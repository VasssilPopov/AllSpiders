{"url": "http://standartnews.com/mneniya/roditeli_opasni_za_detsata_si-368630.html", "text": "През последните седмици станахме свидетели на множество случаи на агресия от възрастни над деца. Последният шокиращ случай е от София, където родители са държали трите си момичета заключени у дома, а дядо им е бил убит, след като съобщил за случая. Има множество причини, поради които възрастни могат да се отнасят агресивно към деца. Една от причините може да е психично заболяване или друг вид отклонение от нормата. За съжаление, такова отношение може да бъде свързано и с някакъв вид идеология, грешно създадени модели на поведение. Ако например в детството си родителите са били измъчвани, може да прехвърлят този модел към децата си. Факт е, че такива хора също са били жертви. Те също имат нужда от помощ - терапевтична и всякаква друга. Когато говорим за жестоко отношение, не бива да си представяме само как някой измъчва, обижда и бие дете. Когато говорим за жестоко отношение на възрастен, това може да бъде изолация, отхвърляне, липса на емпатия и любов към детето. Всякакво такова поведение може да бъде отнесено към графата \"жестоко отношение\". Ненапразно във всички страни има такива закони - защитаващи децата от лошото отношение на възрастните, включително и на родителите. И у нас има ясно определени механизми за реакция, когато се окаже, че едно дете е попаднало в такава среда и може да бъде жертва. Въпросът е дали тези закони се спазват, как се случва това, кои са хората, които проследяват изпълнението на закона. Хубавата новина е, че ние към подобни ситуации на агресия. И реагираме като граждани, когато става въпрос за насилие над дете. За разлика от преди, когато не реагирахме при гледката на родител, отнасящ се грубо към детето си, сега го правим много по-често. Трябва да не стоим безучастни, когато видим насилие над деца, независимо дали е от учител в училище, дали е в болнично заведение или някъде другаде. Едва 12% от случаите на агресия над хлапета стават публично известни. Във всяка нормална държава един учител, който забележи следи от насилие по детето и не подаде сигнал, би бил уволнен.  У нас обаче, за съжаление, това се случва едва в 12- 15% от случаите. Бъдещето на държавата ни, на нацията ни е застрашено, ако оставим децата ни да бъдат жертви на насилие, защото тези жертви след това се превръщат в насилници. Много се дискутира колко е лошо училището в България и разни хора решават, че за да предпазят децата си, трябва да ги затворят вкъщи и да ги държат в изолация. Изолацията на едно дете също е жестока форма на насилие и трябва да бъде по всякакъв начин предотвратена. Държавата има право да се намеси, когато родителите или близките, които се грижат за деца, не се държат с тях по правилата, които трябва. Защото много родители са фанатици на различни теми. Има толкова много случаи на родители, които отглеждат децата си недохранени и буквално ги уморяват от глад, просто защото смятат, че не трябва да ядат месо или нещо друго. Последното, което видях в социалните мрежи и наистина много ме плаши, е, че има родители, които твърдят, че децата не бива да се имунизират, защото във ваксините, които се използват има животински субстанции. Бих искал да кажа на всички че жестоко нарушават не само моралните и нравствените закони, но и законите на държавата и трябва да понесат своите последици. Нужно е хората, които отговарят за предотвратяването на случаите на насилие, да станат малко по-активни и да изпълняват закона така както е написан. Първата крачка към това да се спре насилието е държавата да има съответните закони и те да бъдат спазвани. У нас законът за закрила на детето не се спазва достатъчно както от социалните служби, така и от всички нас, които по един или друг начин имаме връзка или достъп до деца, включително и като граждани. От друга страна, социалните ни работници са изключително зле платени. Изисква се те да имат висше образование и съответната квалификация. С минимална работна заплата обаче тези хора няма да останат в социалните служби. Сега е много лесно да си намериш много по-добре платена работа и заради това на практика няма кой да изпълнява закона. Много бързо трябва да се вземе решение тези хора да бъдат достойно заплатени, за да могат да се грижат както за децата, така и за всички безпомощни или отпаднали от обществото ни хора, като във всяка цивилизована държава. Нашият закон за защита на правата на детето е добър, но просто нямаме механизмите и хората, които да го прилагат.", "date": "2018.02.22", "title": "Родители опасни за децата си"}
{"url": "http://standartnews.com/kultura/politicheskiyat_elit_uvazhi_izlozhba_na_vezhdi_rashidov-368644.html", "text": "Вежди Рашидов се завърна тази вечер с уникална изложба. На откриването й дойдоха да уважат божествения му талант  Симеон Саксколургтоски, президентите Радев и Първанов, председателят на парламента Цвета Караянчева, омбудсманът Мая Манолова,  лидерът на ПГ на ГЕРБ Цветан Цветанов, лидерът на \"Атака\" Волен Сидеров. На откриването дойдоха акад. Антон Дончев, акад. Светлин Русев, акад. Антон Дончев, акад. Ревалски, проф. Валентин Старчев и известните актьори Татяна Лолова, Калин Сърменов, Георги Мамалев, Христо Мутафчиев, Тончо Токмакчиев, Катя и Здравко от дует „Ритон\". Стотици почитатели на Рашидов извиха опашка пред галерията, за да поздравят твореца. Галерия \"Сан Стефано\" се оказа тясна, за да побере всички желаещи да видят новата изложба на твореца. Интересът към творбите беше изключителен. Изложбата носи името \"Завръщане\" и е първа за Вежди Рашидов, включваща скулптури след успешната му битка му с рака. Развълнуван Вежди посвети изложбата на съпругата си. \"Без нея нямаше да има завръщане\", обяви той пред почитателите на творчеството му. Близо 27 скулптури и 50 акварела събираха възторзите на публиката.", "date": "2018.02.22", "title": "Политическият елит уважи изложба на Вежди Рашидов"}
{"url": "http://standartnews.com/svyat/turtsiya_osadi_priznanieto_ot_holandiya_na_armenskiya_genotsid_v_osmanskata_imperiya-368643.html", "text": "Анкара категорично осъжда приемането от страна на Холандия на резолюцията за признаване на арменския геноцид от 1915 в Османската империя, според изявление, получено за РИА Новости в четвъртък от  Турското външно министерство. По-рано в четвъртък парламентът на Холандия прие резолюция за признаване на арменския геноцид в Османската империя. Депутатите от долната камара одобриха инициативата почти единодушно: 142 гласа срещу три. \"Ние остро осъждаме приемането на резолюцията, която признава геноцида над арменците. Това е безпочвено решение, взето от парламента, който досега не е признал геноцида в Сребреница (където в резултат на действието на босненската сръбска армия през юли 1995 г. са убити около 8000 мюсюлмани - Ред.).", "date": "2018.02.22", "title": "Турция осъди признанието от Холандия на арменския геноцид в Османската империя"}
{"url": "http://standartnews.com/svyat/rusiya_se_raztrevozhi_za_vanshnata_politika_na_zapadnite_balkani-368625.html", "text": "В Европа се създава нездравословна атмосфера заради опитите на някои членове на НАТО и Европейския съюз да нагнетяват конфронтация. Това заяви руският министър на външните работи Сергей Лавров след преговорите си със сръбския министър на външните работи Ивица Дачич в Белград. „Обсъдихме положението в Европа. Създава се нездравословна атмосфера, за съжаление, заради опитите на някои членове на НАТО и ЕС да нагнетяват конфронтация, разширявайки Северноатлантическия алианс все по на изток, без да се съобразяват с мнението на една или друга държава, както беше с Черна гора, както сега се опитват да направят с Македония, а и с Босна и Херцеговина\", подчерта Лавров. „Оставаме верни на всички споразумения, които бяха постигнати по-рано и които са положени в основата на решенията на СС на ООН. Това засяга и косовското регулиране, и регулирането на положението в Босна и Херцеговина въз основа на Дейтънските споразумения\", заяви руският външен министър. Той посочи, че Москва ще противодейства на опитите да се нанесе удар върху фундаменталния принцип, според който по всички въпроси на развитието на Босна и Херцеговина трябва да има съгласие на двете държавни образования – Република Сръбска и Хърватско-мюсюлманската федерация – и на трите общности – сърби, мюсюлмани и хървати. Лавров отбеляза, че Русия и Сърбия имат широко съвпадение на позициите по международния дневен ред. „Това е залог за нашето по-нататъшно сътрудничество на международната сцена\", добави той.", "date": "2018.02.22", "title": "Русия се разтревожи за външната политика на Западните Балкани"}
{"url": "http://standartnews.com/mneniya/maya_manolova_ombudsman_sreshtu_nezdravoslovnite_hrani_tryabva_da_se_borim_zaedno_s_evropa-368628.html", "text": "- Когато става въпрос за хранене, трябва да се търси баланс между здравословни храни и икономическия интерес на производителите на храни. Още повече, че в условията на европейски пазар не можем да наложим на българските производители по-високи збрани от тези на европейските, защото пазарът е общ и би следвало правилата да бъдат общи. Така че решенията и еднаквите правила би трябвало да се търсят на европейско ниво. По-скоро трябва да се набляга върху това храни, които не са здравословни, да не се рекламират. Не само от деца или анимационни герои, а изобщо да не се рекламират. В същото време да се стимулира производството на храни, които са здравословни и съдържат необходимите съставки за правилното формиране на детския организъм. Има какво да се направи в тази насока, то трябва да се прави с обединените усилия на законодателите, на изпълнителната власт, на контролните органи, на медиите, на родителите, на цялото общество. Защото какво ядат нашите деца е тема, която е важна за всеки български гражданин. Става въпрос за бъдещето на нацията. - В момента пармаментът обсъжда между първо и второ четене Законът за храните. Там има включена забрана за участието на деца в реклама на храни с ГМО, както и на храни, които са нормативно признати за незднравословни за консумация от деца. Проблемът обаче е, че няма такава нормативна уредба, която да казва кои храни са нездравословни и неподходящи за консумация от деца. Така че тези забрани ще бъдат удар в празното пространство. Трябва да има ясни критерии за това какви са нуждите на детския организъм и за различните възрасти да се определи какви количества захар и сол, мазнини и оцветители са допустими за употреба. Предизвикателството е и пред министерството на здравеопазването, което не спира да работи по темата, и към бизнеса, който може чрез саморегулация да стимулира тези, които произвеждат по-здравословни храни. Освен чрез забрани, би могло да се действа и чрез стимули - храни, за които е доказано, че са здравословни за децата, които са контролирани по целия производствен процес, да бъдат отличени по някакъв начин. - Министерството на здравеопазването работи в посока за всяка възраст какви съставки в храните са нужни за нормалното развитие на организма. Но би следвало в колективните усилия и с МЗХГ да се въведат и изисквания към различните видове продукти. Но най-добре е това да е на европейско ниво, за да не бъдат българските производители поставени в неконкурентна ситуация спрямо другите. Пазарът е отворен, така че ако ние забраним на българските производители, няма как да спрем другите. Призивът е тези правила да се създадат заедно с Европа. - Да, аз участвах активно във форума по здравословно детско хранене, който се състоя на 6 февруари, включително и с проучванията за добавките в храните. Става дума за Е-тата които най-много изобилстват в храните за децата - те обичат шарени бонбонки, цветни торти и т.н. Нужен е повече контрол и повече изследвания в какви концентрации тези добавки са безобидни за детския организъм. Очевидно е, че не е по силите на България да отдели толкова средства за изследвания, затова би следвало да има повече финансиране на европейски изследвания. Аз призовах точно за това - не всяка страна-членка да стига сама до крайния резултат, а правилата в целия ЕС да бъдат еднакви, да са достатъчно високи стандартите, така че да осигуряват безопасни здравословни храни за българските деца. - Страните от Вишеградската четворка са лидери в кампанията срещу двойните стандарти при храните, но проблемът е също толкова актуален и унизителен и за българските граждани. От началото на 2017 г. институцията н омбудсмана се занимава с тази тема. Ние направихме проучвания, форуми, декларации, подадохме петиция в Европарламента. Сега сме организатори на форум под надслов \"Двойните стандарти в храните, да сложим проблема на масата\", който ще се проведе на 30 април в София. Защото и различните съставки на храни от една и съща марка, които се продават под един и същи бранд, е практика, която е унизителна за българските граждани и нечестна спрямо нашите деца, тъй като тя се среща и при детските храни. Нашето настояване е не просто за общи стандарти за части от Европа, а за общоевропейски стандарти, общоевропейско законодателство, което да изключва възможността да се предлагат продукти от един и същи бранд с различни съставки. Да има общ европейски орган за контрол, тъй на националните органи за контрол на храните не е по силите да се преборят с огромните мултинационални компании. И да има повече пари за изследвания. Проблемът да бъде изследван и да бъде поставен на масата. Така че - да, България ще поеме лидерството в рамките на европредседателството по темата срещу двойните стандарти с организацията на този форум, чийто патрон ще бъде премиерът Бойко Борисов.", "date": "2018.02.22", "title": "Мая Манолова, омбудсман: Срещу нездравословните храни трябва да се борим заедно с Европа"}
{"url": "http://standartnews.com/lyubopitno/raparat_stormzi_izduha_ed_shiyran_za_muzikalnite_nagradi_brit_v_london-368611.html", "text": "Хип-хоп музикантът Стормзи и изгряващата звезда Дуа Липа станаха големите победители на тазгодишните британски музикални награди БРИТ, които се проведоха в сряда в концертната зала О2 в Лондон. Рапърът от Източен Лондон успя да грабне призовете и в двете категории, в които беше номиниран - Най-добър британски солов изпълнител и Най-добър британски албум, оставяйки спрягания предварително за сигурен победител Ед Шийрън с празни ръце. \"Майка ми и цялото ми семейство са тук, направихме го!\", каза развълнувано той в речта си на сцената на O2, докато взимаше втората си статуетка за вечерта. Въпреки радостта от успеха си обаче, Стормзи, чието име е Майкъл Ебинейзър Куаджо Омари Овуо, не пропусна да отправи публично критиките си към министър-председателя на страната Тереза Мей и в. \"Дейли мейл\" заради пожара в \"Гренфел Тауър\", който миналата година отне живота на 71 души. \"Ей, Тереза Мей, къде отидоха парите за \"Гренфел\"? Какво? Мислеше, че просто ще забравим ли?\", попита гневно лондончанинът, закривайки с изпълнението си церемонията. Междувременно изгряващата британска звезда Дуа Липа също като Стормзи успя да се пребори за 2 от статуетките (за Най-добра британска солова изпълнителка и Изгряващ артист). За разлика от рапъра, обаче, Дуа загуби във всичките останали категории, в които беше номинирана. Сред останалите британски музиканти, които отнесоха вкъщи някои от останалите призове бяха завърналата се на сцената банда \"Горилаз\" (за Най-добра британска група), Rag'n'Bone Man (за Най-добър британски сингъл - Skin) и Хари Стайлс (за Най-добър видеоклип). От номинираните чуждестранни музикални артисти пък, лауреати станаха Кендрик Ламар, Лорд и „Фу Файтърс\". Един от най-запомнящите се моменти по време на церемонията по връчването на наградите безспорно бе специалното посвещение на бившия вокалист на \"Оейзис\" Лиъм Галахър, който почете с изпълнението си жертвите от терористичната атака в Манчестър миналата година. Това стана само една седмица, след като заяви в интервю пред в. \"Гардиън\", че организаторите на БРИТ \"могат да си го нач*кат, ако смятат, че той ще отиде и ще пляска на някой пълен идиот на сцената\". Явно обаче Лиъм, чието его живее свой собствен живот, е преглътнал възгледите си предвид факта, че става дума за жители от родния му град. За да почете загиналите си съграждани от кървавия атентат Лиъм (името му е Уилям Джон Пол Галахър) избра да изпее акустична версия на песента Live Forerver, която написва заедно с брат си Ноел през 2005 година. Текстът, изразяващ жаждата за живот, а не за смърт се оказа идеален за този специален момент на наградите, който беляза и кулминацията на вечерта в концертната зала О2 в Лондон. \"Сега не е моментът да плачем, сега е моментът да разберем защо\" се оказа най-подходящата възможна забележка, дори и с политическия си привкус. Чрез песента иначе скандалният Галахър показа на народа си, че хората, загубили живота си в Манчестър, ще живеят вечно умовете на онези, които ги познават. Изпълнението му се подготвяше тайно в продължение на седмици, като на сцената трябваше да се качи певицата Ариана Гранде, на чийто концерт всъщност се случи трагедията, довела до смъртта на 22 души, предимно деца. По-малко от ден преди церемонията обаче изненадата беше развалена, а организаторите изпаднаха в паника, когато Гранде обяви, че има забрана от лекаря си да пътува заради тежко здравословно състояние. \"Когато обаждането дойде... настъпи грандиозен хаос\", издаде по-късно източник от организаторския екип за \"Дейли мейл\". За тяхно щастие, обаче, иначе непредвидимият и вироглав Галахър даде съгласието си да застане на мястото на изпълнителката броени часове преди началото на събитието и се представи изненадващо...нескандално.", "date": "2018.02.22", "title": "Рапърът Стормзи издуха Ед Шийрън за музикалните награди БРИТ в Лондон"}
{"url": "http://standartnews.com/sport/gabriela_mirela_i_tihomir_startirat_na_svetovnoto-368629.html", "text": "Водещите ни атлети Габриела Петрова (троен скок), Тихомир Иванов (скок на височина) и Мирела Демирева (скок на височина) също ще участват на световното в зала в Бирмингам (1-4 март). Тримата са без покрит норматив, но получиха лични покани от ИААФ заради силните си резултати през сезона. С покрити квоти за Бирмингам отиват и Радослава Мавродиева (гюле) и Момчил Караилиев (троен скок). Междувременно първият вицепрезидент на Европейската атлетика и председател на БФЛА Добромир Карамаринов откри в Самоков семинара за Детска атлетика по програма на ЕА и подкрепен от ИААФ. В него участват 41 отговорници за развитието на детската атлетика от 38 страни. В Самоков ще те опреснят знанията си и ще минат на по-високо ниво. Лектори са Аустра Скуяите (Литва) и Бостян Брадешко (Словения). От страната на ЕА тук е и координатора на програмата Марко Васич (Сърбия), а по скайп се включва в работните групи и Гюнтер Ланге от ИААФ.", "date": "2018.02.22", "title": "Габриела, Мирела и Тихомир стартират на световното"}
{"url": "http://standartnews.com/svyat/v_kayro_deset_dushi_byaha_ubiti_pri_srutvane_na_sgrada-368637.html", "text": "Най-малко десет души бяха убити при срутването на пететажна жилищна сграда в Кайро, съобщава официалната египетска агенция MENA. Според източника на агенцията в Службата за гражданска защита на египетската столица, къщата се сринала в един от гъсто населените бедни райони на египетската столица Маншит-Наср. Според статистиката в Египет има около 2 милиона къщи, които са опасни. Властите издават повече от 100 хиляди предписания за разрушаване на незаконни сгради, но повечето от тях все още не са изпълнени.", "date": "2018.02.22", "title": "В Кайро десет души бяха убити при срутване на сграда"}
{"url": "http://standartnews.com/svyat/rusiya_blokira_rezolyutsiya_na_saveta_za_sigurnost_otnosno_iztochna_guta-368640.html", "text": "Русия наложи вето върху резолюция на Съвета за сигурност на ООН, целяща да призове за едномесечно примирие в Източна Гута, пише вестник Guardian, цитиран от Фокус. Постоянният представител на Русия в ООН Василий Небензя заяви, че Москва няма да подкрепи инициираната от Швеция и Кувейт проекторезолюция, защото тя е „нереалистична“. По думите на руския дипломат, „масовата психоза в световните медии, които действат съгласувано и разпространяват едни и същи слухове в последните няколко дни, по никакъв начин не помага за подобряване на разбирането на ситуацията“ в Източна Гута. Това е 11-та резолюция на Съвета за сигурност относно Сирия, която Русия блокира, припомнят от редакцията. Според доклад, прочетен на откриването на сесията на Съвета, около 50 души са загинали, а 200 други ранени само в деня преди провеждането на извънредната сесия.", "date": "2018.02.22", "title": "Русия блокира резолюция на Съвета за сигурност относно Източна Гута"}
{"url": "http://standartnews.com/svyat/tramp_shte_vaorazhava_uchitelite-368626.html", "text": "Президентът на САЩ Доналд Тръмп се срещна с ученици и семейства, засегнати от кървавата баня в гимназията в щата Флорида на 14 февруари. Тогава загинаха 17 души, и други подобни в миналото, убити от изключен преди време ученик. Тръмп се зарече да предотврати бъдещи стрелби в училищата, като бъдат предприети по-строги проверки преди издаването на разрешителни за притежание на оръжие. По време на срещата в Белия дом, Тръмп е поискал от събралите се хора да предложат решения и да обсъдят политики, вариращи от поставянето на доброволци с оръжия в училищата до обявяването извън закона на нападателните оръжия, както и да има въоръжени учители и треньори в училищата. \"Ако имахте учител, който е вещ с огнестрелните оръжия, нападението е можело много бързо да бъде прекратено, казал Тръмп. \"Ще правим много строги проверки. Ще поставим силен акцент върху психическото здраве на получаващите разрешение за носене на оръжие. Ще направим много други неща\", обещал Тръмп и се зарекъл: \"Няма да бъде само говорене, както е било в миналото.\" Междувременно хиляди ученици излязоха на демонстрации в градове в цяла Америка, настоявайки за по-строги закони за оръжията.", "date": "2018.02.22", "title": "Тръмп ще въоръжава учителите"}
{"url": "http://standartnews.com/kultura/ruskiyat_bal__shostakovich_i_blyasak_na_koroni-368619.html", "text": "Традиционният Руски бал събра елита на един от най-емблематичните адреси в столицата - Къщата с часовника. Прекрасно декорираните зали посрещнаха гостите за уелкъм дринк с прочута руска водка, а цигански оркестър допълваше  шумоленето на коприна и тафта. Сред първите бяха бизнесдамите Ивана Скендерова, Славка Каравелова, Капка Амзина, Рената Чапароска, Теодора Жилкова, Мария Теофилова, Силвия Шонлебе... С царствена походка по червения килим мина топ нотариус Милена Георгиева, която показа изключително старание спрямо дрес кода. Сред специалните гости беше и Ирена Соколова, лидер на Жени-ГЕРБ и областен управител на Перник. Познавачите на добрия вкус видяха колекцията \"Версай\" на дизайнерката Поля Кинова, която също бе част от престижното множество. Великолепният глас на Армения Артур Надосян изпълни руски песни, а Християна Дънкова от \"Гласът на България\"  получи номинация за предстоящия национален конкурс \"Певец на годината\". Тя хвана микрофона за руски шлагери, а после гостите танцуваха на Шостакович. Лауреатът от \"Пирин фолк\" Антонио Симеонов извиси глас за фолклорни бисери. В програмата спонтанно се включи и Дарко Релускоски от Македония, който разпали кръвта на виповете с бисери от балканската музика. Руският бал събра средства за друго благотворително събитие - Британско-българския бизнес бал в Лондон през октомври. Повечето от присъстващите дами носеха своите диаманти и тиари. Датата на Руския бал бе нарочно определена така, че да съвпадне с тази на възкачването на трона на първия монарх от династията Романови. На благотворителния търг бе продадена и книгата на принцеса Олга Романова за нейния и на предците й живот. В тежката обстановка се отличаваха още политикът Антония Първанова, финансистът Кольо Парамов със съпругата му Вяра, бизнесдамите  Елена Кристиано, Анелия Петкова, нотариус Весела Ивчева, адвокат Стоян Стойков, топ стоматологът д-р Смилен Смилов, които щедро участваха в благотворителната томбола и търг. Модната гледна точка на сезон пролет-лято бе акцентирана с феерични материи, лукс, бляскави аксесоари и топъл грим, каквито посочват източниците на добрия вкус за тази година. Царицата на цветовете, бледата мента, бе избора на няколко от дамите, които блестяха със собствена и отразена светлина. Черен и червен хайвер бяха сред блюдата в  многостепенното меню.", "date": "2018.02.22", "title": "Руският бал - Шостакович и блясък на корони"}
{"url": "http://standartnews.com/lyubopitno/kakvo_e_internet_na_neshtata_i_zashto_tryabva_da_znaete_otgovora_na_tozi_vapros-368614.html", "text": "Интернет на нещата е тема, която всички чуваме все по-често. Макар да не е нещо ново, бързият напредък на технологиите през последните две десетилетия е предпоставка за популяризирането и разпространението на Интернет на нещата. Какво е всъщност? Интернет на нещата е начин на взаимодействие с глобалната мрежа, при което „умните\" ви устройства се свързват помежду си, което ви позволява да ги управлявате така, както желаете от разстояние или дори без директната ви намеса – само на база на правила, които сте задали предварително. Интернет на нещата е нещо доста просто в същността си – той е възможността да свързваме различни устройства чрез интернет, от където и да ги управляваме. Почти всички нови устройства, които се произвеждат, са „умни\" и като такива са част от Интернет на нещата. Всяко едно от тях може да бъде настройвано и управлявано дистанционно, а някои устройства могат да бъдат свързани едно с друго и да работят в синергия. Така например, ако имате сензор за влажност в дома си, можете да настроите климатика си да се включва на изсушаващ режим всеки път, когато сензорът за влажност подаде сигнал, че влажността на въздуха е над 30% и да се изключва всеки път, когато влажността падне под 15%. Началото Първият път, когато устройство е управлявано през Интернет, е повече плод на шега, отколкото на планиране. През 1989 г. Дан Линч, президент на Interop Internet Networking Show предизвиква Джон Ромкий да свърже тостер с Интернет. Работейки със свой приятел, Джон успява да свърже тостера и става сензация на конференцията през 1990 г. Джон Ромкий демонстрира своя умен тостер Източник: https://www.livinginternet.com/i/ia_myths_toast.htm Тостерът бил свързан и управляван през TCP/IP. Той можел да включва и изключва тостера и да определя колко препечени да бъдат филийките. През 1991 г. към тостера се добавя малка роботизирана ръка, която също е можела да бъде управлявана през Интернет, за да поставя и вади филийкита. Приложенията на Интернет на нещата Приложенията са практически неограничени – от контрол на светлината, топлината, влажността, до конкретни задачи, които вашите умни уреди и устройства могат да изпълняват, като например да изпращат известие, когато плодовете в хладилника са свършили. Може би тези примери изглеждат твърде футуристични или незначителни, но Интернет на нещата има много приложения, голяма част от които стават все по-разпространени. Едно от най-честите приложения към момента е свързано с ефективното отопление. В много държави като Великобритания например, правителството налага промени и прокарва политики, с които да стимулира компаниите да използват умни устройства, които да позволяват на потребителите дистанционно да регулират работата на отоплителните си уреди, като намаляват консумацията, ако е топло или я спират изцяло, когато няма никой вкъщи, което умните отоплителни устройства могат да „преценят\" с помощта на детектори за движение. Умни градове Интернет на нещата не са просто умните ви тостери или телевизори, а нещо много по-мащабно и с огромен потенциал. Цели градове вече са направили първите стъпки да се превърнат в „умни градове\" – с умни трафик и публичен транспорт, осветление, пътища и регулация, сгради и паркове, които са свързани в една хармонична система и взаимодействат помежду си, създавайки среда, която едновременно отговаря на нуждите на хората и е енергийно ефективна. Световният лидер в това отношение е Сингапур. Така например в града вече има квартали, в които са инсталирани хиляди сензори, които позволяват измерването на потребените енергия и вода, както и на количеството изхвърлени отпадъци. Умните устройства събират и изпращат информация, на база на която не само живущите могат да направят корекции в начина си на живот, но и самото правителство може да използва данните, за да взима информирани решения при проблеми или за подобрения и бъдещи проекти. Какво можем да очакваме Новият тип свързаност отива отвъд лаптопите и смартфоните. Вече могат да се свързват автомобили, домове, различни аксесоари и дори има примери за приложения на концепцията в здравеопазването. По данни на Intel през 2006 г. е имало 2 милиарда умни устройства, до 2015 г. те вече са 15 милиарда, а прогнозата е, че до 2020 г. те ще са достигнали 200 милиарда. Бъдещето на Интернет нещата е вълнуващо и многообещаващо. Освен много възможности, то е изпълнено и с редица предизвикателства, но едно е сигурно – тепърва ще станем свидетели на неизбежна революция в начина, по който използваме своите устройства. Вече можете сами да направите първите стъпки към автоматизацията на своя дом като купите умна крушка, умен контакт или умен сензор за температура, влажност, движение и осветеност от  . В партньорство с Allterco Robotics компанията вече предлага устройствата, които ще направят ежедневието ви все по-лесно и ще ви позволят да се концентрирате върху важните за вас неща!", "date": "2018.02.22", "title": "Какво е „Интернет на нещата\" (и защо трябва да знаете отговора на този въпрос)"}
{"url": "http://standartnews.com/svyat/darzhavniyat_departament_prizova_rusiya_da_se_saglasi_s_misiyata_na_oon_v_donbas-368641.html", "text": "Държавният департамент на САЩ призовава Русия да се съгласи с мисия на ООН в Донбас, заяви пред репортери говорителят на Държавния департамент Хедър Науърт. \"Русия многократно е показала, че може да сложи край на насилието, ако иска, САЩ отново призовава за пълно прекратяване на огъня, Русия да оттегли своите сили и тежко оръжение от Източна Украйна и да се съгласи с активна мироопазваща мисия на ООН.\", каза Науърт. Русия вече е отхвърлила обвиненията за намеса в конфликта в Украйна. Киев търси въвеждане на мироопазващи сили на ООН в Донбас. По-рано руският президент Владимир Путин заяви, че подкрепя идеята за изпращане на мироопазващи сили на ООН в Украйна, но може да бъде само за осигуряване на сигурността на персонала на ОССЕ. Украинският външен министър Павел Клъкин заяви, че Украйна, Съединените щати, Германия и Франция на практика са разработили съвместен проект на резолюция на ООН за мироопазваща мисия в Донбас. В Москва тези инициативи бяха сравнени с въвеждането на \"окупационната администрация\" в Донбас.", "date": "2018.02.22", "title": "Държавният департамент призова Русия да се съгласи с мисията на ООН в Донбас"}
{"url": "http://standartnews.com/svyat/sasht_potvarzhdavat_che_napadatelyat_na_posolstvoto_v_cherna_gora_e_bil_ubit-368639.html", "text": "САЩ потвърждават, че е бил убит нападателят на американското посолство в Черна гора, каза говорителят на Държавния департамент Хедър Науер. „Нападателят беше убит на място, вероятно със собствените си експлозиви“,каза Науер. Според нея Държавният департамент няма данни дали атаката е част от по-широка заплаха. Консулският отдел на посолството в Подгорица беше затворен в четвъртък, въпреки че посолството беше отворено за аварийни служби на американски граждани, посочи Науерт. Според нея САЩ сътрудничат с правоохранителните органи на Черна гора и са благодарни за тяхната помощ. Според официалната информация, в четвъртък през нощта неизвестен извършител хвърли срещу американското посолство в Подгорица, взривното устройство, вероятно ръчна граната, а след това се самоуби.", "date": "2018.02.22", "title": "САЩ потвърждават, че нападателят на посолството в Черна гора е бил убит"}
{"url": "http://standartnews.com/svyat/makron_shte_uchastva_v_prikazkata_petya_i_valkat-368642.html", "text": "Френският президент Емануел Макрон следващия четвъртък  ще участва в мюзикъла-приказка по Сергей Прокофиев \"Петя и вълкът\", която ще се постави в една от залите на Елисейския дворец, според телевизионният канал BFMTV. Музикалната постановка е част от поредица от художествени вечери. Трябва да се отбележи, че в списъка на поканените гости за вечерта е първата дама на Франция Брижит Макрон. Каква роля ще играе президентът в пиесата все още не е известно.", "date": "2018.02.22", "title": "Макрон ще участва в приказката \"Петя и вълкът\""}
{"url": "http://standartnews.com/sport/sled_38_g_shvetsiya_otnovo_s_titla_v_mazhkiya_slalom-368620.html", "text": "Швеция отново ликува с олимпийската титла в мъжкия слалом, след 38-годишна пауза. Андре Мюре спечели златото, след като в първия манш бе втори. Последната титла на шведите в тази дисциплина бе на великия Ингемар Стенмарк от игрите в Лейк Плесид 1980. Радостта за Швеция е още по-голяма, защото те спечелиха титлата в същата дисциплина и при жените чрез Фрида Хансдотир. 35-годишният Мюре през този сезон имаше само една победа за световната купа. За него това бе четвърта олимпиада. Досега най-големия му успех на зимни игри бе бронза от Ванкувър 2010. Преди това в Торино 2006 бе четвърти. Среброто днес изненадващо остана за швейцареца Рамон Ценхаузерн, който през този сезон постигна първата си победа за Световната купа. Бронзът отиде при Михаел Мат (Ав), който е брат на олимпийския шампион в дисциплината от Сочи 2014 Марио Мат. Голямата звезда Марсел Хиршер (Ав) пропусна врата в средата на първия манш. Неговият основен конкурент Хенрик Кристоферсен (Нор) направи перфекте първи манш и поведе в класирането. Във втория обаче той загуби баланс и пропусна врата още в началото. Най-добрите ни слаломисти Камен Златков и Алберт Попов опитаха да карат рисково и не успяха да завършат първия манш. До финала на I манш от 108 стартирали стигнаха 52-а. Вкрайна сметка от всички стартирали състезанието завършиха 42-а.", "date": "2018.02.22", "title": "След 38 г.! Швеция отново с титла в мъжкия слалом"}
{"url": "http://standartnews.com/sport/gizin_grabna_zlatoto_v_kombinatsiyata-368621.html", "text": "Швейцарката Мишел Гизин постигна най-големия успех в кариерата си, като спечели златния медал от олимпийските игри в алпийската комбинация при жените. Среброто остана за Микаела Шифрин (САЩ), а бронза за другата водеща швейцарка Уенди Холденер. Лидерката от спускането, което се проведе днес сутринта Линдзи Вон (САЩ) пропусна врата в слалома и не завърши. Така американката остана само с един бронзов медал в спускането и едно шесто място на Супер-Г от игрите в ПьонгЧанг. Гизин допълни златната колекция на фамилията си. Преди 4 години в Сочи нейната сестра Доминик спечели титлата в спускането. За Швейцария златото на Мишел Гизин днес е първо в историята на алпийските комбинации при жените от зимни игри. Състезанието стартираха 32 алпийки, а до финала на слалома стигнаха 18. Последният старт в алпийските ски е на 24-и (събота), когато е отборното състезание по паралелен слалом.", "date": "2018.02.22", "title": "Гизин грабна златото в комбинацията"}
{"url": "http://standartnews.com/svyat/zemetresenie_ot_48_po_rihter_razlyulya_gartsiya_minuti_sled_trusa_v_plovdiv-368604.html", "text": "Земен трус с магнитуд 4,8 по Рихтер е регистриран западно от остров Закинтос и южно от остров Кефалония в Йонийско море, съобщава dir.bg. Според сеизмологичния институт в Атина епицентърът на труса се намирал в морето на 42 километра югозападно от Аргостоли, административното селище на остров Кефалония, на дълбчина десет километра. Трусът чувствително е бил усетен и на двата острова, съобщава гръцкото издание \"Нафтемборики\". Земетресението е регистрирано в 1.44 часа, броени минути след труса, усетен в страната ни. По данни на Европейския средиземноморски център трусът е бил с магнитуд 5,2 по Рихтер. До момента няма данни за пострадали и разрушения. Земетресение с магнитуд 4 по Рихтер е било усетено и край остров Крит, съобщава изданието \"Контранюз\". Епицентърът на труса е бил в морето на сто километра югоизточно от острова надълбочина десет километра. Няма сведения за пострадали и разрушения.", "date": "2018.02.22", "title": "Земетресение от 4,8 по Рихтер разлюля Гърция минути след труса в Пловдив"}
{"url": "http://standartnews.com/biznes/goranov_vidya_razminavane_v_smetkite_na_zdravnata_kasa-368624.html", "text": "Финансовият министър Владислав Горанов е поискал обяснение за драстичните разминавания в сметките на Националната здравноосигурителна каса, предава БНР. Това е станало с писмо, изпратено до Здравната каса и министъра на здравеопазването. В писмото Горанов настоява, докато не се изяснят обстоятелствата, в никакъв случай да не се подписва Националният рамков договор за тази година. В писмото, изпратено през февруари до парламента от управителя на Здравната каса Камен Плочев, се казва, че просрочените задължения към чужди здравни институции са 133,6 млн. лева към края на януари. В същото време ежемесечният отчет сочи просрочия от 7,6 млн. лева, което прави разлика от 126 млн. лева, пише финансовият министър Владислав Горанов. Също така във финансовия отчет на НЗОК за миналата година са посочени просрочия от 77,5 млн. лева, а в писмото до парламента - над 190 млн. лева. По думите на Горанов, това разминаване може да се установи от Държавната финансова инспекция, но ако управителят на Касата, проф. Камен Плочев, не може да даде обяснение, това означава, че е налице сериозно нарушаване на финансовата дисциплина. Преди дни здравният министър Кирил Ананиев поиска оставката на Плочев.", "date": "2018.02.22", "title": "Горанов видя разминаване в сметките на Здравната каса"}
{"url": "http://standartnews.com/biznes/kempinski_v_bansko_e_naydobar_ski_hotel-368615.html", "text": "\"Кемпински Хотел Гранд Арена Банско\" бе награден за „Най-добър ски хотел\" от годишните Международните награди за хотелиерство 2017. Победителите бяха обявени по време на официалната гала церемония, която се състоя в хотел \"ИнтерКонтинентал\" в Киев и събра над 250 гости – световноизвестни експерти от хотелиерския бизнес, генерални мениджъри на хотели, дипломати и журналисти. Там се проведе и Международна конференция по хотелиерство, където лектори от различни страни споделиха своите знания и опит в хотелиерския бизнес, както и актуалните тенденции и иновации на пазара. Основани през 2011 г., Международните награди за хотелиерство имат за цел да отличат най-добрите хотели според постигнатите резултатите за всяка година. Мисията на наградите освен да се изберат най-добрите хотели е и да се подпомогне развитието на качеството на услугите и да се стимулира конкурентноспособността в хотелиерската индустрия чрез популяризиране на постиженията. Тази година церемонията отличи най-добрите от общо 315 номинирани хотела от 21 страни от Централна и Източна Европа, между които Полша, Унгария, България, Румъния, Грузия, Словакия, Молдова, Украйна, Австрия, Чехия, Хърватия, Черна гора, Сърбия, Босна и Херцеговина, Албания, Македония, Словения, Гърция, Литва, Латвия и Естония. Победителите в 28 номинации бяха избрани на няколко етапа, започвайки с гласуване на експертен съвет от международно жури, последвано от рейтингите на хотелите в онлайн резервационната система booking.com и платформата за обратна връзка Trust You. „Ние сме изключително благодарни за гласуваното признание за \"Най-добър ски хотел\" от Международните награди за хотелиерство\", коментира Наталия Каширская, генерален мениджър на \"Кемпински Хотел Гранд Арена Банско\". -  Да бъдем избрани за най-добър ски хотел е огромна привилегия, и тук бих искала да отбележа още, че хотелът и курортът Банско имат какво да предложат не само през зимния сезон, но също така и през останалата част от годината и вярвам, че всички наши гости, любители на зимните спортове, ще се върнат да ни посетят отново и през лятото.\" През ноември 2017-а Кемпински в Банско получи за четвърти път и приза на \"Най-добър ски хотел в България\" от \"Световните ски награди\" в Кицбюел. Международните награди за хотелиерство 2017 в Киев пък донесоха успех и на още два Кемпински хотела. Kempinski Hotel Cathedral Square спечели наградата за Най-добър бизнес хотел, а Grand Hotel Kempinski High Tatras за Най-добър хотел за меден месец.", "date": "2018.02.22", "title": "\"Кемпински\" в Банско е \"Най-добър ски хотел\""}
{"url": "http://standartnews.com/biznes/prodadoha_chez_na_inerkom_balgariya-368622.html", "text": "Надзорният съвет на CEZ е одобрил \"Инерком България\" за купувач на разпределителния, снабдителния, ВЕИ бизнеса си и бизнеса си с търговия на електроенергия в България. Това става ясно от съобщение на сайта чешката компания. Обект на сделката са ЧЕЗ България, ЧЕЗ Електро България, ЧЕЗ Разпределение, ЧЕЗ Трейд България, ЧЕЗ ИКТ България, както и малки ВЕИ проекти. От чешката компания припомнят, че са стартирали продажбата след проявен инвеститорски интерес към активите през втората половина на 2016 г. CEZ не обявяват цената на сделката, но посочват, че тя им носи положителна възвращаемост, като се отчетат направените инвестиции в рамките на 14-те години, в които групата е в България. Офертата на \"Инерком\" е значително над справедливата пазарна стойност на активите и носи положителна възвращаемост на инвестициите в България, се подчертава в съобщението. Сделката няма да се отрази на заведеното през юли 2016 г. арбитражно дело срещу България и CEZ продължава да работи по него, се казва още в съобщението. Финализирането на сделката ще стане факт, след като бъде получено одобрението на съответните български органи. Преди това сделката трябва да се одобри от КЗК и КЕВР.", "date": "2018.02.22", "title": "Продадоха ЧЕЗ на \"Инерком България\""}
{"url": "http://standartnews.com/biznes/neustoyka_ot_3_mlrd_leva_ako_razvalim_dogovorite_s_tets_maritsa_1_i_3-368623.html", "text": "България трябва да заплати 3 милиарда лева неустойка, ако развали договорите с двете американски централи ТЕЦ \"Марица\" 1 и 3. Отделно трябва да покрием невъзстановяемите щети на двете централи, ако Брюксел се произнесе, че сме им предоставили нерегламентирана държавна помощ. Втората сума не се знае към момента, в момента се изготвя методика за изчислението й. Това обясни пред журналисти енергийният министър Теменужка Петкова след блицконтрол в енергийната комисия. Тя подчерта, че това е само хипотетично. \"Аз много се надявям да не се стигне до подобен сценарий, в който НЕК и държавата да плаща неустойки и сме предприели мерки за взаимноизгодно решение за двете страни\", коментира тя по повод процедурата на ЕК по сигнала на КЕВР от края на 2013 г. за съмнение за предоставяне на нерегламентирана държавна помощ. \"Тази процедура, която върви в ЕК, не мога да прогнозирам в какви срокове ще приключи. Участваме активно в този диалог, предоставяме необходимата информация. Надявам се този въпрос да приключи абсолютно благоприятно и за двете страни\", каза министърката. По-рано тя отговори същото и на въпрос, зададен от соцдепутата Таско Ерменков, като уточни, че преговорите от края на 2015 с ЕК се водят от финансовото министерство и БЕХ. Към момента не ми е известно становище на  ЕК, уточни тя. \"Ако ЕК се произнесе по този сигнал и каже, че е налице нерегламентирана държавна помощ, то тогава процедурата предвижда тази неправомерна помощ да бъде възстановена, а след това да заведем регресивен иск срещу тези, които са я получили. Това е схемата.\"", "date": "2018.02.22", "title": "Неустойка от 3 млрд. лева, ако развалим договорите с ТЕЦ \"Марица\" 1 и 3"}
{"url": "http://standartnews.com/svyat/v_ekvador_trima_dushi_zaginaha_pri_katastrofa_s_helikopter-368549.html", "text": "Хеликоптер R44 падна във вторник до океана близо до плажа Сан Матео в еквадорската провинция Манаби, убивайки трима души, съобщиха от спасителната служба в Еквадор.", "date": "2018.02.22", "title": "В Еквадор трима души загинаха при катастрофа с хеликоптер"}
{"url": "http://standartnews.com/balgariya/visyashtite_internet_kabeli_v_malkite_kvartali_ostavat-368632.html", "text": "Висящи кабели за телевизия и интернет по стълбовете в малките квартали остават. Това е резултатът от новия Закон за електронните съобщителни мрежи и физическата инфраструктура, който депутатите приеха окончателно. В него пише, че кабелните електронни съобщителни мрежи ще се разполагат подземно, но се увеличават изключенията. Така към неурбанизираните територии и малките населени места до 10 000 души, се добавят и квартали и части от квартали с над 10 000 жители. За последните обаче това ще важи, ако няма подземна инфраструктура на някой мрежов оператор и е налична стълбовна мрежа на съответния телеком. БСП бяха против. ГЕРБ обясниха, че става дума само за квартали с ниско застрояване и когато няма подземна инфраструктура, от където кабелите да минат. Иначе над 20 населени места около София и Пловдив ще останат без кабелна телевизия и интернет – Суходол, Бенковски, Орландовци, Враждебна, Горна Баня, Драгалевци, Световарачане и др.", "date": "2018.02.22", "title": "Висящите интернет кабели в малките квартали остават"}
{"url": "http://standartnews.com/balgariya/borisov_na_vecherya_s_merkel_i_makron-368617.html", "text": "Белгийският министър-председател Шарл Мишел организира тази вечер среща на 12 европейски лидери, включително и премиерът Бойко Борисов. Те ще вечерят в замъка Хертохинедал край Брюксел. Разговорите са в навечерието на неформалната среща на върха на 27-те европейски лидери утре в Брюксел. На вечерята довечера ще присъстват германският канцлер Ангела Меркел, френският президент Еманюел Макрон, както и ръководителите на още 9 европейски държави.", "date": "2018.02.22", "title": "Борисов на вечеря с Меркел и Макрон"}
{"url": "http://standartnews.com/balgariya/kray_na_tayniya_vot_za_ombudsman_shte_go_izbirat_s_yavno_glasuvane-368609.html", "text": "Омбудсманът вече няма да се избира с тайно гласуване от депутатите. Така беше избрана и Мая Манолова. Общественият защитник ще бъде излъчван с явно гласуване в пленарната зала. Такива промени в закона за омбудсмана прие парламентът на второ четене. БСП скочи срещу премахването на тайния избор. Социалистите не приемат това, декларира зам.-председателят на ПГ на \"БСП за България\" Жельо Бойчев. Това е отстъпление, подчерта той. Ако не бяхме гласували тайно, то сега Мая Манолова нямаше да бъде омбудсман, а е видно, че тя си върши добре работата, заяви соцдепутатът. По думите му партийната дисциплина при явното гласуване е щяла да възпрепятства избора й и нямаше да се налага, като в миналия парламент, Цветан Цветанов да издирва кой от депутатите от ГЕРБ и от РБ е гласувал за Мая Манолова. В крайна сметка бе прието предложението по вносител със 105 гласа \"за\", 30 \"против\" и 30 \"въздържал се\", а именно - да отпадне тайният избор.", "date": "2018.02.22", "title": "Край на тайния вот за омбудсман, ще го избират с явно гласуване"}
{"url": "http://standartnews.com/balgariya/slava_za_stara_zagora_uchenitsi_s_11_medala_ot_matematicheska_olimpiada_v_tayland-368610.html", "text": "Ученици от Стара Загора извоюваха 11 медала от финала на Международната олимпиада по математика, която се проведе на 21 февруари в столицата на Тайланд. В нея участваха 1500 ученици от 12 страни. България беше представена от 48 деца от 13 града, на възраст от 6 до 18 години, класирани за финала след квалификация в Стара Загора на 17 декември миналата година, съобщиха от общината в Стара Загора. Състезателите бяха разделени в 11 възрастови групи и решаваха 30 задачи за 2 часа, съобщи математикът Любомир Любенов, координатор на българското участие. Той уточни, че официалната церемония по награждаването е днес. Старозагорските ученици завоюваха 7 сребърни и 4 бронзови медала. Сребърни медалисти са Йоан Михайлов (СУ „Максим Горки\" – 2 клас), Иван Точев (СУ „Максим Горки\" - 4 клас), Станислав Димов (СУ „Максим Горки\" - 4 клас), Пламен Крумов (ППМГ – 5 клас), Паола Павлова (ППМГ –6 клас), Мирослав Минчев (ППМГ –7 клас) и Калоян Руев от ЕГ „Р.Ролан\". С бронзови медали са Ивалин Боев (2 ОУ – 4 клас), Димитър Енчев (ППМГ – 5 клас), Никола Кирилов (ППМГ – 5 клас) и Елина Димова (ЕГ „Р.Ролан\" – 10 клас). Поощрителна грамота получи единайсетокласникът от ЕГ „Р.Ролан\" Деян Дечев. През последните години младите старозагорски математици постигнаха редица успехи в авторитетни международни олимпиади. Те са резултат от последователните им усилия, подкрепени от преподавателите, родителите и общинската администрация в лицето на кмета Живко Тодоров. Със сребърен медал от Тайланд ще се завърне и Александър Проданов от ППМГ – Казанлък, 8 клас). Неговите съученици Даниел Бояджиев (ППМГ – Казанлък, 8 клас) и Стилиян Иванов (ППМГ – Казанлък, 9 клас) са бронзови медалисти.", "date": "2018.02.22", "title": "Слава за Стара Загора: Ученици с 11 медала от математическа олимпиада в Тайланд"}
{"url": "http://standartnews.com/balgariya/prokuraturata_obvini_bivsh_finansov_ministar_za_nezakonna_bankova_deynost_obnovena-368616.html", "text": "Днес е привлечен към наказателна отговорност бившият финансов министър Стоян Александров за две престъпления по чл. 252 – извършване на банкова дейност без надлежно разрешение, съобщи говорителят на Софийска градска прокуратура Зорница Таскова, цитирана от Фокус. На известния в УНСС като \"Малката секира\" преподавател му е взета мярка за неотклонение „парична гаранция\" от 100 000 лева. На Александров е повдигнато обвинение за това, че за времето от 19 ноември 2002 г. до 12 февруари 2015 г. в гр. София, и други градове на страната, като физическо лице без съответното разрешение е извършвал по занятие банкови сделки, за които се изисква такова разрешение, като предоставил 61 бр. кредити в лева, евро и щатски долари на различни физически и юридически лица, в общ размер 541 000 лв., 1 693 160 щатски долари и 3 738 600 евро срещу задължението за връщане на сумите с договорени лихви. По този начин е причинил на лицата - кредитополучатели значителни вреди Второто обвинение спрямо Александров е за това, че в периода 2002 г.- 2009 г., като управител на „Стал 2007\" ЕООД и на „Александров и Сие\" ЕООД, е извършвал по занятие банкова дейност без съответното разрешение, като е предоставил 14 бр. кредити в общ размер на 1 006 4-00 лв. и 9 955 579.88 евро, и е причинил значителни щети на кредитополучатели. За посоченото престъпление е предвидено наказание лишаване от свобода от 5 до 10 години и глоба от 5 000 лв. до 10 000лв., като съдът може да постанови и конфискация на част или на цялото имуществото на дееца.", "date": "2018.02.22", "title": "Прокуратурата обвини бивш финансов министър за незаконна банкова дейност /ОБНОВЕНА/"}
{"url": "http://standartnews.com/balgariya/nov_trus_razdrusa_plovdivsko-368631.html", "text": "Ново земетресение бе усетено в Пловдив в 17.05 часа. По данни от Европейския сеизмологичен център, трусът е бил с магнитуд 3 по скалата на Рихтер, с дълбочина 12 км, а епицентърът е близо до село асеновградското село Боянци. Трусът се усети леко по долните етажи. До обяд днес в Пловдивско са станали пет по-силни труса, с магнитуд между 2 и 3 по скалата на Рихтер.", "date": "2018.02.22", "title": "Нов трус раздруса Пловдивско"}
{"url": "http://standartnews.com/balgariya/tsvetanov_ako_nyakoy_e_narushil_zakona_s_ogradata_shte_nosi_otgovornost-368612.html", "text": "Председателят на ПГ на ГЕРБ Цветан Цветанов обеща, че ако се установят виновни и има провинения при поддръжката на граничната ограда, те ще си понесат отговорността. Коментарът му беше по повод приемането на промените в Закона за обществените поръчки, който засяга и оградата на браздата с Турция. \"Единствената цел е да има бързина при възстановяването на компрометирани участъци, ако са възникнали, както е при някакъв пробив, умишлено направен, или същевременно, ако има създадено компрометиране на участъка при бедствие\", коментира Цветан Цветанов. \"За да избегнем пък другото тълкуване, което биха направили тогава БСП, защото, представяте ли си, ако вървим в цялостната процедура по закона за обществените поръчки, без да въведем тази по-специална процедура? Това означава, че може да отнеме месеци, може и половин година при обжалванията и всички тези процедури, които се извършват. Тогава ще кажат - ето, оградата е компрометирана, което не възпрепятства преминаването на хора, които са се запътили да влизат във вътрешността на страната\", допълни Цветанов. Същевременно той посочи, че ако прокуратурата установи виновни длъжностни лица, те ще си понесат отговорността. \"Разбира се, че който е нарушил закона и ако бъде установено това, ще си понесе съответната отговорност, но това не означава, че законодателството се прави, за да може да се създадат условия за по-лесни възможности за възникването на корупционни схеми или дейности, които могат да бъдат реализирани\", репликира той твърденията на соцлидерката Корнелия Нинова. По-рано лидерът на БСП заедно с Елена Йончева направиха изявление, в което се обявиха против промените в ЗОП и призоваха ГЕРБ спешно да ги изтегли, защото целта им била грабежът да продължи.", "date": "2018.02.22", "title": "Цветанов: Ако някой е нарушил закона с оградата, ще носи отговорност"}
{"url": "http://standartnews.com/balgariya/prezidentat_naznachi_noviya_shef_na_vma-368613.html", "text": "Президентът Румен Радев назначи Венцислав Мутафчийски на длъжността „Началник на Военномедицинска академия и главен лекар на Въоръжените сили на Република България\" и го удостои с висше офицерско звание „бригаден генерал\". При връчването на пагоните на церемонията днес на \"Дондуков\" 2 Радев поздрави бригаден генерал Мутафчийски с новото звание и новата длъжност, пожела му здраве, сили и упоритост, за да може да реализира визията си за по-нататъшно развитие на ВМА, която да продължи да бъде и средище за развитие на наука и за подготовка на млади кадри на световно ниво. Мутафчийски отбеляза, че основна в управлението на ВМА е приемствеността, като добави, че съзнава отговорността пред себе си. В управлението на тази болница трябва да се гледа напред, не само да се задържат достигнатите позиции, да се надгражда, каза Мутафчийски. Той заяви, че няма да позволи да се опетни името на ВМА, на колегите му, както и неговото име и благодари за оказаното му доверие.", "date": "2018.02.22", "title": "Президентът назначи новия шеф на ВМА"}
{"url": "http://standartnews.com/balgariya/odobriha_novite_kriterii_za_priem_na_parvolatsi_v_sofiya-368627.html", "text": "Столичният общински съвет одобри новите критерии за записване на първолаци в София. Ако дете живее повече от три години в даден софийски район, то има най-големи шансове да бъде записано в първи клас в предпочитано училище в този район, гласи една от точките. С предимство за записване на децата в дадено училище ще са също така семействата, живели от една до три години на адрес, попадащ в обозначената територия. По-малко точки ще има и за адрес в прилежащия район, променен през последната година. С предимство ще са и децата, които имат по-големи братя или сестри в желаното училище. Повече от три години уседналост в района, обявен като прилежащ към предпочитаното училище, ще носят най-много точки за прием в първи клас. \"Точки ще има и за тези, които живеят от по-малко време в съответния район\", обясни ресорният заместник-кмет Тодор Чобанов, цитиран от Дарик. - Когато хора, наемащи жилище, се местят в големите райони на София - \"Люлин\", \"Младост\", обичайно е от единия блок в съседния и в този смисъл, за да не бъдат ощетени, е разписан този текст, който позволява да се счита, че има уседналост, когато тези премествания са били в зоната на училището\", каза Чобанов. Облекчение при записването ще има и за семействата с повече от едно дете. А близнаците ще се класират заедно и над утвърдения брой ученици в паралелка, ако поне един от тях е приет. Очаква се близо 1000 да останат незаетите места за първи клас в столичните училища наесен. От следващата година местната власт очаква да се въведе и онлайн система, подобна на тази за детските градини.", "date": "2018.02.22", "title": "Одобриха новите критерии за прием на първолаци в София"}
{"url": "http://standartnews.com/balgariya/mitropolit_nikolay_otsluzhi_moleben_sled_zemetresenieto-368633.html", "text": "Пловдивският митрополит Николай отслужи благодарствен молебен по повод липсата на щети и пострадали след земетресението, което раздруса тази сутрин Пловдив. В храма „Св. Николай Чудотворец\" владиката  отправи благодарност за „божията милост, проявена към нас за това, че Бог ни запази невредими. Куриозното е, че молебенът съвпадна с втори трус в същия район, за късмет безобиден.  Отделно 3 аса след първото земетресение бяха регистрирани над 20 вторични труса.", "date": "2018.02.22", "title": "Митрополит Николай отслужи молебен след земетресението"}
{"url": "http://standartnews.com/balgariya/bsp_obyavi_pobeda_sreshtu_koruptsiyata_pri_stroezha_na_granichnata_ograda-368608.html", "text": "БСП обяви, че е победила в битката си срещу корупцията на властта при строежа на граничната ограда. Това сочел фактът, че спецпрокуратурата е образувала досъдебно производство, както ги уведомява в писмо от вчера. Според Корнелия Нинова и Елена Йончева това означава, че то е образувано срещу длъжностно лице или организирана престъпна група. Нашите усилия завършват с успех, констатира Йончева. И двете с Нинова предупредиха, че управляващите бързат с нови законови поправки, с които да заметат следите от краденето при строежа на оградата. Краде ли правителството на Бойко Борисов от строителството на оградата? От това писмо става ясно, че очевидно да, отбеляза Нинова. В деня, в който прокуратурата е образувала делото, мнозинството внася поправки в закона ремонтът и поддръжката на оградата да се правят без обявяване на обществена поръчка, обяви тя. Промените минаха вчера през правната комисия на първо четене, а се очаква утре спешно да влязат в пленарната зала. Замичат следите. Искат с тези поправки в закона да продължат да крадат, заяви Корнелия Нинова. Настояваме този закон да бъде изтеглен спешно. Ще направим всичко възможно да блокираме приемането му , ако утре го вкарат спешно, за да заметат следите, предупреди още соцлидерката.", "date": "2018.02.22", "title": "БСП обяви победа срещу корупцията при строежа на граничната ограда"}
{"url": "http://standartnews.com/balgariya/bezplatni_pregledi_za_glaukoma_v_medlayntsentral_hospital-368583.html", "text": "Безплатни прегледи за глаукома организират офталмолозите от верига болници „Медлайн-Централ Хоспитал\" в Пловдив. Кампанията  ще се проведе от 6 до 31 март 2018 г. със съдействие на Ортодоксалния орден на Хоспиталиерите. За консултациите не се изискват направления от личните лекари, но е необходимо пациентите да си запазят час на тел: 0879/097-074. По време на Световната седмица за борба с глаукомата, която се провежда от 12 до 18 март, искаме да дадем възможност на хората да проверят състоянието си, защото болестта не може да бъде предотвратена, но ако се диагностицира рано и се лекува, заболяването може да бъде контролирано, посочи началникът на очно отделение д-р Димитриос Власиадис. Част от профилактиката е пациентите да бъдат информирани, тъй като повечето от проявите на болестта не причиняват болка, нямат симптоми, докато не се появи забележима загуба на зрение. Затова се нарича „тихият крадец на зрение\", припомни лекарят. При глаукомата става въпрос за една сериозна невропатия, при която се уврежда оптичният нерв. Затова загубеното зрение не може да бъде възстановено и колкото по-рано се диагностицира, толкова по-голям е шансът за запазване на зрението. За пациентите е важно да знаят, че глаукомата не e пряко свързана с високото очно налягане, появява се и при нормално налягане. Засяга най-често възрастни над 40 години, но може да заболеят и по-млади хора, деца и дори новородени. Вие сте с повишен риск от развитие на глаукома, ако във фамилията имате болен от глаукома, зрението ви е влошено, боледувате от диабет, приемате стероидни/кортизонови лекарства.", "date": "2018.02.22", "title": "Безплатни прегледи за глаукома в „Медлайн-Централ Хоспитал\""}
{"url": "http://standartnews.com/balgariya/zemetresenie_ot_46_po_rihter_sabudi_tazi_nosht_asenovgrad-368601.html", "text": "Земетресение с магнитуд 4.6 по скалата на Рихтер е регистрирано в района на Асеновград. Земният трус е регистриран в 01.41 часа тази нощ на около 2 километра от Асеновград и на дълбочина от 14 км. Това посочиха данни на Интернет страницата на Националния институт по геофизика, геодезия и геграфия към БАН. По първоначална информация земетресението е усетено, както в Пловдив, така и в София и други населени места. Проф. Емил Ботев от Геофизичния институт на БАН заяви пред камерата на БТВ, че районът на земетресението от тази нощ е един от най-сеизмично активните на нашата страна. Подобни земетресения се случват на около 10 години. \"Това е добрата новина, защото така се разтоварват напреженията\", коментира той, като припомни, че през 1928 г. е имало трус от 7 по Рихтер. Професорът посочи, че тази нощ е имало над 20 вторични труса, като обаче не се очакват по-неприятни развития. Към 03:00 ч. няма данни за щети и пострадали при труса. Според данните на гръцкия Институт по геодинамика земетресението е с магнитуд 4,8 по Рихтер. Трус от 5 по Рихтер е усетен в района на Йонийско море на 300 километра от Атина 3 минути след този в България, сочат данните на Европйеския сеизмологичен център. Засега няма данни за пострадали и материални щети. В Асеновград, където трусът е усетен може би най-силно, единици са напуснали фомовете си. По информация от общината, няма данни за щети. Люлееенето на земята действително е усетено много силно, особено в Крумово, където през 2002 година отново преживели подобен ужас. Репортерката на bTV Райна Зайкова разказа от първа ръка какво е преживяла през нощта в жилището си на петия етаж в Пловдив, където живее: „Чувството е буквално все е едно в съня ти някой те сграбчва, всичко се разлюлява, имаше тътен и бучене\". Очаквайте подробности!", "date": "2018.02.22", "title": "Земетресение от 4.6 по Рихтер събуди тази нощ Асеновград"}
{"url": "http://standartnews.com/balgariya/shte_vlezem_li_v_gines_s_naymnogo_dietolozi-368592.html", "text": "У нас медицинската специалност „Хранене и диететика\" /нутрициология, диетология/ може да бъде придобита само от правоспособни лекари. Това е регламентирано в Наредба 1 от 22 януари 2015 год. на Министерство на здравеопазването. Съгласно нея, за да практикува един лекар тази специалност, той би трябвало да се обучава 3-4 години по определена програма в регламентирани медицински институции, да вземе успешно 8 колоквиума и да се яви накрая пред Държавна комисия, назначена от здравния министър. Само придобилите тази специалност могат да я практикуват каквото е правилото за всяка медицинска специалност. По този начин у нас през последните години се дипломират не повече от 5-6 лекари годишно. Защо тогава днес има толкова много диетолози в България? Отговорът е прост: защото над 80% от титулуващите се „диетолози\"  всъщност нямат диплома за тази специалност. Въпреки това повечето от тях имат кабинети, извършват медицински прегледи, предписват диетични режими без да имат право на това. Представяте ли си колко опасно може да бъде това за здравето и живота на хората ! Отидете в който си изберете фитнес център и там ще ви посрещне „диетолог\". В най-добрия случаи  той е завършил НСА. Ако влезете в интернет или потърсите обяви за медицински услуги, ще откриете десетки „диетолози\", които предлагат „компетентно\" решение за вашия специфичен здравословен проблем. Ежедневно във всички медии ще се срещнете със „специалисти по хранене\", които препоръчват ефикасни диети за отслабване и излекуване на страшни болести. Представят се като специалисти по здравословно хранене, астродиетолози, зодиакални диетолози, специалисти по разделно хранене и какви ли още не. Преди време намерих в пощенската си кутия следната обява: \"15-дневен курс по здравословно хранене. Гарантирано отслабване\". Обадих се на посочения телефон и на дамата, която вдигна, зададох въпроса каква е по професия и има ли право да провежда такива курсове. Отговори ми: \"Как да нямам право, аз съм пенсионирана учителка, но се занимавам със здравословно хранене повече от 20 години.\" Оставям случая без коментар, но изводът за съжаление е, че у нас не само всеки може да отвори кабинет по диетология, но дори и да провежда обучения по хранене. Как се става диетолог по лесния начин у нас? Най-често хора, неуспели да се реализират професионално, намират този начин за лесни доходи. За тази цел всеки средно интелигентен човек чрез интернет или чрез информация от многото непрофесионални книги придобиват някакви елементарни познания за храните, храненето и здравето. Въз основа на тях нещата са опростени  до препоръките „яж по-малко и се движи повече.\" Следващият етап е да се появят в медиите, като задължително се представят за диетолози. И нещата им тръгват. Важно е да се отбележи, че понякога тези хора са лекари, но без специалност „Хранене и диететика\". Те също могат да навредят на здравето. Много пациенти си мислят, че след като имат медицинско образование, няма опасност и могат да им се доверят. Това, обаче, е опасно. Представете си, че аз като специалист по хранене и диететика реша да оперирам сърцето или стомаха ви, или пък да излекувам ишиаса ви. Съгласете се, това звучи несериозно. Другата група „диетолози\" са онези, които са се обучавали в краткосрочни курсове, за което получават сертификат. За съжаление някои висши учебни заведения си позволяват да организират такива курсове по „нутрициология\", които се водят от непрофесионалисти, а това означава, че обучението е формално и на елементарно ниво. Има ли решение на този актуален проблем? Има разбира се. На първо място МЗ трябва да публикува наредба, базирана на медицинския стандарт за специалността „Хранене и диететика\". В нея трябва да се посочи ясно кой има право да упражнява тази специалност, като това право следва да могат да имат само лекари с диплома по хранене и диететика. Всички останали трябва да се считат за хора, упражняващи нерегламентирана медицинска дейност. И съответно трябва да бъдат принудени да прекратят незаконната си практика. При наличие на такава наредба обявяваните от различните институции курсове по хранене ще бъдат безсмислени, тъй като сертификатите от тях няма да имат никакво практическо значение. На второ място особено важно е и медиите да бъдат коректни към своите зрители, слушатели и читатели. Да не титулуват като „диетолог\" всекиго, желаещ да вземе отношение по въпроси, свързани с храненето. Нека да му бъде дадено право да изложи позицията си, но да бъде представян със собствения си професионален ценз – кинезитерапевт, агроном, химик, биолог и пр. Убеден съм,че след влизане в сила на подобна наредба фалшивите диетолози у нас рязко ще намалеят. В противен случай псевдоспециалистите по хранене ще се роят още и с още по-голяма скорост. Нищо чудно да влезем в рекордите на Гинес като държавата с най-много диетолози на глава от населението. Ако не беше истински опасно, това можеше да бъде комично.", "date": "2018.02.22", "title": "Ще влезем ли в Гинес с най-много диетолози"}
{"url": "http://standartnews.com/balgariya/hamid_hamid_tryabva_da_se_osazhdat_vsichki_prestapleniya_na_komunisticheskiya_rezhim-368605.html", "text": "Народният съд е едно от тежките престъпления на комунистическия режим, които винаги ще осъждаме, заяви Хамид Хамид от ДПС. Той допълни, че трябва да се осъждат всички престъпления на режима, а не да се подбират избирателно и с двоен стандарт, какъвто по думите му депутатите от ГЕРБ са демонстрирали. „Визирам Красимир Велчев, който от трибуната на НС заяви, че едва ли не възродителният процес не се е състоял, защото са се събрали хора на протест и се били самонаранили. С тази арогантност той отрече едно от най-тежките престъпления на комунистическия режим\", подчерта депутатът от ДПС. Той допълни, че към паметта на пострадалите от режима трябва да се появи уважение е да не се проявява двоен стандарт. Хамид заяви, че ДПС не е участвало в гласуването по казуса с Жаблянов, за да покажат двойния стандарт на депутатите от ГЕРБ. От чисто юридическа гледна точка не може да се спори за ретроактивното действие на Закона за банковата несъстоятелност, върху който президентът Радев наложи вето, заяви Хамид Хамид. Това е процедура, уредена в българското законодателство. „Няма как когато законът урежда една процедура, да се говори, че тя е незаконна. Касае се за неразбиране\", подчерта Хамид. „Забранено е прилагането на обратно действие на законодателството само в случаите, когато се увеличават санкции. В останалите случаи Законът за нормативните актове казва, че ретроактивно действие може да се прилага. Това е съвсем законна процедура и в този смисъл не приемаме аргументите на държавния глава\", каза Хамид. Той допълни, че с ветото си президентът Радев демонстрира неразбиране на предложения закон и че до второ разглеждане ще се събере нужната информация.", "date": "2018.02.22", "title": "Хамид Хамид: Трябва да се осъждат всички престъпления на комунистическия режим"}
{"url": "http://standartnews.com/balgariya/karayancheva_prezidentat_radev_se_darzhi_mahlenski-368603.html", "text": "„Отстраняването на Валери Жаблянов като заместник-председател на Народното събрание не е „връщане\" за отстраняването на Димитър Главчев\". Това заяви пред БТВ председателят на парламента Цвета Караянчева. „В никакъв случай. Вие така ли го приемате?\", отговори тя на въпроса дали това не е отмъщение за оставката на бившия парламентарен шеф Димитър Главчев. Опозицията има право да твърди, каквото иска. Валери Жаблянов направи недопустими неща. Като започнем от договора с Македония, минем през 1 февруари, когато отказа да почете паметта на загиналите при комунистическия терор и стигнем до декларацията за Народния съд. Най-лошото е, че вчера се видя, че тези позиция се защитава от цялата ПГ на БСП. „В крайна сметка се оказа, че това е и неговото мислене. Тази декларация, която беше сготвена, тя не беше направена само от него\", изтъкна тя. „Притеснително е, че партията БСП започва да се връща към един минал период\", смята Карянчева. \"Аз се опитвам да говоря изключително акуратно и да бъда арбитър. Вчера ми се искаше да прекъсна Валери Жаблянов, но не го направих. Той беше разпален и изказа всички свои тези. Притеснителното е, че БСП обръща курса си. По думите й, когато партията била ръководена от други лидери – Сергей Станишев, Георги Първанов, дори Михаил Миков, тя била насочена повече към социална демокрация. „Сега като че ли погледът на БСП започва да се обръща в друг ракурс. Аз се чудя дали те няма да поискат диктатура на пролетариата. По този начин те толерират този Народен съд. Те нямат мнение по темата. Те не се извиниха за Народния съд. Напротив. В телевизионни студиа Крум Зарков се шегува, че е мъчил нечий дядо, а Корнелия Нинова му се усмихва. От БСП имат право да сезират Конституционния съд. Съгласна съм, че от трибуната на парламента се изричат обидни думи. Това удря по имиджа на парламента. Помните участието ми тук с Александър Симов по време на предизборната кампания. Сега мисля, че пред вас седи друг човек. Старая се да бъда арбитър\", повтори тя. Относно напрежението между президента и премиера Караянчева посочи, че президентът Румен Радев има отдавна някакви проблеми с институциите: „Аз мисля, че той  има и проблем с Народното събрание. Нарече ни беквокали, сега ни нарече нотариат\". Не може да разбере какво е обвинението на Румен Радев към парламента. Караянчева заяви, че не обвинява президента за лошия рейтинг на институцията. Тя, обаче, посочи, че изказванията на определени хора спомага за това. Председателят на парламента заяви, че преди гласуването за отстраняване на Жаблянов Веселин Марешки е бил заплашен от депутат от БСП. „Ако вие гласувате за оставката на г-н Жаблянов, ние ще гласуваме за вашата оставка\", казал му той в пленарна зала. „Което не е коректно и не е сериозно\", коментира Караянчева. Относно отношенията между Румен Радев и Бойко Борисов представителката на ГЕРБ заяви: „Мисля, че ще се разберат. Президентът трябва да обере говоренето си, защото малко махленски се държи\". Не искам да има война между институциите, но президентът трябва да обере тона си. Той трябва да спре да говори като лидер на опозиционна партия. Ако президентът има някакви доказателства, да ги предаде на компетентните органи. „Не бива да влиза в тона на говорене на опозиционен лидер. Така правят БСП. Намират нещо, пускат го в медиите и после се оказва, че няма нищо\", допълни тя. \"В никакъв случай не изпълняваме повелята на Бойко Борисов. Ние изпълняваме политиката на мнозинството. Не мога да разбера от какво се дразни Румен Радев. Да, рейтингът на парламента е нисък. Някои казват, че обвинявам президента за това. Няма нощо вярно в това. Аз просто казах, че изказванията му вредят на институциите. Партията, която го издигна, също допринася за този нисък рейтинг. Техен представител нарече 80% от българите дебили. \"Искам да призова президента, ако има някакъв проблем с парламента, да се чуваме. Моят телефон е отворен 24 часа. Нека говорим, за да не удряме по рейтинга на институциите. Не съм се чувала с президента. Той само ме поздрави за избора. След неговата реч за атрофиралата република сама реших да отговоря Не съм се консултирала с премиера. Аз не искам да бъда адвокат на нито един от двамата. Парламентарната република не е атрофирала. Категорично. . Относно ветото на Румен Радев върху закона, познат като „закона за КТБ\", Караянчева коментиа: „Право на президента е, но чак пък толкова често да налага вето, някак си девалвира самата процедура\". „Нека прзидентът си пусне телевизора и слуша дебатите в парламента\", призова го тя Председателят на Народното събрание се обърна с апел към Румен Радев да се чуват лично, а не да си говорят по медиите. „Нека да не правим така, че да удряме по всички институции. Това отношение, което имаме помежду си, се отразява на всички български граждани\", подчерта тя. Караянчева заяви, че смята за обидна репликата, че България ще \"разнася шербет между Брюксел и Анкара\" - във връзка с посредничеството за разговори между ЕС и Брюксел. \"Щом е така, нека някой друг разнася шербет\", отбеляза тя. По думите й, ролята на България в случая е изключително отговорна и не бива да се омаловажава така.", "date": "2018.02.22", "title": "Караянчева: Президентът Радев се държи махленски"}
{"url": "http://standartnews.com/balgariya/87godishen_mazh_e_ubit_sled_kato_signaliziral_che_vnuchkite_mu_sa_darzhani_pod_klyuch_s_godini-368606.html", "text": "3 момичета, които никога не са ходили на училище, са открили полицията и социалните в столичния ж.к. \"Люлин\". Дядо им пък е бил убит, след като алармирал за тях 87-годишният Стефан Янев е намерен убит вчера в блок 741 в столичния квартал „Люлин\". Той е обявен за издирване на 12 февруари. Пенсионерът изчезва, след като разкрива в предаването \"Съдебен спор\" по Нова телевизия, че трите му внучки са живеели в тотална изолация и са държани под ключ от родителите в апартамента им с години. Момичетата не са контактували с никого, съобщава dir.bg. Тялото на възрастния мъж е открито на общ балкон на блока срещу апартамента, в който живее дъщеря му със съпруга си и трите им дъщери. Децата никога не са посещавали училище и фактически са били заложници на родителите си, които „не харесвали българското училище\". Вчера дъщерята и зетят на убития Стефан Янев, които са адвентисти, са задържани. Директорът на „Социално подпомагане\" – Люлин Димитрийка Цанова заяви, че техен служител дошъл в апартамента, в който са били затворени децата, след като получават сигнал от журналисти. Опитите да се достигне до семейството и децата обаче били неуспешни. Родителите не са съдействали на социалните, които търсят помощ от МВР и прокуратурата. Когато служителите най-накрая успяват да влязат в апартамента установяват, че трите момичета са живеели в много лоши условия. \"Семейството явно е живяло в една стая, където имаше един диван и едно легло, имаше много дрехи, беше разхвърляно\", обясниха социалните. Те признават, че преди около пет години съседи на семейството са подали сигнал, че децата не ходят на училище, но и тогава социалните служители не успяват да осъществят контакт с родителите. \"Децата ще бъдат изведени от семейството. Днес очакваме да ни бъдат предадени и да започнем работа с тях\", допълни Цанова.", "date": "2018.02.22", "title": "87-годишен мъж е убит след като сигнализирал, че внучките му са държани под ключ с години"}
{"url": "http://standartnews.com/balgariya/spirat_vodata_na_nyakolko_mesta_v_sofiya-368607.html", "text": "На 23 февруари 2018 г. (петък), във връзка с прекъсване на сградно водопроводно отклонение на ул. „Радичевци\", се налага спиране на водоподаването от 10:00  до 16:00 часа на клиентите на „Софийска вода\", живеещи в района на: ул. „Радичевци\" от ул. „Одоровци\" до бл. 22 и бл. 23. При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Радичевци\" пред бл. 23. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. \"Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.02.22", "title": "Спират водата на няколко места в София"}
{"url": "http://standartnews.com/balgariya/pak_oblatsi_oshte_dazhd_i_snyag-368576.html", "text": "Днес времето ще се задържи без промяна. Ще бъде облачно на много места, с превалявания от дъжд, а в Северна България и планинските райони от дъжд и сняг. Почти без валеж, в следобедните часове и с разкъсвания на облачността ще бъде времето в Югозападна България. Ще продължи да духа слаб, в Дунавската равнина и Източна България умерен североизточен вятър. Минимални температури между 0 и 5 градуса, максимални между 1 и 6 градуса, в югозападните райони до 10-11. Атмосферното налягане ще бъде по-ниско от средното за месеца и през деня ще се задържи почти без промяна.", "date": "2018.02.22", "title": "Пак облаци, още дъжд и сняг"}
{"url": "http://standartnews.com/balgariya/yordan_tsonev_dps_glasuva_za_prezidenta_radev_i_imame_visoki_ochakvaniya_kam_nego-368602.html", "text": "Президентът Румен Радев налага много активно правото си на вето. Това е много положително явление. Той е решил твърдо да бъде коректив на законодателството . След като се налага толкова често президентът да се намесва, вероятно качеството е спаднало. Това коментира пред Нова телевизия депутатът Йордан Цонев. Това е седмото вето на президента - този път на закона \"КТБ\". Президентът посочва в мотивите си нещо, с което ние ще се съобразим. Той казва, че обществото трябва да има по-голяма яснота относно обхвата на правните последици в следствие на закона. Ние работим в момента върху това да отговорим на онази част от мотивите на президента, в която той иска да внесем повече яснота\", уточни Цонев. \"Прави впечатление, че президентът Румен Радев упражнява много активно правото си на вето върху определени законопроекти. Мисля, че това е седмото му вето за една година. Ако не ме лъже паметта, никой от предишните президенти няма толкова висока активност. За мен и за моите колеги това е много положително явление. То говори най-малкото за 2 неща - че президентът е решил твърдо да бъде коректив на законодателството и да упражнява това си конституционно правомощие активно и че вероятно качеството на законодателството е спаднало\", коментира Йордан Цонев. \"В последните над 20 години аз съм един от народните представители с най-много законодателни предложения и мога да споделя това виждане, че качеството на законодателството спада\", добави той. Той коментира недобрия тон между институциите. Ние не одобвяваме лошия тон и размяната на реплики между институциите. Избирателите на ДПС гласуваха за президента Радев, аз - също, посочи Цонев и добави: Имаме високи очаквания към президента Радев и мисля че той ги засега изпълнява. Очаквайте подробности!", "date": "2018.02.22", "title": "Йордан Цонев: ДПС гласува за президента Радев и имаме високи очаквания към него"}
