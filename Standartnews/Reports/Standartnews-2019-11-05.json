{"url": "https://standartnews.com/kultura/nagradikha-antonio-banderas-v-kholivud-405867.html", "text": "Вчера в Холивуд Антонио Бандерас бе отличен за представянето си в най-новия филм на Педро Алмодовар „Болка и слава“. Дъщеря му Стела беше до него, както и доведената му дъщеря Дакота Джонсън, която му връчи наградата. На събитието присъства и дългогодишната му спътница Никол Кимпел.  59-годишният актьор бе сред отличените на Холивудските филмови награди в Лос Анджелис на 3 ноември. Награден за представянето си в последния филм на Педро Алмодовар - \"Болка и слава\" (за който той вече спечели наградата в Кан за най-добър актьор), испанската звезда получи наградата си от  дъщерята на бившата му съпруга Мелани Грифит. На сцената, когато връчи наградата на този, когото винаги нарича „Папи“, звездата от филмите „50 нюанса сиво“ не скри гордостта и нежността си, спомняйки си детството и юношеството си, прекарани с Антонио Бандерас, \"искрен и страстен\" актьор. „Ние имахме всичко необходимо за забавлението на едно дете. Имахме страхотни моменти като в \"Шрек\" у дома. Наслаждавахме се на всяка секунда от тези моменти“, каза тя. „Тя винаги ме нарича Папи. И аз обожавам това - нямате представа колко\", каза в отговор Антонио Бандерас за Дакота Джонсън. Актьорът каза също и няколко думи за Стела, неговото „най-красиво творение\".", "date": "2019.11.04", "title": "Наградиха Антонио Бандерас в Холивуд"}
{"url": "https://standartnews.com/kultura/khitove-i-legendi-na-frenskiya-filmov-festival-405883.html", "text": "Легенди на европейското кино се завръщат на българския екран за деветото издание на Фестивала на френския филм от 15 до 30 ноември в партньорство с Киномания и НДК. Маратонът на съвсем новите ленти, вече били в програмата на Кан, ще бъде открит в „Люмиер“ със „Славни времена“ на Никола Бедос (2019), информират от Френския институт в София. Другите хитове са „Вълчият зов“ на Антонен Бодри (2019), „Стая 212“ на Кристоф Оноре (2019), „Истината“ на Хирокадзу Коре-еда (2019), „Клетниците 2019“ на Ладж Ли (2019) и „Портрет на момиче в пламъци“ на Селин Сиама (2019). Голямото събитие за познавачите е мини панорамата на световноизвестния режисьор Клод Льолуш с трите му изключително прочути филма, чиито герои се срещат през 2 десетилетия: „Един мъж и една жена“, „Един мъж и една жена: 20 години по-късно“ и „Най-хубавите години от един живот“, който беше представен тази година извън конкурса в Кан. В „Славни времена“ блестят  Даниел Отьой, Фани Ардан, Гийом Кане, Дора Тилие. Животът на 60-годишния Виктор се преобръща, когато се запознава с Антоан - обещаващ предприемач с оригинален бизнес, който предлага на своите клиенти атракция от ново поколение: да се пренесат в предпочитаната от тях историческа епоха. Виктор избира да изживее отново най-незабравимата седмица от живота си: тази, когато 40 години по-рано среща голямата си любов. В „Истината“ играят Катрин Деньов, Жюлиет Бинош, Итън Хоук, Людивин Сение. Фабиен, френска кинозвезда, е майка на Люмир – нюйоркска сценаристка. Публикуването на мемоарите на известната актриса подтиква Люмир и семейството й да се завърнат в дома на детството й. Но съжителството бързо прераства в конфликт. Пред смаяния поглед на мъжете изникват спотаени истини, прикрита отмъстителност и невъзможна любов. Фабиен междувременно се снима в научнофантастичен филм, в ролята на застаряваща дъщеря на вечно млада майка. Реалност и фикция се преплитат и принуждават двете да се  преоткрият. Лентата откри фестивала във Венеция 2019 и беше в конкурса. В „Стая 212“ гледаме Киара Мастрояни – истинската дъщеря на Катрин Деньов и Марчело Мастрояни, още Венсан Лакост, Камий Котен, Бенжамен Биоле. След 20-годишен брак Мария напуска семейното жилище. Една нощ се оттегля и се настанява в стая 212 на отсрещния хотел. От там наблюдава своя апартамент, съпруг и семейно битие, питайки се дали е взела правилното решение. Различни спътници в живота ѝ предлагат мнение по темата. В „Клетниците 2019“ участват Дамиен Бонар, Алексис Маненти, Джибрил Дидие Зонга. Едва пристигнал от Шербур, Стефан се включва в отряд за борба с криминалната престъпност в Монфермей - проблемно предградие северно от Париж. Там се запознава с новите си колеги, Крис и Гвада, две опитни „ченгета“. Бързо става свидетел на конфликтите между различните групи. Един ден при задържане на заподозрян нещата излизат от контрол, докато действията им са подробно заснемани от дрон.  Лентата има 5 награди и 9 номинации  в Кан и е френското предложение за късия списък на Оскарите 2020. „Вълчият зов“ с Франсоа Сивил, Омар Си, Матийо Касовиц е военен екшън. Млад мъж има редкия талант да разпознава и запаметява всеки звук. На борда на френска ядрена подводница този талант е жизненоважен и всички се доверяват на неговото „златно ухо”. Безукорната му репутацията е накърнена от допусната грешка, която подлага екипажа на смъртна опасност. Отново желае да спечели доверието на колегите, но усилията му ги тласкат към още по-драматични изпитания. Стратегията на ядрено възпиране и дезинформация на противника вкарва всички в неконтролируем капан и опъва нервите до краен предел. В „Портрет на момиче в пламъци“ има няколко забележителни актриси - Ноеми Мерлан, Адел Хайнел, Луана Бажрами. Историята се случва през 1770 година. Мариан е художничка и трябва да нарисува сватбен портрет на младата Елоиз, току-що напуснала църковния пансион, която обаче иска да си спести сватбата и отказва да позира. Налага се Мариан да я рисува тайно, представяйки се за домашна помощница. В „Един мъж и една жена“ от 1966-а /“Златна палма“ и „Оскар“/започва невероятната любов между героите на Жан-Луи Трентинян и Анук Еме. В Довил млада асистент-режисьорка, неутешима след смъртта на своя съпруг каскадьор, се запознава с автомобилен състезател, чиято жена се е самоубила от отчаяние. Те се обичат, отблъскват, преоткриват и продължават да се обичат все по-силно. В „Един мъж и една жена: 20 години по-късно“ от 1986-а Ан Готие и Жан-Луи Дюрок не са се виждали от две десетилетия. Тя вече е кинопродуцент, той - директор на автомобилни състезания. Последният филм на Ан е провал и тя решава да заснеме нов, посветен на тяхната отминала любов. В „Най-хубавите години от един живот“ бившият автомобилен състезател се губи в спомените си. За да му помогне, синът открива дамата, която бащата не е успял да задържи, но за която постоянно бленува. Ана и Жан-Луи отново ще се срещнат и продължат връзката от там, където е прекъснала. Прожекцията на класиката „Кланът на сицилианците“ (1969) с  митичното трио Жан Габен, Лино Вентура и Ален Делон е посветена на 100 години от рождението на чаровния италианец, който става французин, когато е на 10, макар че до смъртта си през 1987 година не получава поданство от Петата република. В полицейската драма на Анри Верньой Вентура е рамо до рамо с любимия си учител в киното и живота - Жан Габен. Сценарият е от онези, в които тримата се подвизават редовно: Виторио Маланезе, шеф на Клана на сицилианците, организира бягството на известния разбойник Роже Сарте, на когото разчита да му помогне при мащабен обир.   В София прожекциите на хитовете от френския фестивал ще бъдат в „Славейков“, „Люмиер“, „G8“, „Одеон“, Euro Cinema и Дома на киното, в Пловдив – в „Лъки“, във Варна - във Фестивалния комплекс.  ", "date": "2019.11.04", "title": "Хитове и легенди на френския филмов фестивал"}
{"url": "https://www.standartnews.com/sport/frantsuzin-sviri-espanol-ludogorets-405848.html", "text": "Френският арбитър Франсоа Льотексие ще ръководи мача на Лудогорец срещу Еспаньол от груповата фаза на Лига Европа. Двубоят в Барселона е в четвъртък от 22.00 часа. Помощници в мача на стадион \"RCDE\" ще бъдат Сирил Мюние и Мехди Рамуни. Четвърти съдия ще бъде Вили Делажод, също от Франция. Льотексие ръководи контролата на националния отбор на България с Босна и Херцеговина миналата година в Разград. Българите загубиха мача с 0:1 след автогол на Васил Божиков.", "date": "2019.11.04", "title": "Французин свири Еспаньол - Лудогорец"}
{"url": "https://standartnews.com/regionalni/mezhdunaroden-festival-za-detsko-kino-v-razgrad-405856.html", "text": "Гласът на Педя човек ще открие Международния  фестивал за детско кино „Не на шега“, който започва във вторник в Разград. Актрисата Слава Рачева и цигуларят Ицко Финци са първите лица, които ще популаризират пред малките зрители ленти за деца от некомерсиалния афиш на киното. Фестивалът се организира от Фондация „Арт-Офис“ – София, с финансовата помощ на фондация „Америка за България“. Кинопрожекциите в Разград се подкрепят и със средства от Общностния дарителски фонд в града, който в партньорство с ФАБ финансира инициативи на местната общност. В рамките на 5 дни децата и младите хора от Разград ще видят 14 филмови заглавия, създадени в България, Русия, Сърбия, Аржентина и Франция. Освен прожекции, в програмата на фестивала  влизат и срещи на младата публика с режисьори, аниматори, актьори и кинодейци.  ", "date": "2019.11.04", "title": "Международен фестивал за детско кино в Разград"}
{"url": "https://standartnews.com/regionalni/spasikha-pelikan-s-prechupeno-krilo-405860.html", "text": "Тригодишен женски пеликан с пречупено крило извадиха в понеделник експертите от старозагорския спасителен център за диви животни от язовир Розов кладенец край Гълъбово. Сигналът за бедстващата птица е бил подаден от жител на Раднево, който я забелязал във водите на т.нар. топло езеро, ползвано за нуждите на ТЕЦ АЕS и ТЕЦ „Брикел“. Използвана била лодка, предоставена от държавното предприятие „Язовири и каскади“. Тепърва предстои да бъде направена рентгенография на пострадалото крило, възможно е то да е ударено от бракониери. Това не е първият случай за бедстващи пеликани на това място, където през зимата отсядат стотици къдроглави и около 40 розови пеликана, коментира д-р Христина Кючукова от центъра. Две птици са били излекувани м.г. и са заминали за столичния зоопарк, постоянно в центъра от години живеят свикналите с хората Грую и Филип, които са нещо като крачещи емблеми на eколозите. В понеделник центърът прие и две ранени птици от сливенското село Желю войвода и района на Пловдив: забулена сова и бекасина, които ще бъдат прегледани и лекувани след срещата им с бракониери.", "date": "2019.11.04", "title": "Спасиха пеликан с пречупено крило"}
{"url": "https://standartnews.com/regionalni/ovladyakha-nov-pozhar-nad-chiprovtsi-405858.html", "text": "Седем екипа с 21 пожарникари на Областната дирекция „Пожарна безопасност и защита на населението“ от Монтана са гасили на 3 ноември нов пожар в Стара планина над Чипровци под връх Вража глава, съобщиха от ОД на МВР в Монтана, предава БТА. Пожарът е локализиран, но за да не се разгори отново, са оставени дежурни групи за наблюдение. Предполага се, че огънят е тръгнал от тлееща жарава, останала от предишния пожар. От 27 до 30 октомври над 150 пожарникари, военни, доброволци и лесничеи гасиха голям пожар на същото място в Стара планина, който беше обхвалал 52 квадратни километра в българската и сръбската част на планината. Три нощи стотина души нощуваха на открито в планината на височина около 1800 метра над Чипровци и село Мартиново, припомниха от полицейската дирекция в Монтана.", "date": "2019.11.04", "title": "Овладяха нов пожар над Чипровци"}
{"url": "https://www.standartnews.com/sport/dermedzhiev-vika-chetirima-debyutanti-v-natsionalniya-405851.html", "text": "Селекционерът на националния тим по футбол на България Георги Дерменджиев определи финалния списък от играчите, на които ще разчита в предстоящите двубои с Парагвай на 14 ноемвири и с Чехия на 17 ноември в София. Към вече обявените осем играчи, състезаващи се зад граница, треньорският щаб добави 16 представителя на родната Първа лига. \r\n \r\nНовите имена в списъка са вратарят Георги Георгиев (Славия), защитникът Виктор Попов (Черно море), халфът Александър Цветков (Берое) и нападателят Димитър Илиев (Локомотив Пловдив). В състава се завръща плеймейкърът на Ботев (Пловдив) Тодор Неделев, който не бе в групата за последните срещи на националите. \r\n \r\n \r\n \r\nНиколай Михайлов (Левски), Пламен Илиев (Лудогорец), Георги Георгиев (Славия); \r\n \r\n \r\nСтрахил Попов (Касъмпаша), Васил Божиков (Слован Братислава), Божидар Чорбаджийски (ФКСБ), Антон Недялков (Лудогорец), Георги Терзиев (Лудогорец), Кристиан Димитров (Ботев Пд), Иван Горанов (Левски), Виктор Попов (Черно море); \r\n \r\n \r\nИвелин Попов (Ростов), Кирил Десподов (Щурм), Георги Костадинов (Арсенал Тула), Божидар Краев (Жил Висенте), Симеон Славчев (Карабах), Кристиян Малинов (ЦСКА-София), Александър Цветков (Берое), Галин Иванов (Славия), Марселиньо (Лудогорец), Вандерсон (Лудогорец), Тодор Неделев (Ботев Пд), Димитър Илиев (Локомотив Пд), Исмаил Иса (Черно море). \r\n \r\nНационалите се събират на лагер в Национална футболна база \"Бояна\" в понеделник, 11 ноември.", "date": "2019.11.04", "title": "Дерменджиев вика четирима дебютанти в националния"}
{"url": "https://standartnews.com/kultura/placebo-podarili-muzika-na-doza-shchastie-405832.html", "text": "Англичаните от Placebo са подарили музика на „Доза Щастие“ – филмът на Яна Титова, който тръгва на 8 ноември по БГ кината. Млада рок група от Ямбол пък създава песента „Sweetest Silence“ - основното парче към драмата по книгата на Весела Тотева „Падение и спасение“. Българо-британската продукция разказва за 7 години от живота на авторката като млада майка и нейната дъщеря Валя. Трейлърът на лентата умело загатва какво да очакват зрителите – много емоции, тежки сцени, любов и малко сълзи. Към тази комбинация може смело да се добави и саундтракът, който обогатява и уплътнява сюжета.  Водещата тема в нотите е на Георги Георгиев (вокал и китара), Ивайло Борисов (барабани) и Веселин Миланов (бас) от Seconday. Те се събират през 2015-а с идеята да свирят истинска рок музика. Оттогава тримата не пропускат възможност за изява, като кандидатстват на рок фестивали и конкурси, а в портфолиото им вече има участия на една сцена с WASP, Avantasia, UDO Dirkschneider и родната банда SEVI. През април на 2019-а издават първото си самостоятелно EP „April’s Uprising”. Веселин Миланов си спомня за деня, в който са получили поканата: “Всичко започна с телефонно обаждане точно в 2 сутринта. Бяхме доста ентусиазириани и почти не спахме и следващата  нощ. Само за вечер бяхме готови с идеята и не ни отне много време да създадем завършена композиция. Беше вълнуващ момент за нас, защото се чувствахме вдъхновени”. Автор на текста е вокалистът Георги Георгиев, който преплита в него любов, сила, раздяла и самота. “Песента е за паралелните светове, които създаваме в нашето съзнание, за да утешим вътрешните си демони в опит да се чувстваме добре, макар и понякога по неправилния път“, споделя Георги. Премиерата на видеоклипа към „Sweetest Silence“, създаден под режисурата на Яна Титова и заснет от оператора Мартин Балкански, се състоя днес, а песента вече може да бъде открита във всички познати платформи – YouTube, Spotify, Facebook... В саундтрака звучат още Hayes&Y, Jin Monic, Рут Колева, Хилда Казасян и Васил Найденов.  ", "date": "2019.11.04", "title": "Placebo подарили музика на „Доза Щастие“"}
{"url": "https://standartnews.com/regionalni/moreto-ni-na-yug-gmzhi-ot-lefer-405876.html", "text": "Морето завря от лефер, похвалиха се  рибари по Южното Черноморие пред Lupa.bg  Царят на рибата – леферът, се лови от майстори, потвърди Никола Фешев от Царево, познат в региона като Бохема. Бизнесменът всеки ден купува прясна риба от местните. Кръчмарят потвърди, че цената на лефера е достигнала 30 лева. След лефера се очаква чернокоп, като добрият улов се очаква да продължи през целия ноември. За улов на лефер са необходими специални чепарета, твърдят опитни рибари. Повечето от тях ги майсторят сами през зимата, когато не излизат в морето. Чепарето е с големи куки и дебела месина. За примамка на куките се поставят пера от мъжки петел или от фазан, а последният хит сред рибарите са силиконови октоподчета, съчетани с ламе. Те проблясват във водата и привличат рибата. Друга хитрост са воблерите. Това са изкуствени рибки в различни цветове. Чепарето за лефер обикновено се прави с около 30-40 куки, завършва с олово от 1 килограм. Пуска се във водата и се влачи с лодка, като чепарето се държи с ръка. Скоростта на лодката трябва да е ниска, казват рибарите. За този улов е необходимо дълго търпение и голямо обикаляне, докато се усети първият удар. Рибата се движи на пасажи и се хваща на куките една след друга. За всеки рибар това е най-голямото удоволствие. След като рибата е захапала куките, чепарето се обира и постепенно се изтегля до куката с последната риба. Пасажите сафрид тази година са в по-малко количество, отколкото миналата година. По тази причина и цената му се задържа прекалено висока – 8 - 10 лева от рибарите. В магазините масово се предлага сафрид на ниска цена, но той не е от българското море, а е внос от Гърция. В Гърция никой не яде сафрид, той се изнася за България. Вкусовите му качества са ниски, няма такова количество омега мазнини, както българският сафрид, твърдят опитни рибари.", "date": "2019.11.04", "title": "Морето ни на юг гъмжи от лефер"}
{"url": "https://standartnews.com/biznes/energo-pro-vrchi-zelen-sertifikat-na-sever-eksport-ood-405846.html", "text": "Фирма Север Експорт ООД, повече от 20 години водещо име в националната и местна рибопреработвателна промишленост и дистрибуция, се присъедини към общността на „зелените“ компании в България. Сертификатът, удостоверяващ използването на 100 % енергия, генерирана по екологичен път, беше предаден на Полина Харасимова, маркетинг мениджър в Север Експорт от Албена Лазарова, търговски директор в ЕНЕРГО-ПРО Енергийни Услуги и Деница Николова, мениджър продажби. Фирма Север Експорт е експерт в своя бранш, дългогодишен клиент и уважаван партньор на енергийния търговец. Ориентирана към производство и търговия с риба и рибни изделия от висок клас, Север Експорт държи на контрола на качеството, затова работи в условията на затворен цикъл при местния добив и само с доказали се във времето чуждестранни дистрибутори при внос. Изборът да използва изцяло зелена енергия е част от политиката на Север Експорт за чиста природа и бъдеща гаранция за качество на предлаганата от фирмата продукция. ЕНЕРГО-ПРО Енергийни Услуги насърчава производството и търговията с електроенергия, генерирана по екологичен начин. Компанията издава удостоверения за зелена енергия в уверение на това, че продадената електрическа енергия е произведена изцяло от възобновяеми източници. Документът се базира на Гаранции за произход, издадени от Агенция за устойчиво енергийно развитие, които се прехвърлят на името на клиента в регистъра на Агенцията.  ", "date": "2019.11.04", "title": "ЕНЕРГО-ПРО връчи зелен сертификат на Север Експорт ООД"}
{"url": "https://standartnews.com/biznes/v-cherna-gora-bankovite-smetki-poveche-ot-zhitelite-405866.html", "text": "В Черна гора банковите сметки надвишават броя на жителите, като депозити от над един милион имат 71 граждани на страната, сочат данни на черногорската Централна банка. Юридическите лица, или 62 черногорски компании, съобщават, че имат пари по сметките си в чужбина на обща стойност 12,7 млн. евро. Не е известно от кои райони са тези компании и колко черногорци имат сметки в чужбина, тъй като не са задължени да се отчитат. Според последните данни, в края на август депозит от над един милион евро имат 71 граждани, а рекордьор е лице, притежател на 32 милиона евро, който е гражданин на Черна гора, а не чужденец, съобщава националната телевизия. Чуждестранните граждани в Черна гора участват с 460,3 млн. евро, чуждестранните компании с 283,5 млн. евро, финансовия сектор със 7,1 млн. евро, а чуждестранни НПО 3,57 млн. евро. Етикети: ", "date": "2019.11.04", "title": "В Черна гора  банковите сметки повече от жителите"}
{"url": "https://standartnews.com/biznes/makdonalds-ostana-bez-golyamoto-m-405870.html", "text": "  Той беше най-добрият мениджър на рестораньорския бизнес. На изпълнителния директор Стийв Ийстърбрук му трябваха 4 години, за да превърне Макдоналдс от позакъсала верига ресторанти за бургери в технокомпания, която обслужва клиентите си с гласово разпознаване. Но времето не му стигна, за да счупи консервативните правила за общуване между служителите. А нарушаването на едно от тях – не се задявай с колежки, му коства поста, даже остраняване от фирмата. В петък бордът на директорите прие оставката му след като стана ясно, че е имал романтична връзка с подчинена, въпреки строгите правила на компанията, с които всеки е длъжен да се съобразява, независимо от поста си. За първи път Ийстърбрук не използва личния си профил, за да рекламира поредния продукт на компанията, а за да се сбогува с десетките хиляди служители с кратък пост: \"Предвид ценностите на компанията, аз съм съгласен с борда, че е време да продължа напред\". Остана му време само да опакова вещите си и да пожелае успех на досегашната си дясна ръка – Крис Кемпчински, който неочаквано и за самия него, вече се изстреля на върха на фирмата.   Няма съмнение, Ийстърбрук едва ли ще остане дълго без работа. Но затова пък още никой не се наема да прогнозира каква ще е щетата за Макдоналдс, след раздялата с човека, когото наричаха „голямото М“, заради революционните му идеи, които издигнаха на по-високо ниво М-то от логото на фирмата. За годините, в които управляваше Макдоналдс, Стийв успя да я изкара на печалба след като икономическата криза и силната конкурензия рязко влошиха финансовото й здраве. Днес  компанията се разраства, има по света  повече от 35 000 ресторанта, които изхранват 68 милиона души всеки ден в почти 118 държави по света. Ийстърбрук обаче направи и нещо повече. Той успя да вдигне самочувствието на хилядите колеги, след като премести офиса на фирмата на пъпа на Чикаго в супермодерна и екологична сграда, в която сред стотици дръвчета служителите обслужват клиентите с най-новите технологии и с най- екологичните менюта, разработени от 51-годишния, вече чисто нов изпълнителен директор, Кемпчински.   Година по-възрастният Ийстърбрук, който е разведен, започва работа за веригата в далечната 1993 г. като мениджър в Лондон, преди да си проправи път към върха на компанията. Той я напусна през 2011 г., за да стане шеф на Pizza Express, а след това и на азиатската хранителна верига Wagamama. Но се върна на пожар две години по-късно, за да спасява намалените продажби във  Великобритания и Северна Европа. След като показа завидни резултати, бордът го назначи за изпълнителен директор през 2015 г. На Истърбрук се дължи съживяването на ресторантите чрез реконструкция на самите сгради и използването на по-качествени продукти. Стойността на акциите се удвои от началото на управлението му. Под неговото ръководство се разшири и възможностите си за доставка и мобилно плащане. Точно когато изстреля компанията нагоре, му се наложи да забрави мечтата Макдоналдс. Дори тя отново да е на върха, вече ще е под ръководството на друг. Така, както направиха преди половин век двама братя, които имаха едно място за бързо хранене и едно огромно желание - да станат  най-богатите. Ричард и Морис Макдоналд имаха всички шансове да останат в историята с революцията, която направиха в начина на хранене в Америка. Но техните постижения бързо бяха забравени, а славата обра друг. Всичко започва от градчето Аркадия, Калифорния, което се намира североизточно от Лос Анджелис. През 1937 година двамата братя, деца на имигранти от Ирландия, отварят щанд за бързи закуски. Те предлагат хамбургери за 10 цента, които произвеждат за по-малко от минута. Хлебчетата са завити в хартия и няма нужда от сервитьори - клиентът сам поръчва на готвача. Три години по-късно - през 1940-а, двамата превръщат своята количка за бърза закуска в ресторант, пред който слагат висока 7.5 метра жълта буква \"М\". Буквата се вижда от всяко място в малкото градче. През 1948-а година двамата отварят нов ресторант в Сан Бернардино, в който предлагат и пържени картофи. Мястото е досъпно и с кола, но уникалното е, че отново в него няма сервитьори, а в кухната е въведен дизайн, подобен на поточна линия, който прави доставките много лесни. През 1953-та година двамата братя започват да работят на принципа на \"франчайза\" с други ресторанти и така приказката Макдоналдс продължава и до днес. Но със златни букви сред най-важните личности на 20-ти век, до Алберт Айнщайн и Махатма Ганди, не стои името на нито един от братята, а на Рей Крок – олицетворението на американската мечта. Кой е той ли? Американски бизнесмен, роден в Илинойс през 1902 г. В младостта си Рей е търговец на машини за шейкове, чиито бизнес не се радва на особен успех, до момента, в който двамата братя Макдоналд му правят голяма поръчка. Крок бързо подушва потенциала на иновативната система на ресторантите. Усеща, че цената на храната е минимална, а клиентите могат да са безкрайно много, затова предлага да работи за братята като франчайз търговец. Така през 1954 година той поема управлението на един от ресторантите, като взема 1,9 процента печалба от продажбите, а на братята дава 0.5 процента. Надушвайки златната мина, Рей Крок решава през 1961 г. да играе ва банк спрямо братята. Предлага им 2,7 милиона долара, за да му продадат марката и им обещава по 0,5% от продажбите. На братята сделката им гарантира по 1 милион за спокойни старини. А на Рей покупката му донесе 500 милиона, за да се отдаде на старини на по-голямата си мечта – бейзболът. Въпреки че в края на живота си той с горчивина отбелязва: „От хамбургери се печели много повече отколкото от бейзбол“. Каква ще е новата мечта на Ийстърбрук, предстои да видим. Със сигурност обаче тя няма нищо общо с Менделсон.", "date": "2019.11.04", "title": "Макдоналдс остана без голямото М"}
{"url": "https://standartnews.com/biznes/25-mlrd-dolara-dava-apple-zaradi-imotite-v-kaliforniya-405886.html", "text": "През следващите две години Епъл (Apple) обеща да предостави 2,5 млрд. долара, за да се намери изход от жилищната криза в Калифорния, предаде Франс прес. \r\n \r\nПредложението на технологичния гигант бе направено, след като Фейсбук (Facebook) и Гугъл (Google) обявиха подобни инициативи и обещаха да участват с по 1 млрд. долара. \r\n \r\n\"Преди светът да бе чул за Силициевата долина и много преди да можем да си поберем технологичните устройства в джоба, този регион бе люлка на Епъл и ние чувстваме огромен граждански дълг той да остане жив, хората да могат да продължат да живеят там, да създават семейства и да допринасят за обществото\", каза в комюнике главният изпълнителен директор Тим Кук. \r\n \r\nПо данни на компанията около 30 000 души са напуснали Сан Франциско от април до юни 2019 г. , тъй като не са могли да си намерят жилище на цена, която могат да си позволят. Високите заплати, които плащат технологичните гиганти на служителите си, често се посочват като една от причините за жилищната криза, от която страда Калифорния. \r\n \r\nЕпъл каза, че работи с губернатора на щата Гавин Нюсъм по няколко програми за борба срещу жилищната криза и за намиране на жилища на бездомници. Тези 2,5 милиарда ще бъдат разпределени между фондове в Калифорния за достъпни жилища. \r\n \r\nПриоритет на компанията ще бъде намирането на жилища за учители, пожарникари, хора от спасителните служби и други служители в сектора на услугите, които нямат достатъчно средства да плащат високите наеми в града.    ", "date": "2019.11.04", "title": "2,5 млрд. долара дава Apple заради имотите в Калифорния"}
{"url": "https://standartnews.com/biznes/gugl-pridobi-firma-za-fitnes-grivni-405884.html", "text": " \"Гугъл“ придоби фирмата \"Фитбит“ за колосалните 2,1 млрд. долара. Сделката най-накрая отваря врати към пазара за носими устройства, доминиран до момента от \"Епъл“ и \"Самсунг“. \"Фитбит“ е компания, която предлага технологични фитнес гривни. Техните устройства са едни от най-използваните в цял свят. В блог публикация шефът в \"Гугъл“ Рик Остерлох описва възможността за работа с \"Фитбит“ като вълнуваща. \r\n \r\n\"Фитбит“ са истински пионер в тази индустрия и са създали невероятни продукти, изживявания и страхотно общество от потребители“, казва Остерлох. \"Работейки с експертите на \"Фитбит“ ще можем да направим иновации в този бизнес, които да послужат на още повече хора по цял свят“, допълва той. \r\n \r\nСлухове за сделката се появиха за първи път преди няколко дни. Това доведе до моментален скок на акциите на \"Фитбит“ с около 27%. Според анализатори големият успех на компанията се дължи именно в здравните данни, които гривните събират. \r\n \r\n\"Създадохме марка, която помага на повече от 28 млн. потребителя по цял свят, които разчитат на нашите продукти, за да живеят по-здравословно и по-активно“, казва Джеймс Парк, съосновател на \"Фитбит“. \r\n \r\n\"Гугъл“ са идеалният партньор за нашата мисия. С техните ресурси и глобална платформа ще се движим по-бързо напред и ще направим здравето още по-достъпно за всички“, допълва той относно сделката.", "date": "2019.11.04", "title": "\"Гугъл\" придоби фирма за фитнес гривни"}
{"url": "https://standartnews.com/svyat/nivoto-na-zaplakha-vv-velikobritaniya-ponizheno-na-znachitelno-405863.html", "text": "Великобритания понижи националното ниво на заплаха от терористични атаки от \"сериозно\" на \"значително\", заяви британският вътрешен министър Прити Пател, цитирана от Ройтерс. \r\n \r\n\"Въпреки промяната на нивото на заплаха тероризмът остава един от най-преките и непосредствени рискове за нашата национална сигурност\", каза Пател в изявление. \r\n \r\n\"Значителното\" ниво на заплаха продължава да обозначава високо ниво на опасност, като терористична атака може да бъде извършена изневиделица, каза вътрешният министър.", "date": "2019.11.04", "title": "Нивото на заплаха във Великобритания понижено на \"значително\""}
{"url": "https://standartnews.com/sport/blgariya-e-domakin-na-seminara-zheni-liderki-v-atletikata-405890.html", "text": "Президентът на Асоциацията на балканските атлетически федерации Добромир Карамаринов откри семинара на АБАФ - \"Жени лидерки в атлетиката\", който ще продължи до 7 ноември в Самоков. Участие в него взимат 30 представителки на 19 държави.  \"Добре дошли в България! Пожелавам ви ползотворен семинар. Надявам се много скоро някоя от вас да заеме ръководна позиция в атлетиката\", обяви в речта си при откриването Добромир Карамаринов, който е и първи вицепрезидент на Европейската атлетика (ЕА), а от миналия месец е и член на Съвета на Международната федерация по лека атлетика (ИААФ).", "date": "2019.11.04", "title": "България е домакин на семинара \"Жени лидерки в атлетиката\""}
{"url": "https://standartnews.com/sport/dermedzhiev-vika-chetirima-debyutanti-v-natsionalniya-405851.html", "text": "Селекционерът на националния тим по футбол на България Георги Дерменджиев определи финалния списък от играчите, на които ще разчита в предстоящите двубои с Парагвай на 14 ноемвири и с Чехия на 17 ноември в София. Към вече обявените осем играчи, състезаващи се зад граница, треньорският щаб добави 16 представителя на родната Първа лига. \r\n \r\nНовите имена в списъка са вратарят Георги Георгиев (Славия), защитникът Виктор Попов (Черно море), халфът Александър Цветков (Берое) и нападателят Димитър Илиев (Локомотив Пловдив). В състава се завръща плеймейкърът на Ботев (Пловдив) Тодор Неделев, който не бе в групата за последните срещи на националите. \r\n \r\n \r\n \r\nНиколай Михайлов (Левски), Пламен Илиев (Лудогорец), Георги Георгиев (Славия); \r\n \r\n \r\nСтрахил Попов (Касъмпаша), Васил Божиков (Слован Братислава), Божидар Чорбаджийски (ФКСБ), Антон Недялков (Лудогорец), Георги Терзиев (Лудогорец), Кристиан Димитров (Ботев Пд), Иван Горанов (Левски), Виктор Попов (Черно море); \r\n \r\n \r\nИвелин Попов (Ростов), Кирил Десподов (Щурм), Георги Костадинов (Арсенал Тула), Божидар Краев (Жил Висенте), Симеон Славчев (Карабах), Кристиян Малинов (ЦСКА-София), Александър Цветков (Берое), Галин Иванов (Славия), Марселиньо (Лудогорец), Вандерсон (Лудогорец), Тодор Неделев (Ботев Пд), Димитър Илиев (Локомотив Пд), Исмаил Иса (Черно море). \r\n \r\nНационалите се събират на лагер в Национална футболна база \"Бояна\" в понеделник, 11 ноември.", "date": "2019.11.04", "title": "Дерменджиев вика четирима дебютанти в националния"}
{"url": "https://standartnews.com/svyat/41-migranti-otkriti-v-khladilen-kamion-v-severna-grtsiya-405864.html", "text": "Живи в хладилен камион в Северна Гърция бяха намерени 41 мигранти, съобщи полицията, която арестува шофьора. Мигрантите, за които се предполага, че са с афганистански произход, са предимно в добро състояние. На седем от тях е оказана първа помощ в болница, съобщиха от полицията. \"В камиона е имало мъже и момчета. Определянето на тяхната националност ще изисква няколко дни\", заяви полицейски източник за АФП. Камионът е спрян от полицията на магистрала Егнатия между градовете Ксанти и Комотини. Шофьорът, мъж от Грузия, е арестуван. Инцидентът се случва, след като 39 души, за които се смята, че са граждани на Виетнам, бяха открити мъртви в хладилен камион във Великобритания миналия месец. Той подчерта рисковете от нелегални мигрантски пътувания към Европа, дори и за тези, които избягват опасните пътувания по море. Други 31 пакистански мигранти бяха открити в събота, скрити в камион на магистрала близо до френско-италианската граница.  ", "date": "2019.11.04", "title": "41 мигранти открити в хладилен камион в Северна Гърция"}
{"url": "https://standartnews.com/svyat/smrt-na-amerika-skandirat-irantsi-v-tekheran-405875.html", "text": " \"Смърт на Америка\" скандираха хиляди иранци в близост до бившето американско посолство в Техеран днес, на 40-ата годишнина от превземането на дипломатическата мисия. Началникът на генералния щаб на страната сравни САЩ с отровен скорпион, който възнамерява да нарани Иран, предаде Ройтерс. Тълпи от хора изпълниха днес улиците около бившето посолство, наричано \"свърталище на шпиони\" след Ислямската революция в Иран през 1979 г. Студенти  ислямисти щурмуваха посолството скоро след падането на режима на подкрепяния от САЩ шах Мохамед Реза Пахлави и държаха за заложници 52 американци там в продължение на 444 дни. Оттогава двете страни са във враждебни отношения. Американски и израелски знамена, както и чучела на американския президент Доналд Тръмп бяха изгорени по време на митингите, които се състояха в 1000 селища из цялата страна, предадоха държавните медии, информира БТА. \"Борбата ни с Америка е за нашата независимост, за недопускане да бъдем изнудвани, за нашите ценности, вярвания и религия\", каза в реч пред митинг пред бившето посолство началникът на генералния щаб на Иран генералмайор Абдолрахим Мусави. Говорителката на Белия дом Стефани Гришъм заяви, че след четири десетилетия управляващото духовенство в Иран продължава да използва невинни цивилни граждани като пешки в провалената си външна политика. \"Докато Иран не промени това и останалите си враждебни действия, ще продължим да налагаме болезнени санкции\", каза говорителката. \"Той (иранският режим) може да избере мира пред взимането на заложници, убийствата, саботажа, отвличането на кораби и атаките срещу световните петролни пазари\". Подкрепяме иранския народ, време е иранският режим да направи същото, допълни Гришъм. Върховният духовен лидер на Иран аятолах Али Хаменей, който има последната дума по всички държавни дела, вчера възобнови забраната за преговори със САЩ и описа двете страни като непримирими врагове, припомня Ройтерс.", "date": "2019.11.04", "title": "\"Смърт на Америка\"  скандират иранци  в Техеран"}
{"url": "https://standartnews.com/sport/frantsuzin-sviri-espanol-ludogorets-405848.html", "text": "Френският арбитър Франсоа Льотексие ще ръководи мача на Лудогорец срещу Еспаньол от груповата фаза на Лига Европа. Двубоят в Барселона е в четвъртък от 22.00 часа. Помощници в мача на стадион \"RCDE\" ще бъдат Сирил Мюние и Мехди Рамуни. Четвърти съдия ще бъде Вили Делажод, също от Франция. Льотексие ръководи контролата на националния отбор на България с Босна и Херцеговина миналата година в Разград. Българите загубиха мача с 0:1 след автогол на Васил Божиков.", "date": "2019.11.04", "title": "Французин свири Еспаньол - Лудогорец"}
{"url": "https://standartnews.com/svyat/putin-uvolni-11-generali-405891.html", "text": "Руският президент Владимир Путин уволни 11 служители от Министерството на вътрешните работи, Министерството на извънредните ситуации и Федералното следствие. Това се посочва в документ, цитиран от Риа новости. С указ на държавния глава се освобождава главният инспектор на МВР, генерал-майор от полицията Ефрем Романов, министърът на вътрешните работи на Карчаево-Черксеската република, генерал-майор от полицията Игор Трифонов, ръководител на Департамента на руското вътрешно Министерство за региона Тюмен, главен полицейски генерал Юрий Алтинов, както и ръководителят на четвърти разследващ отдел на Генерална дирекция \"разследване\", генерал-лейтенант от правосъдието Руслан Ибиев. Освен това президентът уволни и първия заместник-ръководител на Генералната дирекция за обществения ред и координацията на взаимодействието с изпълнителните органи на МВР, Александър Мелников, който преди това е бил арестуван на обвинен в измама в размер на 100 000 000 рубли. Постовете също губят заместник-ръководителя на Министерството на извънредните ситуации в Москва, майор генерал Сергей Журавлев, директорът на Департамента за готовност на силите и специална противопожарна защита на Министерството на извънредните ситуации Максим Makсименко, ръководителят на главната дирекция на Министерство на извънредните ситуации за региона Киров генерал-майор Михаил Лихачов, заместник-директор на катедрата по бойна готовност и специална противопожарна защита към Министерството на извънредните ситуации Владимир Дежкин, ръководител на Министерство на извънредните ситуации за Република Крим Александър Еремеев и ръководител на отдел \"информационни технологии\" в Министерство на извънредните ситуации, генерал-майор Сергей Власов. В същото време Путин е произвел в чин генерал 16 сътрудници на Министерството на вътрешните работи.", "date": "2019.11.04", "title": "Путин уволни 11 генерали"}
{"url": "https://standartnews.com/svyat/44-dushi-se-natrovikha-ss-spanak-v-istanbul-405842.html", "text": "44 души потърсиха лекарска помощ в Истанбул заради натравяне със спанак, съобщи турската частна телевизия HTB. \r\n \r\nПодозира се, че отравянето е резултат от химическо вещество, с което се обработват листните зеленчуци, за да се запази свежестта им по-дълго време. \r\n \r\nВластите разследват към момента къде в магазинната мрежа се продава опасният спанак. \r\n \r\nПо данни на окръжната дирекция по здравеопазване в Истанбул 25-има от постъпилите с оплаквания пациенти вече са изписани, а лечението на останалите 19 все още продължава.", "date": "2019.11.04", "title": "44 души се натровиха със спанак в Истанбул"}
{"url": "https://standartnews.com/balgariya-obshtestvo/robin-dumite-na-makron-sa-izvadeni-ot-konteksta-405839.html", "text": "По указание на вицепремиера и министър на външните работи Екатерина Захариева заместник-министърът на външните работи Петко Дойков извика на разговор  в МВнР френския посланик у нас Флоранс Робин, съобщават от външно министерство. Срещата бе във връзка с интервюто на президента Еманюел Макрон за френското списание „Вальор актюел“, в което той заявява: „Предпочитам хора, които идват от Гвинея и Кот д‘Ивоар законно, които са тук и които вършат тази работа, отколкото български или украински незаконни канали“. По време на разговора заместник-министър Дойков изрази  недоумение от изказването на френския президент, което е предизвикало възмущение в българското общество, включително сред сънародниците ни във Франция. От българска страна бе подчертано, че няма никакви сериозни основания за подобни твърдения. Отношенията между България и Франция – на приятели, партньори и съюзници, са отлични, българската общност е много добре интегрирана във Франция, а в последно време България не е получавала сигнали от френска страна за сериозни нарушения.  Посланик Робин изрази съжаление и заяви, че думите на президента Макрон са извадени от контекста и са погрешно разбрани. „Те в никакъв случай не се отнасят до българското правителство, българските граждани или българските работници, които са добре приети и са доказали своя професионализъм,“ каза посланик Робин. Тя препотвърди отличните двустранни отношения и изрази надежда, че те ще продължават да се задълбочават. „Между нашите две страни съществува отлично сътрудничество –  в сферите на образованието, културата, икономиката. Франция ще бъде заедно с България и ще продължи да подкрепя нейните усилия в рамките на Европейския съюз“, заяви посланик Робин. ", "date": "2019.11.04", "title": "Робин: Думите на Макрон са извадени от контекста"}
{"url": "https://standartnews.com/svyat/lufthansa-s-promenen-grafik-zaradi-stachka-405862.html", "text": "За 48-часова стачка в четвъртък и петък, 7 и 8 ноември, призова синдикатът на кабинния персонал в Луфтханза (Lufthansa) днес като част от продължаващия социален конфликт в Германия, предаде Франс прес. Стачните действия, които се предвиждат от 23:00 ч. по Гринуич в сряда (01:00 ч. бълг. време в четвъртък) до 23:00 ч. по Гринуич в петък (01:00 ч. бълг. време в събота), ще засегнат всички заминаващи полети от германските летища, уточни синдикатът УФО (UFO). Междувременно неговата легитимност да представлява служителите се оспорва в съда от германската авиокомпания. УФО прави това съобщение заради \"трайния отказ на Луфтханза да преговаря\" по исканията, обясни в комюнике профсъюзът. На 20 октомври, неделя, УФО вече организира стачка в четири филиала на групата Луфтханза, което доведе до стотина отменени полета. Тогава обаче основният превозвач не бе засегнат, припомня АФП. Новата вълна от протестни действия ще обхване цялата група, предупреди синдикатът на стюардите и стюардесите.", "date": "2019.11.04", "title": "Lufthansa  с променен график заради стачка"}
{"url": "https://standartnews.com/svyat/zhurnalisti-namushkani-do-smrt-v-indoneziya-405843.html", "text": "Двама индонезийски журналисти, посредничили в спор за земя между компания за палмово масло и жители, са открити мъртви с множество прободни рани в близост до плантация в Суматра, съобщиха от полицията. Тялото на Мараден Сианипар е намерено в сряда в ров близо до палмова плантация в област Лабухан Бату, на осем часа път с кола от столицата на провинция Северна Суматра. Ден по-късно полицията откри останките на Маратуя Сирегар в същия район. И двете тела са покрити с прободни рани. Разпитани са шестима души, но не е посочен заподозрян, заяви пред АФП шефът на местната полиция Агус Дароят. Двойката работила заедно за местен новинарски портал, преди да излезе на свободна практика през 2017 година. Приятел на Сирегар заяви, че жертвите напоследък стават известни с активизма си по въпросите за спорове за земя. Преди смъртта си Сирегар и Сианипар работили над кампания, за да убедят правителството да разреши на местните да работят на спорна земя. Индонезийските журналистически асоциации осъдиха смъртта на двамата и поискаха от властите задълбочено разследване. Много случаи на насилие срещу журналисти в Индонезия остават неразкрити, според Независимия алианс на журналистите, отчел поне две дузини случаи само тази година. Индонезия се нарежда на 124-то място от 180 държави в Световния индекс за свобода на печата през 2019 г., публикуван от „Репортери без граници“.", "date": "2019.11.04", "title": "Журналисти намушкани до смърт в Индонезия"}
{"url": "https://standartnews.com/svyat/profsyuzite-blokirat-reshenieto-na-folksvagen-za-turtsiya-405859.html", "text": "Мощните профсъюзи ще блокират решението на „Фолксваген“ (Volkswagen) да инвестира 1,3 млрд. евро в нов завод в Турция, докато насилието, активирано от инвазията на Турция в Сирия, не спре. „Искам да кажа много ясно: представители на работещите отказват да дадат разрешение, докато Турция се опитва да постига своите политически цели с война и сила“, заяви Бернд Остерлох, шеф на световния заводски съвет на VW и член на надзорния съвет, цитиран от Bloomberg. Най-големият автомобилен производител в света постави „на трупчета“ проекта си за строеж на завод в Турция, след като ситуацията в Сирия ескалира с нахлуването на турски военни части, предхождано от изтеглянето на американските военни от страната. Това даде възможност на турските сили да нахлуят в Североизточна Сирия, изтласквайки кюрдските бойци, контролиращи граничната зона. Както добре е известно, този завод ще даде допълнителен капацитет на концерна от над 300 000 автомобила годишно, за които се бори и нашата страна. Акциите на Dogus Otomotiv, дистрибутор на автомобилите с марката VW в Турция, паднаха с 0,7% след този репортаж на Bloomberg. Във VW са загрижени за политическата ситуация и следят развитието й отблизо, заявява главният финансов директор на концерна Франк Витер. Той заяви, че пред VW няма натиск за моментално строителство на нов завод, тъй като производствен капацитет може да се добави в съществуващия завод в Словакия и на други места. Профсъюзните лидери имат силата да оказват много тежко въздействие върху стратегическите решения на концерна. На тях се падат половината от местата в надзорния съвет и имат право на вето, уточнява vesti.bg. Планира се годишна среща на надзорния съвет на 15, на която да се обсъжда 5-годишният план за харчовете на Volkswagen, в които се включва разпределението на капитала за заводите по целия свят.", "date": "2019.11.04", "title": "Профсъюзите  блокират решението на „Фолксваген“ за Турция"}
{"url": "https://standartnews.com/biznes/puskat-iztsyalo-novoto-mobilno-prilozhenie-moyat-a1-405854.html", "text": " дава старт на изцяло новото мобилно приложение   с добавени функционалности и оптимизирано управление. Това е поредна стъпка от политиката на компанията да следва съвременните технологични тенденции, като се фокусира на първо място върху клиентската удовлетвореност. Всички клиенти, които платят сметката си към А1 през новото приложение до края на декември, ще получат бонус от 10 000 MB мобилен интернет на максимална скорост. Те ще имат възможност да се възползват от него при плащането, като го активират на своя номер или го предоставят на свои близки – клиенти на мобилна услуга от А1. Срокът за използване на бонуса е 30 дни. Приложението включва подробно описание на месечната фактура към А1, а също така дава детайлна разбивка на дължимата сума по услуги. Клиентите вече могат да плащат една или всички фактури наведнъж със запазване на картата и с възможност за автоматично плащане. Моят А1 позволява бързо и лесно управление на услугите от мобилното устройство, докато потребителят е в движение. Началният екран на мобилното приложение съдържа подробна информация за услугите от А1, което помага за лесното проследяване на потреблението и текущата сметка. С минимални усилия клиентите вече ще могат да активират допълнителни пакети, да управляват своята роуминг услуга и да заявят получаване на фактура по имейл, отказвайки се от хартиената. Моят А1 вече предлага и персонална оферта към потребителите. Тя има за цел да оптимизира разхода на клиентите и да им предложи най-адекватните услуги и планове, съобразени с нуждите им.", "date": "2019.11.04", "title": "Пускат изцяло новото мобилно приложение Моят А1"}
