{"url": "http://standartnews.com/kultura/marin_yanev_praznuva_75_s_maystori-368407.html", "text": "Народният театър довечера чества един от най-големите си актьори. Марин Янев ще черпи за 75 след \"Майстори\" на Камерна сцена, като специалните изненади ще се впишат в светската част. Навръх юбилея публиката ще аплодира един от доайените на академиците като Добри в класическата пиеса на Рачо Стоянов \"Майстори\", режисирана от Петринел Гочев. Марин Янев, който има над 100 роли в театъра и над 60 в киното и телевизията, е израснал във варненския театър, където работят родителите му. Завършва ВИТИЗ в класа на професор Боян Дановски от изключителния випуск, в който дели етюди и емоции с Катя Паскалева, Руси Чанев, Стефан Данаилов, Стефан Мавродиев. Там среща и голямата си любов – актрисата Цветана Цветкова. Двете им дъщери наследяват пътя - Кристина е актриса, а Марина - сценограф. В \"Сълза и смях\" се разписва с Макмърфи в „Полет над кукувиче гнездо\" през 1982 г. После влиза и остава в Народния театър. За 33 години досега е изиграл десетки запомнящи се роли: Антифол в „Комедия от грешки\" на Шекспир, Хенри в „Камината\" от Маргарит Минков, Бубнов в „На дъното\" по Максим Горки, лекар в „Макбет\" от Шекспир, професор Сантана в „Призраци в Неапол\" от Едуардо де Филипо. „Любовта към театъра е неизлечимо заболяване. Аз заболях от него съвсем малък, защото и двамата ми родители работеха в театъра във Варна. Баща ми беше театър майстор, а майка ми - гардеробиерка. Тези хора също бяха болни от тази болест. От нея са болни и всички зад сцената в днешните театри. Как иначе да разберем защо човек, който получава 350 лева заплата, седи и не напуска? Седи, защото иска да е част от магията, иска да вижда как представлението се ражда от нищото, как Теди Москов вика на репетиции, как артистите вдишват аплодисментите на публиката и как очите им греят. Иска да е част от това. Аз се заразих от тази болест и я предадох и на децата си. Все по-често виждам, че и внучката ми започва да вдига „температура\". Твърдо отива към театъра. Това не ме прави нещастен. Нека Бог да е с нея и да си носи кръста\", споделя Марин Янев в интервю за новия брой на списание „НТ\". През този сезон публиката може да аплодира юбиляра в Народния в „Чаровно лято с неизбежните му там неприятности (Чудаци)\", „Майстори\", „Крадецът на праскови\", „Вишнева градина\", „Да се провреш под дъгата\" и „Каквато ти ме искаш\".", "date": "2018.02.17", "title": "Марин Янев празнува 75 с \"Майстори\""}
{"url": "http://standartnews.com/mneniya/narodniyat_sad_mezhdu_faktite_i_emotsiite-368419.html", "text": "През седмицата в парламента имаше тежки дебати за Народния съд. Създаденият с наредба-закон от правителството на Отечествения фронт извънреден съд праща на смърт 2 730 души. Беше подчертано, че за сравнение в Нюрнбергския процес осъдени на смърт са единствено и само 12 души от обкръжението на фюрера Адолф Хитлер. Фактите обаче са малко по- различни. След разгрома и капитулацията на нацистка Германия в съответствие с решение на чл. 5 на Парижкия мирен дговор и под надзора на Съюзната контролна комисия в София (състояща се от представители на САЩ, СССР, Великобритания и Франция ) в България на базата на \"наредба-закон за съдене от Народен съд виновниците за въвличане България в Световната война срещу съюзените народи и за злодеянията, свързани с нея\", се създава трибунал. Това е Народният съд, който е одобрен от Регентския съвет, а впоследствие и от от споразумението на четирите Велики сили от 8 август 1945 год. в Лондон. Създаването му е потвърдено и от декларация на Общото събрание на ООН от 11 декември 1946 г., както и от Женевската конвенция от 1949 г. в защита на жертвите от Втората световна война. В този смисъл, в международен план никой никога не е отричал легитимноста на Народния съд и не го е обявавал за престъпен. Сравняването му с Нюрнбергския процес по отношение на издадените присъди не е издържано фактологически. Извън съда в Нюрнберг, в стотици други процеси в Германия, са осъдени, често със смъртни присъди, десетки хиляди нацисти. Във всяка от една от разделените от победителите зони в Германия се провеждат местни съдебни процеси. В британската, американската и френската зони, съдии от тези държави осъждат на смърт 368 души. Нацистки лидери, извършили престъпления в Полша, са изпратени на съд там и екзекутирани. Във Франция са осъдени хиляди нацистки колаборационисти, екзекутирани са 791 души, в Белгия- 242, в Норвегия - 40. В редица страни без съд и присъда са избити хиляди прогермански колаборационисти, само в Италия са ликвидирани над 20 000 души, включително държавният глава Мусолини. Такава е била реалността в окървавената военновременна тогавашна епоха и в това отношение България не се откроява спрямо други страни. Това в никакъв случай не оправдава част от присъдите на Народния съд. Дори и на принц Кирил Преславски, известен като бохем и плейбой. Без никакво сериозно основание на смърт е осъден братът на Илия Бешков – Иван Бешков, бивш министър на земеделието. На затвор за \"прогерманска и профашистка пропаганда\" са осъдени журналисти и редактори на вестници и списания, които нямат участие в конкретни престъпления. Несъмнено е, че в едно друго време и при по-различни обстоятелства, някои присъди не биха били толкова тежки. Факт е, че при отделни процеси са били произнасяни смъртни присъди на хора, които вече са били ликвидирани при саморазправа. Това се отчита от властите и към края на септември 1944 г. министърът на вътрешните работи Антон Югов се среща с английски представител на съюзническа контролна комисия, за да му каже, че е много трудно да се възпрат прояви на възмездие от дейците на антифашистката съпротива и на много места има убийства на хора, сътрудничели на полицията и на германските окупатори. \"Вършете спокойно работата си. Подобни прояви не интересуват моето правителство\", отвръща британецът. Очакван отговор като се има предвид убийството без съд и присъда на майор Франк Томсън на 10 юни 1944 г. край с. Литаково. По нареждане на Чърчил самите англичани са прочиствали пленническите лагери в Германия. Изловените нацистки офицери, уличени в убийства на английски военнопленици са били извеждани и разстрелвани без съд и присъда. Все пак по отношение на тежките присъди на Народния съд у нас настъпва известно отрезняване. През октомври 1945 г. Трайчо Костов пише на Георги Димитров в Москва: „Решихме, по предложение на Кимон, да пуснем от лагерите по-малко провинените и да оставим само отявлените фашисти. Да разрешим на семействата на осъдените от народния съд да се върнат в София, да дадем помилване на още някои\". През декември 1945 г. по доклад на министъра на правосъдието д-р Минчо Нейчев излиза указ на регентите за помилване и опрощаване на част от наказанието на 896 политически затворници. Неоправдано осъдената на 7 г. затвор за „прогерманска дейност и великобългарски шовинизъм\" писателка Фани Попова- Мутафова е помилвана и освободена след осемнадесет месеца. Това, което отличава България от другите европейски страни обаче е, че ненавистта към бившите управляващи има много по-дълбока основа. Правителството на Богдан Филов вкарва България във военно- политически съюз с хитлеристка Германия, което води страната ни до национална катастрофа. Резултат от безмисленото обявяване на война на САЩ и Великобритания на 13 декември 1941 г. са тежки бомбардировки от тези две велики сили над София и други градове в страната. Хиляди са убитите и ранените. Но с това не се изчерпват греховете на тогавашните управници. През 1940 г. е приет антисемитския Закон за защита на нацията. Съпротивата срещу режима се наказва с нечувано беззаконие и жестокост. За отрязана партизанска глава се плащат по 50 лева, ятаци са избивани без съд и къщите им опожарявани. Пленените партизани са били разстрелвани на място. Но и изправените на съд противници на властта не са могли да разчитат на справедлив процес, защото съгласно тогавашният Закон за допълнение и изменение на ЗЗД , който между другото предвижда и смъртни присъди на малолетни, ги лишава от всякакви права. Подсъдимите се явяват във военните съдилища само с показанията, дадени (изтръгнати) в полицията, като те нямат право да се откажат от тях. Присъдите са окончателни. За този закон гласуват 127 от 160 депутати. По-голямата част от тях са осъдени на смърт от Народния съд. По време на дебатите в парламента бяха споменати Владимир Куртев и Лиляна Паница, за които се твърди, че са сред спасителите на българските евреи, но са убити без съд и присъда. Но и тук фактите са по-различни. Владимир Куртев наистина има заслуги за спасяването на евреите. Той участва в кюстендилската делегация, която на на 8 март 1943 г. посещава в София своя депутат и зам.- председател на парламента Димитър Пешев и го ангажира с освобождаването на евреите. Затова и на 5 май 2010 г. с решение на комисията към Държавния израелски институт „Яд Вашем\" е провъзгласен за „Праведник на света\". Но Куртев е и един от високопоставените дейци на ВМРО на Иван Михайлов, която подкрепя деветоюнския преврат от 1923 г. и участва в ликвидирането на видни дейци на БЗНС и БКП.  Грехове, за които комунистите и земеделците му търсят сметка след Девети септември. Арестуват го, но не го съдят и ликвидират. Преди забраната на ВМРО след деветнадесетомайския преврат през 1934 г. Куртев организира по линия на ВМРО четнически действия на сръбска територия, като една от акциите цели взривяването на ж.п. линията Ниш – Скопие. Организирани са атентати в Ниш, Пирот и Белград, а на 9 октомври 1934 г. в Марсилия Владо Черноземски убива сръбския крал Александър Карагеоргиевич. По времето, когато Куртев е арестуван, в Югославия се организират процеси срещу дейци на ВМРО, организатори или участници в терористични акции на югославска територия. По искане на Белград Куртев е предаден на сръбските власти, вероятно изтезаван и след това безследно е изчезнал. Що се отнася до Лиляна Паница, тя е била секретарка на директора на Комисарството по еврейските въпроси Александър Белев, един от основателите на организацията \"Ратник\",  който сключил споразумение с представителя на германското правителство капитан Денекер за изселване на 20 000 евреи от България. Събраните пари от евреите той внасял в банка. След 9-ти септември Лиляна Паница е арестувана и съдена от Народния съд. Обвинявана е,  без да има доказателства за това, че и тя се е облагодетелствувала като Белев за сметка на евреите, но става и ясно, че е предупредила чрез свои познати за опасността от депортация на евреите. На 2 април 1945г. обвиненията срещу нея са снети, тя е освободена, няма никакво \"убийство без съд и присъда\". Лиляна Паница е родственица на свързания с Коминтерна Коста Паница, а според някои сведения, ина известният комунистически функционер Христо Кабакчиев и има твърдения, че лично Трайчо Костов се застъпил за освобождаването и. По отношение на приноса за спасяването на евреите институтът „Ян Вешим\" обаче отказва да я признае за \"праведница на света\" с мнението, че \"тя наистина е предупредила свои познати за опасността от депортация, но това не е достатъчно\". Българската организация \"Шалом\" също оценява приписваните й заслуги за спасяването на евреите като минимални.", "date": "2018.02.17", "title": "Народният съд между фактите и емоциите"}
{"url": "http://standartnews.com/sport/grisho_se_klasira_za_finala_v_roterdam-368437.html", "text": "Най-добрият български тенисист Григор Димитров за първи път в кариерата си ще играе на финал на силния турнир в Ротердам. Това стана факт след победа над Давид Гофен в полуфиналите след 6:3 и отказване на белгиеца, съобщава gong.bg. След първия сет, който беше наслада за всички любители на тениса, срещата тръгна оспорвано във втория, но още във втория гейм белгиецът заби топката в окото си, опитвайки се да парира един удар на българина и въпреки медицинския таймаут, не можа да продължи срещата. Така Григор ще участва в директния спор за трофея, а това може да е срещу новия най-възрастен номер едно в света Роджър Федерер. За да се случи мечтаният мач с Маестрото, той трябва да победи непоставения Андреас Сепи в късния мач в събота вечер.", "date": "2018.02.17", "title": "Гришо се класира за финала в Ротердам"}
{"url": "http://standartnews.com/sport/ansambalat_ni_sas_srebro_ot_mnogoboya_v_moskva-368428.html", "text": "Българският ансамбъл по художествена гимнастика спечели сребърен медал в многобоя на турнира от веригата Гран При, който се провежда в руската столица Москва, предаде БГНЕС. Възпитаничките на Весела Димитрова в състав Симона Дянкова – капитан, Мадлен Радуканова, Лаура Траатс, Елена Бинева и Теодора Александрова събраха сбор от 36.350 точки, което им отреди второто място в крайното класиране. Въпреки че допуснаха сериозни грешки при двете си изпълнения, грациите ни получиха оценки от 18.500 за съчетанието с 5 обръча и 17.850 за това с три топки и две въжета и заслужеха сребърните медали в първото си състезание за годината. Шампиони станаха домакините от Русия със сбор от 36.400 точки, а бронзът бе за Финландия със сбор от 28.850 точки.", "date": "2018.02.17", "title": "Ансамбълът ни със сребро от многобоя в Москва"}
{"url": "http://standartnews.com/lyubopitno/ucheni_obyasniha_silnata_bolka_pri_poryazvane_s_list_hartiya-368427.html", "text": "Учени установиха причината, поради която порязването на пръст на ръката с лист хартия е съпроводено със силна болка, макар че нараняването е незначително, съобщи Лайф като цитира СайънсАлърт. Причината се крие в ноцирецепторите - първични неврони, които се активират единствено при болка. Концентрацията им в краищата на пръстите на ръцете превишава средното им количество в човешкото тяло. В това човек може да се убеди, като допре лист хартия до пръстите на ръцете, нозете, гръбнака или лицето си - усещанията са съвсем различни. \"Това е защитен механизъм\", обяснява дерматоложката Хейли Голдбак от Калифорнийския университет в Лос Анджелис: \"Чрез върховете на пръстите опознаваме света и извършваме деликатни задачи\". Друга причина е свързана със самия лист хартия. Тъй като краищата му не са абсолютно гладки, той може да причини нараняване. Освен това порязванията с лист хартия не са достатъчно дълбоки, за да активират естествените защитни механизми на организма, като съсирване на кръвта и образуване на белег от заздравяла рана. В резултат увредените нервни окончания на пръстите остават открити.", "date": "2018.02.17", "title": "Учени обясниха силната болка при порязване с лист хартия"}
{"url": "http://standartnews.com/svyat/lavrov_tazhno_e_che_za_godina_prezidentstvo_na_tramp_otnosheniyata_ni_ne_se_podobriha-368429.html", "text": "Тъжно е, че за една година на президентство на Доналд Тръмп отношенията на САЩ с Русия не се подобриха в сравнение с онова, което бяха по времето на Барак Обама. Това заяви руският министър на външните работи Сергей Лавров в интервю за Евронюз. Отношенията дори се влошиха в известна степен, допълни той, визирайки конфискацията на дипломатическо имущество на Русия в САЩ, което, според него, противоречи на Виенските споразумения и на принципите, на които се основава американската конституция и американското общество. Лавров припомни, че Тръмп е обещал по време на предизборната си кампания да развие нормални отношения с Русия, основаващи се на взаимното уважение и изгода. Сергей Лавров Снимка: Reuters Говорейки за отношенията със САЩ, Лавров каза, че сътрудничеството между двете страни за Сирия продължава, въпреки, че е много трудно. Той припомни, че зоната за деескалация в южната част на страната е била създадена с участието на Русия, САЩ, Йордания и работи много добре, но предстои да се приложи изтеглянето на всички сили, които не са сирийски, от този район. По повод турската операция в Африн, Лавров припомни, че още от началото на ангажимента си в Сирия, американците са на страната на кюрдите и пренебрегват позицията на Турция, а именно, че тя смята някои групи в Сирия за еманация на Кюрдската работническа партия и поради тази причина ги е сложила в списъка си с терористичните организации. „Турците повториха, че ще попречат с всички средства на кюрдите да поемат контрола на границата между Сирия и Турция. Но през този период американците постоянно въоръжаваха и то доста масивно кюрдските сили и игнорираха турската позиция. Като си играеха с кюрдския въпрос само в една част от региона, САЩ показаха, че това е една много опасна игра. Една игра, която може да доведе до големи вълнения в много страни, в които живеят кюрдите\", каза Лавров. „Трябва да помислим за начина, по който да гарантираме равенство на кюрдите в настоящите граници на страните, в които те се намират, вместо да се опитваме да предизвикваме вълнение в целия район, както бе направено през миналия век от нашите западни колеги\", каза той. На въпрос дали Русия вижда в Турция и Иран съюзници в изготвянето на обща политика за влияние в Близкия изток, след като трите страни са постигнали споразумение за Сирия, Лавров каза, че трите страни искат да свършат „онова, което бе започнатото в Сирия, по времето, когато администрацията на Обама стана напълно некомпетентна при изпълнение на споразуменията между Москва и Вашингтон за прекратяване на огъня\". „Следователно ние нямахме друг избор, освен да работим с онези, които държат на обещанията си\", каза Лавров. Руският първи дипломат каза още, че присъствието на САЩ на международната сцена се развива все повече във военната област при управлението на Тръмп. Лавров припомни, че „американците са в Сирия, където никой не ги е канил, в Афганистан, където те бяха поканени, но в продължение на 15 – 16 години присъствието им не донесе нищо, производството на дрога се умножи десетократно, а терористичната заплаха продължава да съществува\". Той припомни още, че в Ирак сега американските сили разширяват присъствието си, след като при Обама се бяха изтеглили и че военните учения на САЩ в Югоизточна Азия са се увеличили доста отвъд необходимото, за да се възпре севернокорейската заплаха. А американският противоракетен щит в Полша и Румъния, в Южна Корея и в една интересуваща се от него Япония поражда проблеми не само за Русия, но и за Китай. Руският министър каза, че нуждите от енергийни ресурси в Европа нарастват и че те могат да бъдат удовлетворени, благодарение на проекти на Русия с Европа. Разговорите за необходимост да се избегне зависимостта от руския газ са политическа игра, чиято цел е да се разруши по един изкуствено начин естественото икономическо партньорство на Русия с Европа, смята Лавров. За Балканите министърът напомни, че те са исторически партньори на Москва и Русия е положила много усилия, за да гарантира сигурността и независимостта на много балкански държави по време на Руско-турската война, Първата световна война и Втората световна война. Той припомни, че в последните години Русия има много добри отношения със Сърбия и Словения, че има добър диалог с Македония, че неотдавна паузата в отношенията с Хърватия е била прекъсната. Той каза, че ситуацията в Черна гора поражда безпокойство и има опити да се използва тази стана в антируската борба и добави, че членството в НАТО на Черна гора ѝ е било наложено. „Няма практически страна на Балканите, където американският посланик заедно с европейските посланици, да не е поискал от ръководство да престане да дружи с Русия\", каза Лавров и допълни, че Русия не иска никога от нейните партньори на Балканите или на други места да спрат да развиват отношенията си с дадена страна. „Това е фундаменталното различие между нашата външна политика и външната политика на Запада\".", "date": "2018.02.17", "title": "Лавров: Тъжно е, че за година президентство на Тръмп отношенията ни не се подобриха"}
{"url": "http://standartnews.com/svyat/obviniha_moden_fotograf_v_seksualni_posegatelstva-368431.html", "text": "Френският моден фотограф Патрик Дьомаршелие е обвинен в сексуални посегателства от няколко жени, предаде Франс прес като цитира в. \"Бостън глоуб\". Вестникът е публикувал изказване на пожелала анонимност бивша асистентка на 74-годишния фотограф. Жената уверява, че била принудена да отстъпи пред настойчивите му сексуални аванси, защото се страхувала, че ако ги отхвърли, ще компрометира професионалното си бъдеще. Тя поискала от творческата директорка на издателството \"Конде Наст\" Ана Уинтур да не дава възможност на Дьомаршелие да работи с млади манекенки, пише БТА.", "date": "2018.02.17", "title": "Обвиниха моден фотограф в сексуални посегателства"}
{"url": "http://standartnews.com/lyubopitno/nad_300_vina_i_rakii_se_sastezavat_na_vinariya_2018-368426.html", "text": "Над 300 проби вина, ракии, винено бренди и спиртни напитки участват в Международния конкурс „Винария 2018\". Напитките се оценяват от 20-членно жури, в което участват утвърдени дегустатори от страната и чужбина. Четиринадесет от тях са членове на Съюза на енолозите в България, който е партньор на Националната лозаро-винарска камара в организацията на конкурса. По традиция членовете на международната комисия са носители на приза „Енолог на годината\" – Костадинка Рахова-Димитрова, Десислава Байчева, Надежда Дюлгерска, Екатерина Гаргова, Стоян Стоянов и Тихомир Трифонов, което е доказателство за високия професионализъм на журито. „Българските дегустатори имат изключителен опит, който е оценен от редица международни форуми. Този факт потвърждава авторитета на нашите енолози, които са на световно ниво, и е гаранция, че с професионализма си ще определят безапелационно най-добрите напитки на ВИНАРИЯ 2018\", коментира председателят на Съюза на енолозите в България Станимир Стоянов, цитирана от БГНЕС. И тази година в състава на дегустационната комисия участват чуждестранни енолози. Сред тях са вино блогърът Пол Капуто от Англия, който за втора поредна година е член на журито, и сръбският дегустатор Томислав Иванович – с дългогодишен опит в международни винени конкурси. Председател на международното жури е д-р Димитър Гайдарски. Международният конкурс за вина, ракии, винено бренди и спиртни напитки се провежда според правилата и критериите на най-авторитетните конкурси по света, за да осигури възможност за международно признание на участващите производители. „Изискванията по оценяване на пробите вино и тази година са изцяло съобразени със стандартите на Международната организация по лозата и виното OIV, със 100-балната система и дегустационен лист\", посочи Станимир Стоянов. Той уточни, че системата е световно призната и гарантира обективност, затова и голяма част от международните конкурси работят с нея. Станимир Стоянов прогнозира, че на ВИНАРИЯ 2018 ще има интересни вина от последна реколта и червени купажни вина от 2016 година с високо качество и модерен стил. Международните дегустации, организирани от Националната лозаро-винарска камара и Съюза на енолозите в България с подкрепата на Международен панаир Пловдив, се провеждат от 16 до 19 февруари 2018 г. в парк-хотел „Санкт Петербург\".", "date": "2018.02.17", "title": "Над 300 вина и ракии се състезават на ВИНАРИЯ 2018"}
{"url": "http://standartnews.com/svyat/yunker_zapadnite_balkani_parvo_da_si_reshat_konfliktite_i_sled_tova_da_vlizat_v_es-368433.html", "text": "Председателят на Европейската комисия Жан-Клод Юнкер изтъкна колко важно е да се предложи на страните от Западните Балкани перспектива за членство в ЕС, но подчерта, че те трябва да решат всичките си гранични спорове преди да се присъединят към съюза, предаде Ройтерс, цитирана от БТА. „Има множество спорове за границите на Западните Балкани и те трябва да бъдат решени преди да предприемем по-нататъшна стъпка\", заяви Юнкер на годишната конференция по сигурността в Мюнхен. Председателят на ЕК изрази разочарование от продължаващия граничен спор между Хърватия и Словения, който не е бил решен преди влизането им в ЕС, допълвайки, че иска да се предотврати подобна опасност при другите потенциални членове на ЕС. Юнкер заяви още, че споразумението за сигурност между ЕС и Великобритания ще се запази и след Brexit. Той говори, след като британският премиер Тереза Мей призова в Мюнхен партньорите от ЕС да не допускат \"закостенелите институционални ограничения\" да пречат на едно широко партньорство в областта на сигурността. \"Смятам, че тъй като не сме във война с Обединеното кралство и не искаме да му отмъщаваме за решението, взето от британците, този съюз в областта на сигурността - мост на сигурността между Великобритания и ЕС - трябва да се запази. Ние продължаваме да се нуждаем от него\", каза председателят на ЕК. Той обаче отбеляза, че отношенията в сферата на сигурността не бива да се смесват с други свързани с Brexit теми.", "date": "2018.02.17", "title": "Юнкер: Западните Балкани първо да си решат конфликтите и след това да влизат в ЕС"}
{"url": "http://standartnews.com/sport/prieha_ukrayna_v_abaf-368423.html", "text": "Асоциацията на балканските атлетически федерации (АБАФ) прие днес за свой 18-и член Украина. Това стана по време на редовния конгрес на асоциацията, който се проведе в Истанбул, само няколко часа преди балканидата за мъже и жени. Гост на конгреса, който бе ръководен лично от президента на АБАФ Добромир Карамаринов бе и шефа на Европейската атлетика Свен Арне Хансен (Нор). \"Добре дошла Украина в балканското атлетическо семейство\", заяви Карамаринов след гласуването. на снимката: Карамаринов (вдясно) привества президента на украинската федерация Игор Хоцул с приемането в АБАФ", "date": "2018.02.17", "title": "Приеха Украйна в АБАФ"}
{"url": "http://standartnews.com/balgariya/probyagvaneto_na_5_kilometra_dnevno_pomaga_sreshtu_hronichniya_stres-368432.html", "text": "Американски учени откриха, че пробягването на 5 километра дневно помага срещу хроничния стрес, предаде БТА. Причината е, че бягането е полезно за хипокампуса - център на мозъка, отговарящ за паметта. Запомнянето на информация е оптимално, когато връзките между невроните на хипокампуса постепенно се усилват. Този процес се нарича дългосрочно потенциране. Хроничният стрес отслабва контактите между нервните клетки, което се отразява негативно на паметта, отбелязаха изследователите. Специалистите от университета \"Бригъм Йънг\" в щата Юта направиха опити с една група мишки в клетка със сфера за бягане. Гризачите тичаха около пет километра на ден в продължение на четири седмици. Друга група мишки не правеше физически упражнения. След тичането 50 % от представителите на спортуващите и неспортуващите животни бяха подложени на стрес, като ги потапяха в студена вода или ги слагаха на висока платформа. Един час по-късно експертите измериха нивото на дългосрочното потенциране на всички екземпляри. Оказа се, че паметта на мишките, които са бягали, беше по-силна.", "date": "2018.02.17", "title": "Пробягването на 5 километра дневно помага срещу хроничния стрес"}
{"url": "http://standartnews.com/balgariya/sledvashta_sedmitsa__tipichno_zimno_vreme_s_poveche_oblatsi_dazhd_i_snyag-368421.html", "text": "Още от неделя започва период на по нестабилно време, което ще рече предимно облачно, ветровито, с превалявания и от дъжд, и от сняг - период, който ще продължи чак до събота 24 февруари. Според синоптичните модели, бавно подвижен център на ниско налягане над Средиземно море ще оказва влияние и ще ни носи повече облаци и превалявания през цялата следваща седмица, като в четвъртък и петък това може да прерасне в типична зимна обстановка с повече валежи от дъжд и от сняг. В комбинация с център на високо налягана на североизток това е рецепта за завръщане на зимата. Но тъй като температурите няма да са ниски, дневните ще са положителни, валежите ще бъдат и от дъжд, и от сняг, в зависимост от надморската височина и географското разположение.", "date": "2018.02.17", "title": "Следваща седмица - типично зимно време с повече облаци, дъжд и сняг"}
{"url": "http://standartnews.com/balgariya/radev_v_skopie_obshta_tsel_ni_e_da_vidim_makedoniya_v_nato_i_es-368422.html", "text": "България е подкрепяла неизменно Република Македония в най-тежките й моменти. Ние очакваме да премахнем границите между хората, да насърчим приятелството и бизнеса. Това послание отправи държавният глава Румен Радев на срещи с политически лидери в Скопие. Той се срещна с председателите на ВМРО-ДМПНЕ и Демократичен съюз за интеграция (ДСИ) Християн Мицкоски и Али Ахмети, в рамките на двудневното му официално посещение в Скопие. Румен Радев призова политическите лидери в Република Македония да постигнат единство и обединение по отношение на стратегическите цели на страната, въпреки различията във вижданията си във вътрешнополитически план. На срещите бяха обсъдени и аспекти от двустранните отношения на Република България и Република Македония и перспективите на прилагането на Договора за приятелство, сътрудничество и добросъседство между двете страни. \"Вярвам, че в най-кратък срок ще видим как хората от двете страни на общата ни граница пътуват бързо и удобно, правят бизнес, инвестират и строят свободно и си сътрудничат интензивно в културата, образованието и науката\", заяви държавният глава в разговорите си.", "date": "2018.02.17", "title": "Радев в Скопие: Обща цел ни е да видим Македония в НАТО и ЕС"}
{"url": "http://standartnews.com/balgariya/kremikovskiyat_manastir_sabira_svidetelstva_za_chudesata_na_dyado_dobri-368424.html", "text": "Църквата не се плаши от канонизацията на дядо Добри. Въпросът е Бог да прослави, църквата не е тази, която ще направи светеца. Когато Бог прослави това и с дара на чудотворството, тогава църквата установява този факт и го признава. Това каза пред bTV отец Серафим, игумен на Кремиковския манастир, където дядо Добри живя през последните две години. В Кремиковския манастир са започнали кампания, защото има много хора, които са преживели чудеса с дядо Добри. \"Има хора, на които е показал пътя, той просто виждаше в теб като те погледне\", каза отецът и допълни, че затова са започнали да събират случки и събития. Отец Серафим призова всички, които искат, на адреса на Кремиковския манастир да изпращат чудеса. Това е първата стъпка, за да се върви към канонизация на дядо Добри. По думите му всички, които са се докоснали до дядо Добри, най-малкото са се размислили за живота си. „Дядо Добри беше един човек, българин като всички нас, но същевременно той беше един великан, гигант, който не можем да си представим, един Космос. Човек, който имаше изключителна вяра в Бога и знаеше, че това е смисълът на целия живот и това всъщност искаше да покаже и на нас, допълни отецът. Първите думи на дядо Добри към него са били „Ставай да служим\", разказа той. „Когато потропа на вратата, беше една сутрин рано, когато с много голямо главоболие лежах вкъщи, когато потропа на вратата, не ми се отваряше, толкова много ме болеше главата. Не знаех кой тропа, той продължава, щеше да я събори, и каза: „Ти ли си отецът\", казвам „Аз съм\". Не се познавахме тогава още, съвсем нов бях в Горна Малина. И каза „Ставай да отиваме да служим\" и за първи път тогава се вдигнахме и отидохме в църквата в Байлово\", спомня си отецът първата си среща с дядо Добри. Как е избрал този път не беше основното в живота на дядо Добри. Той беше намерил съкровището и искаше да покаже това съкровище на всички хора, допълни отецът. Наблягаше на това какво да правим, как да живеем и какъв е смисълът. Той виждаше смисълът само в Бог, за него нямаше друго – храната, питието, храната, дрехите бяха временни, едно средство, с което ние преминаваме земния си живот. Смисълът е вечността, той искаше да покаже на хората, че има вечност, която е приготвена за нас, че ние хората не сме като животните да се храним, да живеем и да умираме. И Бог ни дава възможността да живеем вечно, допълни отец Серафим. Дядо Добри много вярваше, че България и българите сме на Бога хора и вярваше, че ще преминем през изпитания и трудности, но Бог ще ни обнови и отново ще се върнем към вярата. Не случайно това беше смисълът на целия му живот. Събирането на средства не го правеше заради самите средства, а за да накара хората да бъдат милостиви, искаше да ги подтикне със своето даряване да събуди в тях чувството на милосърдието към останалите и това да помогне на самите хора, когато те проявят милост и Бог да бъде милостив към тях. Не случайно възстановяваше храмове. Имали сме случаи, когато е искал да възстанови манастир, който е напълно западнал и някой казва – защо да го възстановяваме, там няма хора, а той казва – ние да го възстановим, пък Бог ще си изпрати хора, допълни отец Серафим. Болестта не е нещо, което ни наврежда, знаеше той, тя в повечето случаи ни помага, за да ни покаже пътя, допълни отец Серафим.", "date": "2018.02.17", "title": "Кремиковският манастир събира свидетелства за чудесата на дядо Добри"}
{"url": "http://standartnews.com/balgariya/neno_dimov_protsedurata_za_nov_lift_v_pirin_ne_e_naprednala-368425.html", "text": "Процедурата за строителството на нов лифт в Пирин не е напреднала, защото все още трябва да се издадат поредица от нормативни документи и чак тогава може да се престъпи към процедурите по оформянето на цялата документация. Това подчерта пред \"Дарик радио\" министърът на околната среда и водите Нено Димов. До този момент е заявено устно и през медиите желание на инвеститора само за строителството на втори лифт, подчерта Ненов. Ако е дадено инвестиционно предложение за строителството на втори лифт и за да се мине през всички законови процедури, ще бъдат необходими около три месеца, за да се оформят документите, посочи министърът на околната среда и водите. Ако това решение се обжалва и се мине през съда, то това ще отнеме поне 2 години, каза още Димов пред Дарик. На въпроса ще го накарат ли протестите да промени позицията си относно нови лифтове и ски-писти, той отговори: \"Когато г-н Каракачанов ме покани на разговор след като имаше яснота по управленската програма, която е съчетана между Обединените патриоти и ГЕРБ, бях поканен, за да работя по определена програма, да я приема. И аз работя точно по нея. Когато си се явил на избори и са ти гласували доверие да проведеш определена политика, провеждаш именно нея. Когато си се явил на избори и си предложил на избирателите си план, който дори не са ти дали правото да го защитиш в парламента, очевидно българските граждани не искат тази програма. Тя може да е много вярна и съм убеден, че лидерите на тези партии са се явили на последните избори с доброто желание да покажат нещо, което от тяхна гледна точка е било правилно и добро. Говоря за Зелените, за \"Да, България!\", за ДСБ - политическите сили, които протестират. Само че то не е прието от голямата част от българските граждани. Те не успяха да прескочат дори 4-процентната бариера. Демократично това означава, че би трябвало да приемат, че това не е посоката, в която голямото мнозинство от граждани иска да се движат. Важна е местната общност какво мисли и да бъдеш смирен пред това решение\".", "date": "2018.02.17", "title": "Нено Димов: Процедурата за нов лифт в Пирин не е напреднала"}
{"url": "http://standartnews.com/balgariya/tazi_godina_evropeytsite_shte_rabotyat_osem_dni_za_da_palnyat_nashiya_byudzhet-368430.html", "text": "Осем дни през 2018 г. европейците ще работят, за да пълнят нашия бюджет, изчислиха от Института за пазарна икономика. Българинът работи за държавата до 4 май, а след това се включва европеецът. Тези осем дни се очаква да осигурят на бюджета ни 2 млрд. лева. Икономистите обаче подчертават, че ако за нашите данъци е сигурно, че ще бъдат похарчени, то това не важи за европейските пари. За тях трябва да се положат усилия, за да бъдат усвоени.", "date": "2018.02.17", "title": "Тази година европейците ще работят осем дни, за да пълнят нашия бюджет"}
{"url": "http://standartnews.com/balgariya/magli_v_ravninite_slantse_v_planinite-368395.html", "text": "Днес времето ще се задържи без промяна, но с увеличение на облачността. Минималните температури ще са между -4 и 1 градуса. На много места в равнините ще има мъгла или ниска облачност, а над планинските райони ще бъде предимно слънчево. Ще духа слаб североизточен вятър. Максималните температури ще са между 8 и 13 градуса. Вечерта от запад облачността ще започне да се увеличава и вплътнява. Атмосферното налягане е по-високо от средното за месеца и слабо ще се понижи.", "date": "2018.02.17", "title": "Мъгли в равнините, слънце в планините"}
{"url": "http://standartnews.com/balgariya/sedmichen_horoskop_17__23_fevruari-368406.html", "text": "Малък сечко проявява своя характер по нетрадиционен начин. Първо се отпусна - температурите навън не бяха до този момент „зимни\". От настоящата седмица метеорологичните условията се променят: очаква ни студено и неприятно време. В астрологичната карта на месеца имаше сигнали за подобни атмосферни промени. Може би е добре да уточня, че астрологичният метод, използван за прогнозиране на метеорологичното време, се базира на ясни показатели. Един от тях е съюзът между транзитиращи Слънце и Нептун. Сега той се наблюдава към 18 февруари. Следващото условие е аспект Слънце/Сатурн. И двете са налични през периода. В добавка, Сатурн се намира в Козирог. Знае се, че когато той е на тази астрологична територия, времето се характеризира с „продължителен студ\". Като заговорих за аспекта Слънце/Сатурн, редно е да опиша още последствия от неговото въздействие. То ни предразполага към труд и търпение. В действията на отделния човек, както и на обществата като цяло се забелязва желание за съдействие. Поведението ни се отличава с отговорно отношение към нещата и усърдие при изпълнението на задачите. Седмицата / а и дните до края на месеца /е изключително подходяща за финансови операции.  Едновременно с това, съчетанието Слънце/Нептун, което развива енергията си в рамките на периода, предполага и дори настоява, докато извършваме тези операции и транзакции да сме изключително внимателни, тъй като има реална опасност да попаднем в ръцете на измамници. През периода се наблюдава и рязко влошаване на епидемиологичната обстановка. Възможно е плановете ни за семейни или други събирания да пропаднат поради обективни причини. Донякъде това може да ни послужи за чудесно оправдание в случаите, когато предпочитаме да се измъкнем, защото не искаме да сме там или не е задължително да присъстваме. В личния живот срещите на четири очи ще успокоят отношенията с партньора, с близките хора. Не трябва да заставаме на воюващи позиции. Всички очакваме потвърждение за несъстоятелността на страховете си. Причината да сме изнервени и неспокойни се крие в присъствието на звездни вибрации, подтикващи ни към ревност, страстна защита на своето виждане за нещата и света, на личната свобода и на проявленията на собственическия ни инстинкт. Доминиращите енергии, идващи през дисхармонията Венера/Марс, се засилват към 23 февруари. Често се наблюдава как аспектът Венера/Марс може да ни изведе до абсолютни изненади на територията на любовта. Те са предимно нежелани, защото имат за цел да проведат тест за установяване на нейната сила и дълговечност. Венера и Марс днес са истинската заплаха за мира в отношенията между партньори в брака, които не могат да преодолеят желанието си за свобода, която ги подтиква да излязат от връзката или от брака. Овен Тествате отношения и възможности Ще започна с предупреждения. Седмицата, която започва, може да се окаже приятна, но и да се обърне срещу вас. По кой път ще тръгнете вие? Зависи от това дали ще съумеете да поставите под контрол своя неспокоен дух. Мнозинството от вас търсят и пробват нови възможности, тестват отношенията си. Само някои ще вземат правилните решения. Ще са онези, които позволят на промените да навлязат в живота им без да се съпротивляват, без да се противопоставят. Само тогава очаквайте новини за работа, възможности за уреждане на финансов или имуществен въпрос. И в личния план ще се чувствате добре. Ще разполагате с време, а и желание да обърнете внимание на партньора. Тъй като в атмосферата на дните превес имат недотам хармоничните планетни енергии, за да преуспеете и това се отнася за дейността ви на всички фронтове, е необходимо най-вече последователност и търпение. Телец В плен на силни емоции Вие сте в плен на емоциите си. Чувствата и желанията ви управляват. Очаквате околните да го разберат и да се подчинят, защото можете да ги убедите, че сте напипали пулса на деня. Направо не е за вярване колко сте наивни! Или? Наясно съм, че към момента се ориентирате в сложните плетеници на взаимоотношения по зависимости, за които само вие сте наясно. Околните са в неведение и оттам извират проблемите. Предлагам ви да запазите мълчание и да не издавате своите намерения поне до 24 февруари. Денят 23 февруари е трудният момент от периода и предполага да изключите от програмата си провеждане на делови разговори, преговори. На 21 и на 22 февруари преценявайте кому да предложите партньорство, с кого да продължите да работите. Направете го без емоционални оценки, без да влизате в спорове по изясняване на позиции и се постарайте да гледате действителността в очите, дори да не ви харесва. Близнаци Забавете темпото Конкурентните отношения Венера/Марс са много важни за вас през следващия период. Те ви подтикват да действате и искате всичко да става бързо. В действителност обаче нещата няма да изглеждат така. Ще трябва да се задоволите със събиране на информация и с нейната обработка. Моля, без конкретни действия и решения поне до 23 февруари. Напрегнатият аспект между Венера и Марс придава чар на вашите светски изяви. Не спирате да се  оглеждате за нови приключения и не криете, че не желаете да скучаете. Мислите ви летят напред, рисуват пъстрото бъдеще. Всеки от нас има нужда от моментите за мечти. Сега е дошъл вашият ред. За съжаление, седмицата очаква от вас да се справите с друг вид ангажименти: писмени дела, подреждане на кореспонденция, обработване на информация. Докато ги извършвате,  отваряйте си очите на четири. Рак Заложете на обществени контакти Започвам с информация: планети от близък порядък до Земя - Венера и Марс, заедно с аспекти на Слънцето с отдалечените / Сатурн и най-вече, Нептун / ви поставят в необичайна ситуация. И как да е друго, когато Марс все по-често привлича вниманието ни с настоятелното желание да ни подтиква към лична изява в общественото пространство. Точно това се случва с вас. Марс се грижи да имате работа и ви подтиква да развивате контактите си и с това да уплътнявате своята делнична програма, където няма да остане място за приятни или интимни преживявания. А в същото време, вие настоятелно търсите нечие внимание, проявявате засилен интерес към другия човек и сте готови на инициативи за задълбочаването на връзките в семейството и по отношение на приятелствата. Това няма да остане незабелязано. Още на 17 и 18 февруари срещите и разговорите се насищат с идеи и намеренията в посока задълбочаване на отношенията. Лъв Запазете спокойствие Надявам се да умеете да се владеете. Особено чувствата си. Седмицата има буен, а на моменти и непредвидим характер. Всичко ще се случва бързо, докато подчинявате намеренията си на емоционалните предпочитания. Преди да им позволите да променят установени параметри, защото и това може да се случи, постарайте се да си преговорите какви са целите и очакванията ви. Въздръжте се от решения на 20-21 и на 23 февруари. От 17 до 20 февруари се пригответе да обсъждате надълго и нашироко актуални семейни и имуществени въпроси без да се опитвате да налагате своето мнение. Сега, поради присъствието на аспект между Слънцето/Сатурн, вие трябва да се стремите към уталожване на неразбирателствата във фамилията и да не вземате ничия страна. Не си затваряйте очите за проблемите. И в същото време, не си позволявайте да изказвате крайни и силно субективни мнения. Това само ще задълбочи неразбирателствата. Дева Не губете връзка с реалността Отворени сте да приемете различното, новото. Непознатото ви омагьосва и ви прави неспокойни. Искате да знаете повече, за да сте съпричастни с онова, което се случва по света. Нищо чудно, че променяте реалността на своя делник и тръгвате да пътувате, правите първи стъпка към нов контакт. Някои от вас ще си преведат вибрациите, идващи от страна на аспект Венера/Марс като подходящо условие за реализиране на намеренията в лично-частния живот: увеличават се срещите с цел, изясняване на отношения, споделяне на чувства и желания. Други ще търсят възможност да се \"раздвижат\" с курс по танци или да се отворят към външния свят, записвайки езиков курс. И все пак, не забравяйте за реалните задачи и задължения. Делникът настоява да сте в час на 21 февруари, когато ще се наложи да си впрегнете ума в разгадаване на спорен казус. Везни Умно с новите провокации Вие търсите нещо друго, нещо повече от онова, което вече имате. Особено придирчиви сте към хората и не се задоволявате с обичайните разговори, искате  общуването да се превърне в нещо повече – в предизвикателството, което да провокира фантазията ви, подтиква ви да се почувствате важни и значими. Стремежите ви провокират много нови моменти не само на територия на настоящата седмица. Засега те ще са най-вече в сферата на професионалната изява. Служебни и бизнес интереси ви отвежда далеч от обичайните места и ръководят плановете ви не само за периода. Преди да направите крачката към решението, съветвам ви да преценявате внимателно дали сте в състояние да си позволите разходите, които тя предполага. До 23 февруари се налагат още ограничения: пазете се от интриги. Не си губете времето в празни приказки, ако искате да съберете мислите си, преди да продължите напред. За целта се възползвайте от единствения спокоен ден, 17 февруари. Скорпион Духовни изпитания Вие сте активни, вие чувствате, че  живеете. Възможно е същото да усещат околните и поради това търсят все по-често вашата компания, съвет, подкрепа. Имате и с какво да се похвалите и какво да покажете на света, защото цените семействеността, търсите начин да уплътните хармонията в брака и партньорството и правите най-доброто за децата си, застанали пред важни житейски решения. Всичко казано до тук се отнася и за вашата любов. Май, трябва да ви напомня, че съществуват неща като \"любовна магия\", но дали няма да е късно? Съществува опасност да потънете в дебрите й, ако след 21 февруари вървите по петите на огнения плам, който извира от сърцето ви, съчетанието Венера/Марс допълнително го разгарят. Нека всеки прецени дали има сили за подобно емоционално и духовно изпитание. На 21, 22 и на 23 февруари срещате нови хора и е важно да им отредите подобаващото място в своя живот. Стрелец Епизодични разочарования Не сте предпазени от случването на недоразумения. Някои ще преживеят разочарования в любовта. По-важно е, че не обръщате внимание и мислите за бъдещето, правите планове и търсите потвърждение за тяхната правота и навременност. Както сами разбирате, рамките на периоди са тесни за намеренията ви и не могат да спрат полета на въображението ви, особено, ако сте преценили, че точно това е верният и прекият път до преследваната цел. На околните им става ясно / да се надяваме, че  ще проявят повече разум, че вие следвате своя програма и че не може да се очаква да се съобразявате с техните настроения. Същевременно, сериозната енергия, излъчвана от съчетанието Слънце/Сатурн, втвърдява тона ви и на моменти вие ще стряскате дори близки хора със строгите си забележки и критики. Осъзнавате, че не ви трябват разправии, а още по-малко конфронтация, поради което ви предлагам на 17 и на 18 февруари да се оттеглите от шумните светски срещи и изяви. Козирог Време е да разпуснете Напоследък действате и работите много. Може би сте преуморени и затова не изпитвате удовлетворение от стореното? За всичко си има обяснение и ще го узнаете през новата седмица, подвластна на съчетанието на Венера/Марс. Установявате, че с големи усилия сте постигнали резултат, но също така, заключавате, че е крайно време да признаете, че не всичко се измерва с пари. Дните предполагат разпускане. Вие можете да си позволите повече отдих и по-малко задачи. Ограничете се в програмата си за 22 и 23 февруари с кратки и съдържателни срещи за обмяна на информация. Тя е важното звено, което може да ви ориентира вярно в потока от съобщения и предложения, за да не се изгубите в делнична суматоха. По-важното в този случай е, че така позволявате на подсъзнанието си да отпочива, а на тялото да се зареди с полезна енергия. Водолей Мислете повече за себе си Вие сте на нова мисловна вълна. Тя ви отвежда надалеч. Правите планове за бъдещето и сте по-смели. Няма как да не е така, когато Сатурн, управителят на времето, и Венера, която отговаря за парите и любовта са в действие. Смятате, че е крайно време да мислите повече за себе си и да си подсигурите комфорта на живот и общуване, който заслужавате и който съотвества на положените усилия. Разместванията на небосклона подчертават вашата индивидуалност. Ще се отличите с изказванията си на общия фон, ще се откроите сред множеството. Задължително се съобразете с мнението на близките си или ги уведомете навреме за намеренията си. В противен случай, ще се наложи да уталожвате недоразумения. Зарадвайте се на вътрешния си подтик към усамотение за лични занимания на 21, 23 и на 24 февруари като предпазна мярка, предохраняваща ви от празни или неприятни срещи. Риби Промяна и неочаквани срещи През настоящата седмица нищо не е в състояние да ви отклони от целите, въпреки че не говоря за присъствие на  аспекти, които да ви подпомагат, да ви гарантират спокойствие. Въпреки това, вие се движите почти безметежно, на моменти сте безразлични към суматохата на деня. Присъствието на аспект Венера/Марс влияе положително на настроението ви. Не се колебайте да общувате, да търсите нови контакти в социалните мрежи. Престрашете се да допуснете до себе си хора, които не са от познатия ви кръг, но помнете, че ги проверявате, а не им се доверявате. Някои от вас ще си позволят откровение пред някого, други ще припознаят в една връзка нещата, които ги правят щастливи. Вероятно, всичко това ще провокира родените под знака на Риби да се променят. През дните от 20 до 23 февруари реализирате смислени разговори в семеен или в по-широк фамилен кръг. Възможно е, междувременно, да пристъпите към уреждането на имуществено-парични въпроси.", "date": "2018.02.17", "title": "СЕДМИЧЕН ХОРОСКОП /17 - 23 февруари/"}
