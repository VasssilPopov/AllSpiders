{"url": "http://standartnews.com/balgariya/psevdopatrioti_da_ne_se_mesyat_v_delata_na_tsarkvata-371716.html", "text": "* * * * * Аз не мисля, че има някакъв скандал, дори ако може да се нарече скандал, то трябва да бъде поставен в кавички. Този „скандал\" се инспирира от една група маргинали, които не са църковници и нямат нищо общо с Българската православна църква. Те не разбират канона, устава, устройството на БПЦ. По-скоро това са едни анархисти, които искат да всяват смут в обществото и да се изживяват като медиатори между БПЦ и Македонската православна църква без никой да ги е молил за това. Естествено, ако си спомним, преди шест месеца, когато Св. Синод заседаваше, същите тези маргинали упражниха натиск над БПЦ, което е недопустимо. БПЦ устоя на този натиск, тъй като тяхното императивно искане беше БПЦ да стане  автоматично Майка-църква на Македонската православна църква. Хората, които са запознати с устройството и реда на БПЦ, нейният устав, каноните, много добре знаят, че тя е правоприемник, според устава й, а и исторически, на Охридската архиепископия. Така че няма как ние да изхвърлим нашата история и първоприемственост и дефакто да подкопаем основите на  БПЦ, като признаем Македонската православна църква – Охридска архиепископия и  им дадем автокефалност. Тази шепа хора, които се опитват чрез викове и крясъци да наложат една или друга идея, се опитаха и във вчерашния ден отново да се намесят пряко в делата на Българската православна църква. Те много добре знаят, че БПЦ е отделена от българската държава. Тя е независима институция, която има своя устав и нейните решения се взимат не въз основа на председателството на България на ЕС или приоритета за Западните Балкани, а те се взимат дългосрочно с цел преди всичко Божията правда и върху основата на канона. Затова това е една безпрецедентна, недопустима намеса. Скандална,  не за църквата, но за самото общество, защото, пак казвам, това са хора, които по един или друг начин се опитват да извиват ръцете на БПЦ. Може би г-н Врабевски и сие си мислят, че БПЦ е подвластна на външен натиск тъй като самите те оказват такъв на църквата от една страна. От друга страна твърдението, че зад гърба на Българския патриарх Св. Синод е взето някакво решение е невярно, тъй като Българският патриарх, макар и в болницата, се информира от главния секретар на Св. Синод за дневния ред, а и за всички решения, които са взети на съответното заседание. Самото заседание се проведе под председателството на Сливенския митрополит Йоаникий, който е изрично упълномощен за това от Българския патриарх Неофит. На него присъстваха почти всички членове на Св. Синод, така че имаше кворум. Беше обсъден въпросът с поканата от архиепископ Стефан, глава на Македонската православна църква и естествено тази покана бе счетена за незачитане на правоприемството на БПЦ като правоприемник на Охридската архиепископия. И затова БПЦ реши, че нямаме място на такива тържества. Св. Синод в свое решение също реши да бъде изготвено специално послание към българския народ относно тази бележита годишнина от основаването на Охридската архиепископия. Това да стане на Неделя на всички български светии – най-подобаващо да отбележим със съборна св. литургия в Патриаршеската катедрала „Св. Александър Невски\", този празник. Пак казвам, че в обществото се насаждат неверни и неправилни усещания от страна на такива фондации и организации, които се опитват по някакъв начин да заработят парче хляб пред македонската държава. Ако те са имали някакви уговорки с македонската държава да бъдат медиатори между БПЦ и МПЦ, ние не сме поемали такива ангажименти, няма и да поемем, защото каноничните въпроси, въпросът със статута на една или друга православна църква се уреждат сред общото семейство на Православните църкви без да има външни, светски, нецърковни лица. Обръщението ми към българското общество е да не се съблазняват и поддават на такива „патриотични\" настроения. Бих им казал, накратко, че въпросът с вдигането на схизмата на Македонската църква или с уреждането на нейния каноничен статут – е църковен въпрос. Този въпрос зависи от общото семейство на Поместните православни църкви и за разлика от г-н Врабевски и сие, този въпрос не може да бъде решен като тв рекламата за македонската наденица. Нека всеки да си гледа своята работа и да остави БПЦ да ръководи, преди всичко българския народ, в пътя на вярата, правдата и любовта. Имаме доста неща, които да свършим в България, а и по този начин бих казал, че колкото повече се намесват външни лица в делата на БПЦ, толкова повече и това, което те са поели като ангажимент е обречено на провал.", "date": "2018.05.18", "title": "Псевдопатриоти да не се месят в делата на църквата"}
{"url": "http://standartnews.com/balgariya/otzvukat_po_sveta_za_sreshtata_na_varha_v_sofiya-371721.html", "text": "ЕС е на път да се сблъска със САЩ заради решението на американския президент Доналд Тръмп да се изтегли от ядреното споразумение с Иран, пише британският в. \"Гардиън\". Така изданието коментира завършилата вчера среща ЕС - Западни Балкани в София. Големи европейски компании започнаха да се изтеглят от Иран, за да не им бъдат наложени санкции от Вашингтон. В опит да защити бизнес интересите в Ислямската република на компаниите от ЕС председателят на Еврокомисията Жан-Клод Юнкер заяви, че ще прибегне до \"блокиращ статут\" - план, който е използван за последен път за защита на работещите в Куба европейски компании преди отмяната на търговското ембарго на САЩ. Целта му е да неутрализира извънтериториалния ефект на американските санкции. Освен Иран сред темите на срещата бяха ивицата Газа, търговията, отношенията със САЩ и Западните Балкани. За съжаление на шестте западнобалкански страни предполагаемата основна тема на срещата на високо равнище изглеждаше засенчена от актуалните горещи теми, пише в. \"Монд\". Срещата обаче беше момент, който тези страни очакват от 15 г. Те стоят на прага на ЕС и се надяват, че всички европейски партньори са поддръжници на линията на председателя на Европейския съвет Доналд Туск, който ги уверява, че техният геополитически избор трябва да продължи да бъде подкрепян от ЕС. При пристигането си в НДК вчера повечето държавни и правителствени лидери се опитаха да уверят лидерите на Албания, Босна и Херцеговина, Косово, Македония, Сърбия и Черна гора, като им обещаваха мерки за подкрепа, план, улесняващ търговията помежду им и с ЕС, и повече помощ за предизвикателствата в областта на миграцията и сигурността, пред които и те самите са изправени. Показана им беше и европейска перспектива, без която, както предсказа наскоро Жан-Клод Юнкер, \"ще преживеем отново всички нещастия, които изпитахме през 90-те години\" - включително войните\", отбелязва \"Монд\". Този път в комюникетата не стана дума за присъединяване към блока. Официално темата предстои да бъде повдигната - през юни страните членки ще трябва да заявят дали приемат становището на ЕК, която препоръча през миналия месец започване на преговори за присъединяване с Албания и Македония. Черна гора получи статут на кандидат през 2010 г., а Сърбия - през 2012 г. Не е сигурно, че западнобалканските страни ще могат да бъдат интегрирани през 2025 г., както обещава Юнкер. Много лидери си вадят поуки от последните вълни на разширяването, които според тях спъват европейския проект. Те отчитат и враждебността на общественото мнение, особено година преди изборите за Европейски парламент, които може да доведат до засилване на популистките, евроскептичните и еврофобските течения. Според тях, преди да интегрира нови членове, ЕС трябва да извърши основни реформи. През последните седмици лидерите на западнобалканските страни се опитаха да засилят дипломатическите и медийните контакти, за да защитят каузата си. Те обаче съзнаваха, че списъкът от проблеми между тях, както и със страни от ЕС, усложнява значително задачата им. Най-голямо напрежение предизвикват споровете между Сърбия и нейната бивша провинция Косово, както и между Македония и Гърция. Френският президент Макрон отправи остро предупреждение да не се избързва с разширяването на ЕС, отбелязва в. \"Файненшъл таймс\". Така той показа, че шестте западнобалкански страни може да се изправят пред трудна задача. На срещата в София Макрон заяви, че ЕС е избързал с разширяването след последната среща на върха за Западните Балкани, състояла се през 2003 г., и последните 15 години са показали, че този път отслабва Европа. Той изтъкна, че подкрепя обвързването на Балканите с Европа, но предупреди, че Брюксел може да гледа много предпазливо на всяко ново разширяване. Туск призна, че съществува скептицизъм за разширяването, и посочи, че участниците в срещата \"не са претендирали, че всичко е просто и ясно\". Според него обаче ЕС е достатъчно голям и силен, за да приеме проекта за разширяване, и Туск подчерта, че не вижда бъдеще за Западните Балкани извън ЕС. Колебаещите се обаче трябва постоянно да си спомнят, че прекалената предпазливост към тези съседни страни може да помогне на Русия, Китай и Турция, които искат да играят по-голяма роля в региона, отбелязва \"Монд\".", "date": "2018.05.18", "title": "Отзвукът по света за Срещата на върха в София"}
{"url": "http://standartnews.com/balgariya/tsvetanov_sas_znakovi_sreshti_v_bratislava-371724.html", "text": "Знакови срещи проведе в Братислава зам.-председателят на ГЕРБ и лидера на ПГ на управляващата партия Цветан Цветанов в Братислава. В Словашката столица той участва в Международния форум „ГЛОБСЕК\", чийто организатор е мозъчният тръст „ГЛОБСЕК\". На форума до 19 май се обсъждат въпроси от сектор „Сигурност\", работата на специалните служби, сътрудничеството в борбата с тероризма, геостратегическата ситуация и предизвикателствата пред международната система. Предизвикателствата в геостратегическото пространство пред евроатлантическите партньори обсъди Цветанов с Иън Бзежински - старши изследовател в Атлантическия съвет във Вашингтон. Цветан Цветанов запозна Бжезински с успеха на Срещата на върха на ЕС - Западните Балкани в София. На свой ред Бжежински поздрави Цветанов за поставянето на региона във фокуса на Българското председателство и подчерта, че подобно внимание и присъствие на Европа в Западните Балкани е правилният път за запазване на спокойствие и просперитет в региона и предотвратяването на геостратегически вакуум. Председателят на Комисията по вътрешна сигурност в 44-то НС разговаря и с председателя на Мюнхенския форум за сигурност Волфганг Ишингер. Двамата се обединиха около нуждата от силно присъствие на ЕС в Западните Балкани като гаранция за мира и развитието на страните от тази част на Европа. По-късно Цветанов запозна държавния секретар на Министерство на отбраната на Германия Томас Зилберхорн с усилията на кабинета \"Борисов\" 3 да изпълни ангажимента си бюджета за отбрана да достигне 2% от БВП.", "date": "2018.05.18", "title": "Цветанов със знакови срещи в Братислава"}
{"url": "http://standartnews.com/sport/gledna_tochka_darzostta_na_boyan_petrov-371720.html", "text": "Алпинизмът има две лица, едното от които е фасадата на героя с националното знаме, закрепил се за няколко минути на заветния връх. И ако отдолу изглежда сякаш човек там си говори с боговете, то горе, както е разказвал Боян, чувствата са противоположни и са под знаменателя на вледеняващия инстинкт да се оправиш сам с рисковете, които те дебнат, без да чакаш помощ. Зад фасадата е светът на страха, на борбата с халюцинациите и глада, на зомбирането от липсващия кислород и на нелицеприятния инстинкт да оживееш на всяка цена, дори за сметка на някой друг. Историята познава и лични трагедии в името на това оцеляване – като онази със загиналия брат на Райнхолд Меснер, както и на изоставения под Еверест Методи Савов, впоследствие щастливо открит. Да добавим и непрекъснатата опасност от промяната във времето – мощен коз в битката на природата с човека. Всичко това беше част от височинното ежедневие на Боян Петров. Затова и думата „покоряване\" не е харесвана от специалистите, както и от алпинисти, защото крие заряда на излишното предизвикателство. Самият  . Признавал е, че „на слизане не съм могъл да се движа от умора\", както и че когато се върне в Княжево след поредната експедиция, само яде и да спи, защото тялото му е победено. Неща и желания, далечни от героизма, които правят неговия образ още по-плътен и по-истински. Както беше истински в разказите си за върховете и усещанията в разредения въздух, където можеше да те пренесе и теб така, че да усетиш атмосферата и да те побият тръпки. „Нека хората да знаят, че там, където българските алпинисти отиват да сътворят подвиг, се загива\", е предупреждение преди грандиозната експедиция през 1984 г. Фатализмът се сбъдва, Христо Проданов остава завинаги под Еверест, а независимо от застраховките, личния потенциал и усъвършенстваните екипировки и предпазни средства оттогава досега рискът не е намалял, защото природата е неизменна. И двамата – Боян и Христо, бяха личности с потенциал за много повече от това, което са постигнали. Уви, късметът не беше с тях, а без него битката с природата е загубена. Боян непрекъснато се е борил с липсата на късмет. Първия път на Гашербрум I остана на метри от върха и се наложи втора експедиция. Два пъти оцеля след катастрофи, втория път след кома. Да не говорим за вечната борба с диабета. Двамата с Христо си приличаха и по това, че предизвикваха съдбата по своему. Боян не си взе сателитния телефон преди да тръгне към Шиша Пангма, не ползваше и джипиес. Според една от версиите за инцидента, той е пропаднал в ледник, според друга (на Меснер) е бил посрещнат от малка лавина. Боян Петров беше преживявал както пропадане в Родопите, така и среща с лавина под Гашербрум I. Беше придобил достатъчно силни инстинкти и въпреки че е тръгнал по пътеката под Шиша Пангма преди буря, очевидно нещо неочаквано е предизвикало изчезването му. Версиите са много – колкото са и рисковите ситуации в Хималаите. Но дори и да не научим никога причината, не е страшно – загадката може да остане част от ореола му и ще му отива. Защото битката с природата, макар и обречена по правило, съдържа в себе си героизма на дръзналия да й се опълчи.", "date": "2018.05.18", "title": "ГЛЕДНА ТОЧКА: Дързостта на Боян Петров"}
{"url": "http://standartnews.com/svyat/patnicheski_samolet_se_razbi_na_letishteto_v_havana-371730.html", "text": "Пътнически самолет Боинг 737 се разби днес малко след като излетя от международното летище в Хавана, съобщи Ройтерс, като се позовава на кубинския сайт Кубадебате. Самолетът е изпълнявал вътрешен полет до Олгин със 104 пътници. Кубинският президент Диас-Канел съобщи за \"голям брой\" жертви, съобщава Франс прес.", "date": "2018.05.18", "title": "Пътнически самолет се разби на летището в Хавана"}
{"url": "http://standartnews.com/biznes/11_mln_frenski_parfyumi_s_rozovo_maslo_ot_karlovo-371725.html", "text": "Един от най-големите родни производители на розово масло - „Българска роза\" АД – Карлово, е сред основните доставчици за парфюмерийните къщи в Грас, Франция. Всяка година с българското „течно злато\", както е известно розовото масло, 2/3 от големите парфюмерийни къщи в света произвеждат над 2,3 млн. парфюми. Така за последните 5 г. българската компания е доставила на водещите производители на парфюми масло от роза Дамасцена, което е било вложено в над 11 млн. парфюми от световноизвестни марки. Компанията произвежда и собствени линии козметични продукти, които се изнасят в цяла Европа, в Китай, Виетнам, Южна Корея, САЩ, Русия, Австралия, Япония, Сингапур, Филипини и др. Луксозните линии козметика на „Българска роза\" – Карлово са с качеството на най-скъпите и елитни френски брандове. На 26 май 2018 г. компанията ще отпразнува 70-тия си юбилей по време на „Празника на розата\". Всяка година, в последната събота на май, в родния град на Васил Левски се организира празник, който обичайно започва с ритуала \"Розобер\" в розовите поля край града. От градините с рози празникът се пренася на централния площад на Карлово. Там на ръце младежи носят Царицата на розите – най-красивата девойка, избрана на едноименния конкурс, а в градския музей на Карлово се организира демонстрация на розоварене. * * * * *", "date": "2018.05.18", "title": "11 млн. френски парфюми с розово масло от Карлово"}
{"url": "http://standartnews.com/sport/otlozhiha_za_druga_data_targa_za_pulev__uayt-371702.html", "text": "Търгът за организиране на мача между Кубрат Пулев и Дилиън Уайт беше прекъснат. Централата на Пулев трябва да вземе 75 процента от приходите, докато британецът настоява парите да бъдат 50:50, което не се одобрява от Кобрата. Търгът е назначен за 24 май. \"Хубаво е тези, които ме представляват, преди да подписват или потвърждават каквото и да било, поне първо да ми се обадят\", недоволен бе Пулев от мениджърите си. \"Проблемът е, че Пулев е втори в ранглистата и наградният фонд от търга ще се разпредели 75:25 в негова полза. Това е неприемливо. Подадохме жалба, която обаче бе отхвърлен\", сподели Еди Хърн.", "date": "2018.05.18", "title": "Отложиха за друга дата търга за Пулев - Уайт"}
{"url": "http://standartnews.com/kultura/konstantin_mogilevskiy_nuzhen_e_film_za_spasyavaneto__na_balgarskite_evrei-371698.html", "text": "- Хубавите ярки филми за Втората световна  война и проявеното в нея мъжество и смелост не са много напоследък. Вече са останали и малко живи участници в тази война. Затова е важно да се разговаря със съвременниците ни и особено с младите хора на разбираем от тях език за събитията през войната. Затова \"Руското историческо общество\", Фонд \"История Отечество\" са насочили вниманието си към създаването на този филм, който е важен не само за Русия, но и за цяла Европа и света. А филмът е особен, защото събитията са особени. Това е подвигът на един съветски офицер, за който не се е говорило много досега. Той организира единственото успешно въстание в нацистки лагер. Това е филм за нацистките зверства, за това как те са унищожавали хора. Това е филм за обречени на смърт, които са успели да се обединят, за да се противопостяват на злото. - Не искам да говоря като кинокритик. Погледът от Русия към тази история е по-различен. В американския филм, разбира се, играят звезди и той отразява историческата истина. Причината за по-различния руски поглед е поради генетичната памет на Русия и руския народ за Великата отечествена война. Затова и руският филм е различен. - Да, \"Собибор\" е интересен и с това, че е режисьорски дебют на Константин Хабенски, народен артист на Руската федерация, известен  най-вече с ролята на Лукашин-младши в \"Ирония на съдбата\", но изиграл значими роли и в \"Нощна стража\", \"Адмирал\"... В \"Собибор\" Хабенски е в главната роля на Печорски, партнирайки си с други талантливи актьори. - Да. Световната  премиера на филма се състоя първо в Полша на 23 април, а на 24 април руската премиера бе в Ростов на Дон. Това е градът, където е роден офицерът Печорски. Там след войната е живял той до смъртта си през 1990 г. Филмът отразява важен момент от историческата памет и на Израел. Затова ценим вниманието, които правителството, обществото в Израел проявяват към този героичен епизод от Втората световна война. - Много са. Те са различни във всеки исторически период и за всяко поколение. Затова сега е много важно да се почувства и разбере каква е цивилизоваността на младежите. Защото, както показва Втората световна война, културните и цивилизовани европейци много лесно могат да бъдат докарани до нечовешко скотско състояние. Културата не е застраховка, както показва историята. Сред хората, служили като есесовци, е имало и с добро образование, запознати с европейската и германската култура. Как се случва така, че стават нацисти и извършват зверство в концентрационните лагери?  Историците трябва да  съхраняват и пазят истината за поколенията. - Цел на войната е унищожението. Да се спомним нашата Велика отечествена. За  ни унищожат, е трябвало да унищожат корените ни - а те са в историята, културата, изкуството. - Нашите народи имат много общо - православието, религията, близостта на езика. Бях в България за тържествените събития за 140-годишнината от Освобождението ви с помощта на руските войски. Бях впечатлен от народната памет. Общувах в Плевен с президента Румен Радев и от името на \"Руското историческо общество\" му подарих архивен документ за схемата на разположението на руските войски при битката за Плевен. Това е безценен подарък, каза президентът и го прие с удоволствие. Ние ценим това отношение, нашата задача е разказваме за него на сънародниците си. - Наистина срещата на празника е много символична. Той вече две десетилетия се отбелязва и в Русия. Символично е също, че в центъра на Москва един до друг стоят паметниците на героите от Плевен и на братята Кирил и Медодий. - На фона на това, което се е случило не само в Полша, но и в други държави  в Източна Европа, изпъква големият подвиг на българския народ. Знаем как българският патриарх е предупредил, че ще легне на релсите, ако държавата допусне българските евреи да бъдат отправени към нацистките лагери. Знаем за подкрепата на интелектуалците, за отношението на цар Борис. Това е наистина много забелижелна и важна история. Би могло действително да се помисли за филм между нашите кинодейци в сътрудничество с израелски партньори. Защо не?  ", "date": "2018.05.18", "title": "Константин Могилевский: Нужен е филм за спасяването  на българските евреи"}
{"url": "http://standartnews.com/sport/karamarinov_otkri_seminar_na_ea_v_kiev-371712.html", "text": "Първият вицепрезидент на Европейската атлетика Добромир Карамаринов откри в Киев треньорски семинар на ЕА. Гости на церемонията в Националния олимпийски център на Украина бяха още президента на атлетическата федерация Ихор Хотсул, както и първия вице на ИААФ, член на МОК и председател на украинския НОК Сергей Бубка. По-късно тримата дадоха и специална пресконференция.", "date": "2018.05.18", "title": "Карамаринов откри семинар на ЕА в Киев"}
{"url": "http://standartnews.com/sport/krachka_napred_za_balgariya_za_akreditiraneto_na_antidopingovata_laboratoriya-371713.html", "text": "Министърът на младежта и спорта Красен Кралев участва в работни заседания на Управителния съвет (УС) на Световната антидопингова агенция (WADA) в Монреал, Канада. Той представи позицията на ЕС по време на заседанията на УС и присъства на заседанията на Изпълнителния комитет (ИК) на Агенцията. В състава на УС и на ИК са включени  представители на Олимпийското движение и на правителства от цял свят. Техни членове са и министрите на спорта на Полша, Белгия и Румъния. По време на заседанията представителите на ЕС и Съвета на Европа потвърдиха желанието на България и Беларус да започне процесът за акредитация на антидопинговите лаборатории в двете страни. Комисията за медицина потвърди, че след четири години мораториум за лицензирането на такива лаборатории в Европа географският принцип отпада. Предстои процедурата да започне през есента след като антидопинговите лаборатории в София и Беларус бъдат предложени от Съвета на ЕС за акредитация. Представителите на ЕС в УС и ИК на WADA подкрепиха антидопинговата образователна програма и промените в Етичния панел, благодарение на които няма да се нарушават правата на спортистите при проверка от антидопинговите разследващи. Управителният съвет на WADA утвърди увеличаването на бюджета, за да повиши капацитета на Агенцията за предоставяне на чист спорт. По предложение на Европа УС одобри увеличение на бюджета с 8% на година за четири години. Основна част от средствата ще бъде съсредоточена върху напредналите области на антидопинговите научни изследвания. По думите на председателя на WADA Сър Крейг Рейди решението за получаване на това финансиране от страна на правителствата и олимпийското движение представлява признание за извършената работа и вот на доверие в способността на Агенцията да изпълнява своята мисия за защита на чистия спорт. В рамките на заседанието на Съвета бе докладвано, че ИК одобрява  препоръката на независимата комисия, според която RUSADA остава несъответстваща на Световния антидопингов кодекс до момента, в който Русия изпълни двата неизпълнени критерия на Пътната карта за съответствие на RUSADA, а именно: отговорните органи за анти-допинг в Русия публично да приемат отчетените резултати от разследването на Макларън и Руското правителство да осигури достъп на съответните органи до съхраняваните образци и електронни данни в Московската лаборатория, които са запечатани поради федерално разследване. Кувейтският анти-допингов комитет, който не е спазил Кодекса от септември 2017 г., бе обявен за съответстващ, след като е изпълнил условията за възстановяване. На 23 май 2018 г. /сряда/ министър Кралев ще ръководи заседанията на работна група „Спорт\" на Съвета на ЕС в Брюксел. Очаква се по време на заседанията той да докладва за взетите решения по време на работните заседания на WADA, където българският спортен министър представи позицията на ЕС.", "date": "2018.05.18", "title": "Крачка напред за България за акредитирането на антидопинговата лаборатория"}
{"url": "http://standartnews.com/svyat/bryuksel_blokira_sanktsiite_na_sasht_kam_iran_na_teritoriyata_na_es-371709.html", "text": "Европейската комисия задейства днес механизъм за блокиране на действието на санкциите на САЩ срещу Иран на територията на Европейския съюз, предадоха световните агенции. ЕК съобщи, че е приела \"първи пакет от мерки за защита на компаниите от ЕС в Иран от санкциите на САЩ\". След като американският президент Доналд Тръмп обяви миналата седмица решението си да изтегли САЩ от споразумението за иранската ядрена програма, ЕС обеща да се придържа към сделката, която има за цел да не позволи на Иран да разработва ядрени оръжия в замяна на отмяна на санкциите, засегнали неговата икономика, припомня ДПА. \"Докато иранците спазват своите ангажименти, ЕС, разбира се, ще се придържа към споразумението, на което беше архитект\", каза председателят на ЕК Жан-Клод Юнкер и предупреди, че решението на САЩ отново да наложат санкции \"няма да остане без последици\". Първата стъпка е одобряване на \"блокиращ регламент\", който \"забранява на компаниите от ЕС да изпълняват екстериториални санкции на САЩ, разрешава на компаниите да си възстановяват по съдебен ред загубите от действията на трети лица, изпълняващи тези санкции, и анулира действието на каквито и да е чуждестранни съдебни решения за изпълнение на санкциите на САЩ на територията на ЕС\", заяви Европейската комисия, цитирана от ТАСС. Според ЕК целта е мярката да влезе в сила, преди да започне действието на първия пакет санкции на САЩ на 6 август. Еврокомисията също така цели да позволи на Европейската инвестиционна банка да финансира дейности в Иран. Ето защо днес Европейската комисия започна и процедура, за да позволи на гореспоменатата банка да продължи да поддържа европейските инвестиции в Иран, по-специално за малките и средните предприятия, допълва Франс прес. Европейският парламент и Съветът имат два месеца, за да кажат дали приемат или се противопоставят на тези мерки. \"Процедурата може да бъде прекратена, ако политическите обстоятелства не оправдават приемането на мерките\", отбелязва ЕК. Блокиращият механизъм беше създаден още през 1996 година, за да бъде заобиколено ембаргото срещу Куба. Но той така й не беше използван, тъй като тогава кризата бе решена политически, допълва Франс прес. Юнкер съобщи за днешното задействане на механизма на пресконференцията в София в края на срещата на върха на ЕС с лидерите на западните балкански държави, състояла се вчера.", "date": "2018.05.18", "title": "Брюксел блокира санкциите на САЩ към Иран на територията на ЕС"}
{"url": "http://standartnews.com/svyat/sasht_reagiraha_sled_sreshtata_na_varha_es__zapadni_balkani_v_sofiya-371689.html", "text": "Съединените щати реагираха след срещата на върха Европейски съюз – Западни Балкани в София вчера. Американският държавен департамент не само не променя позицията си относно иранската ядрена програма, а дори поиска изграждането на международна коалиция срещу Техеран. Тази идея ще бъде представена в детайли в понеделник от шефа на американската дипломация Майк Помпейо в първата му голяма реч за външната политика от встъпването му в длъжност. „Искаме да обединим много страни по света с изричната цел да гледаме на иранския режим през по-реалистична призма\", каза във Вашингтон говорителката на Държавния департамент Хедър Науърт. Часове преди това на срещата в София евролидерите решиха да поддържат сделката, докато Иран я изпълнява коректно. Самият Доналд Тръмп още не е коментирал думите на Доналд Туск, че с приятели като Съединените щати на Европа не й трябват врагове. А Европейският съюз днес ще задейства блокиращ механизъм за американските санкции срещу Иран. Това съобщи председателят на Еврокомисията Жан-Клод Юнкер след срещата на евролидерете в София. Механизмът забранява на европейските компании да спазват наказателните мерки и не признава свързаните с тях съдебни решения. Брюксел освен това ще позволи на Европейската инвестиционна банка да подпомогне европейските инвестиции в Иран, а самата комисия ще продължи сътрудничеството си с ислямската страна, каза още Юнкер.", "date": "2018.05.18", "title": "САЩ реагираха след срещата на върха ЕС – Западни Балкани в София"}
{"url": "http://standartnews.com/svyat/republika_ilindenska_makedoniya__predlozhenieto_za_koeto_ima_saglasie-371693.html", "text": "Република Илинденска Македония е новото предложение за името, което, според дипломатически източници, Скопие предлага в преговорите за разрешаване на десетилетния спор с Атина. Това съобщава македонската медия A1 On, цитирана от агенция \"Фокус\". Пояснява се, че новото име ще бъде за обща употреба, както настояват гърците. До този момент най-спряганото име беше „Република Горна Македония\", написано отделно и с превод на английски. Източници на A1 On обаче твърдят, че след последния разговор в София, министър-председателите на двете страни Алексис Ципрас и Зоран Заев са се спрели на предложението Република Илинденска Македония. Ако се стигне до споразумение за международно име на държавата, то трябва да бъде записано в ООН, а след конституционни промени да бъде прилагано за всестранна употреба. „Гърция и Македония са постигнали напредък в продължаващите преговори по отношение на името на страната, но „още не сме в позиция да говорим за споразумение\"\", заявява ръководителят на кабинета в Атина Алексис Ципрас след разговора в София с македонския си колега Зоран Заев. Гръцкият премиер говори пред репортери след срещата на върха между ЕС и Западните Балкани в София след преговорите с македонския премиер Зоран Заев, който по-рано заяви, че двамата лидери са обсъдили „едно [конкретно] решение на спора за името, което би било приемливо за и двете страни\". „Ние покрихме голяма част от разстоянието, но все още има път за изминаване\", подчерта Ципрас, като същевременно допълни, че са налице редица въпроси, които възпрепятстват напредъка в преговорите с посредничеството на ООН за решаване на десетилетния спор между двете съседни страни. „Разглеждаме обстойно всички подробности, но все още не сме в състояние да говорим за споразумение. И двамата бихме искали да видим резултата за срещата на върха на ЕС в края на юни\", допълни гръцкият премиер.", "date": "2018.05.18", "title": "Република Илинденска Македония – предложението, за което има съгласие?"}
{"url": "http://standartnews.com/svyat/makarov_aktivirat_se_usiliyata_za_podkopavane_na_mnogovekovnite_vrazki_na_rusiya_s_balkanskite_strani-371694.html", "text": "В навечерието на първата среща между президентите на България и на Русия Румен Радев и Владимир Путин Н.П. посланиик Анатолий Макаров бе любезен да отговори на въпроси на Епицентър.бг. - За мен е очевидно, че необходимостта от контакт на най-високо ниво отдавна е назряла. Ще напомня, че последната среща между президентите на България и Русия се е състояла в далечната 2009 г. Съгласете се, че подобен период на „застой\" за страни като нашите, които са толкова близки в исторически и културен план, е просто недопустим. Визитата на Румен Радев в Москва е много позитивен знак и за Русия, и за България. Надявам се, че тя ще даде нов импулс за целия спектър на нашите двустранни отношения и ще стане начало за по-нататъшна интензификация на политическите контакти. - Отношенията между нашите страни през последните години наистина бяха нееднозначни. Върху тях се отразиха негативно и усложнената международна обстановка, и кризата в отношенията на Русия с ЕС и НАТО, чиито член е България, и не винаги конструктивното поведение на отделни български политици. Но въпреки това ми се иска да вярвам, че този период е в миналото. В Москва не остават незабелязани позитивните сигнали, отправяни от днешното ръководство на България. Така че мога да кажа, че ние гледаме с оптимизъм на бъдещето. - Разбираемо е, че Евросъюзът се опитва да действа като „единен фронт\" на международната арена, той отдавна се стреми към това. Но съществуват и такива понятия като държавен суверенитет и национални интереси – аз често казвам, че един грамотен политик и дипломат трябва на първо място да се ръководи от тях, а след това да мисли за блоковата дисциплина. Както показа неотдавнашният пример със „случая Скрипал\", когато българското правителство реши да не върви по гайдата на Лондон и не изгони руски дипломати, София е готова да изгражда с Русия отношения на взаимно уважение и сътрудничество. Нашите две страни са независими и свободни да следват прагматичен външнополитически курс, независимо от членството си в една или друга организация. - Ние наистина следим с интерес вашия първи мандат като страна председател на Съвета на ЕС. Председателството на България в Съвета на ЕС обаче е в самия си разгар и затова ми се струва, че е рано да правим изводи. Предстои София да проведе още редица мероприятия като глава на Евросъюза, което на свой ред запазва и възможността да се намери допирна точка между интересите на Москва и Брюксел. - Често ми се случва да чувам, че отношенията между нашите страни трябва да се развиват на базата на предсказуемост и взаимно уважение. И аз съм абсолютно съгласен с това – именно това предлага и Русия. За разлика от някои други водещи играчи на международната арена, ние никога не изискваме от страните, с които си сътрудничим, да жертват изгодни за техните икономики и за техните граждани проекти по чисто политически мотиви. Русия е готова за активиране на двустранните отношения с България - на нас никой не ни казва с кого и как да водим диалог, с кого да дружим, а с кого – не. За нас България винаги е била и оставажелан партньор. - Няма съмнение, че санкциите усложняват нашето икономическо сътрудничество, но влиянието им далеч не е толкова голямо, както мечтаеха техните инициатори. По предварителни данни през миналата година обемът на двустранната търговия е нараснал с 40% - до 3,8 млрд. евро, което не може да не ни радва. Най-трудно се понасят ограниченията в селското стопанство, като тук щетите за България са осезаемо по-големи – косвените загуби на българските производители само за 2014 – 2015 г. се оценяват на около 100 млн. евро. Още по-печално е, че съществуващите ограничения имат негативен психологически ефект върху малкия и среден бизнес. Предприемачите започнаха да се отнасят предпазливо към стартирането на съвместни производства, към излизането, съответно, на българския и на руския пазар, опасявайки се, че политиката на санкции ще застраши целия им бизнес. От това не печели никой – нито вие, нито ние. - Доверието не е константна величина нито в отношенията между държавите, нито между хората, нито даже в семейството. Застоят и продължаващата пауза в двустранните контакти явно не способстват за укрепването на доверието между нашите страни. И въпреки всичко, ще повторя – Русия е отворена за открит и честен разговор със своите български партньори. Ръководството на вашата страна също така демонстрира готовност за конструктивен диалог. Убеден съм, че с общи усилия ще успеем да върнем официалните руско-български отношения на това ниво на доверие, което съществува между народите на нашите страни. За щастие, на чисто човешко ниво доверието остава, хората продължават да изпитват искрено топли чувства едни към други независимо от политическата конюнктура. - Аз съм се изказвал вече няколко пъти на тази тема, така че ще бъда кратък. България – това са не само политиците, това най-напред са редовите граждани. Излезте на улицата и ги питайте дали Русия представлява заплаха за България. За времето на своето пребиваване тук, а това е повече от година и половина, аз такива хора не съм срещал. - Ние винаги сме се изказвали в полза на изграждането на честни отношения – това особено се отнася за България, с която ни свързват толкова много неща. Доколкото мога да съдя от своята работа, българските власти се ръководят от същия принцип. Вашият министър-председател Бойко Борисов каза веднъж, че Черно море трябва да бъде море на дружбата. Аз съм напълно съгласен с това и смятам, че нито Русия е заплаха за България, нито България – за Русия и тук членството в НАТО няма никакво отношение. - Що се отнася до г-жа Мей, в последно време имахме възможност неведнъж да се убедим в недалновидността на нейните политически изявления и действия. А що се отнася до взаимоотношенията с ЕС, от който всъщност Великобритания се кани да излезе, бих искал да отбележа, че трябва да върнем загубеното доверие в отношенията между Русия и Европейския съюз и да възстановим предишното ниво на сътрудничество. И ние независимо от всичко, винаги сме насреща. Важното е отношенията ни с нашите партньори да се изграждат на равноправна основа. - За съжаление, все по-често наблюдаваме как се активират усилията, насочени към подкопаване на многовековните връзки на Русия с балканските държави. От тях се изисква непременно да направят избор – или сте с Москва, или сте с Брюксел и Вашингтон. Целта на подобни действия е очевидна – да превърнат Балканите в още един фронт на противопоставяне в Европа. Сигурен съм, че балканските народи са настроени против подобни сценарии. На свой ред ние разглеждаме Балканите като регион за конструктивен диалог и взаимодействие в интерес на държавите и народите тук. Искам да ви уверя, че нашият принос в регионалните въпроси и занапред ще бъде изключително съзидателен. - Българските власти не за първа година се позиционират като „локомотив\" за евроинтеграцията на Балканите, това ни е известно. Неслучайно този въпрос е един от главните в дневния ред на текущото европредседателство. Ние от своя страна нямаме нищо против европейската интеграция. Ние самите активно участваме в интеграционните процеси на Евразийския континент и сме убедени, че бъдещето принадлежи на сътрудничеството във формата Европейски съюз – Евразийски икономически съюз. - Според мен такава постановка на въпроса е просто абсурдна. Да изграждаш илюзии върху несъществуващи заплахи – това е работата на провокаторите и русофобите. Тук ще отбележа отношенията на доверие, които наблюдаваме между Бойко Борисов и Реджеп Ердоган. Това, естествено, не ни дава повод да ги разглеждаме като заплаха за нашата сигурност. - Знаете ли, не бих искал да участвам в пазарлък по темата коя държава е по-важна за нас. Това е непрофесионално, а и няма кой знае какъв смисъл – всяка страна е уникална, с всяка страна ние имаме отделни отношения. И към всички ние имаме един подход – сътрудничеството трябва да бъде взаимоизгодно и равноправно, на базата на взаимно уважение. Тогава то ще дава положителни резултати за двете страни, в което е и смисълът на двустранните отношения. - Ние внимателно следим развитието на проекта за хъб „Балкан\" - за вашата страна това е реален шанс да се позиционира като газов транзитен център в Югоизточна Европа. Няма да крия, че този проект е интересен що се отнася до транзита на руски газ през територията на България към други европейски страни. Преговорите в тази насока вървят и мисля че предстоящите контакти на най-високо ниво ще спомогнат за по-нататъшния им прогрес. Главното е, както вече неведнъж казвах, Европейската комисия да приеме окончателно решение за хъба „Балкан\" и за потенциалното участие на Русия в неговата реализация, за да не повтори той печалната съдба на „Южен поток\". - Както знаете, наскоро имаше среща между министъра на енергетиката на България Теменужка Петкова и председателя на управителния съвет на „Газпром\" Алексей Милер, на която бяха обсъдени „Турски поток\", българо-турската интерконекторна връзка и хъбът „Балкан\". Ние наистина не изключваме варианта България да се включи в проекта „Турски поток\", но това изисква допълнителна работа. Допълнителен тласък тук би могло да даде заседанието на Междуправителствената комисия за икономическо и научно-техническо сътрудничество между Русия и България, която не се е събирала повече от две години. - Вие сигурно сте забелязали, че в последно време подетата от Великобритания медийна кампания около „случая Скрипал\", поутихна. Ясно е, че когато дойде време да се дават точни отговори на конкретни въпроси, нашите западни колеги загубиха интерес към цялата тази история. А и те се оплетоха доста в нея – какви ли версии само не чухме! Естествено, никакви факти и доказателства за тази откровена провокация така и не се появиха. Ние обаче имаме намерение да продължим да предприемаме всички необходими действия истината да се разкрие. - Обяснението е същото – британската страна явно няма желание да се стигне до истината в тази история. Независимо от нашите многобройни настоявания, напълно правомерни впрочем, така и не ни беше предоставена никаква информация за реалното състояние и местонахождението на Сергей и Юлия Скрипал. Това се прави в нарушение на международното право, в нарушение на двустранните договори и ние имаме всички основания да квалифицираме действията на Великобритания като насилствено задържане на наши граждани. - Решението на президента на САЩ Доналд Тръмп едностранно да се откаже от изпълнението на задълженията си по Съвместния всеобхватен план за действие по иранската ядрена програма предизвиква единствено дълбоко разочарование. Ние сме обезпокоени от това, че Вашингтон за пореден път действа изключително в свой интерес без да се съобразява с мнението на повечето държави и в нарушение на нормите на международното право. Няма и не може да има никакви основания за отказ от съществуващото споразумение. То доказа своята пълна дееспособност и ефективно се справя с всички задачи, които му бяха поставени. От своя страна, ние сме отворени за по-нататъшно взаимодействие с останалите участници в ядрената сделка и продължаваме активно да развиваме двустранното сътрудничество и политическия диалог с Иран. - Ние смятаме за неприкосновена резолюция 2254 на Съвета за сигурност на ООН, в съответствие с която сирийският народ, всички негови етнически и религиозни групи, сами ще се договарят за бъдещето на своята страна при подкрепата на международната общност. Няма съмнение, че ракетните удари, които бяха нанесени от САЩ, Великобритания и Франция, а след това и от Израел, са огромна крачка назад по пътя към мира в Сирия. Независимо от това Русия ще продължи да изисква да бъдат спазвани тази резолюция, решенията на Конгреса на сирийския национален диалог в Сочи и договореностите по процеса от Астана. За нас е важно самите сирийци да определят своята съдбапри безусловно уважение на суверенитета на републиката и нейната териториална цялост от страна на други държави. - Не мога да се изкажа от името на цяла Русия – ние сме голяма страна. Лично аз очаквам Русия да остане силна и самостоятелна, твърдо да следва националните си интереси и да се развива за благото на всички граждани. Времената сега не са лесни и аз много се радвам, че начело на страната стои силен, опитен президент – това означава, че нашето бъдеще е в надеждни ръце през следващите шест години.", "date": "2018.05.18", "title": "Макаров: Активират се усилията за подкопаване на многовековните връзки на Русия с балканските страни"}
{"url": "http://standartnews.com/svyat/strelba_v_gimnaziya_v_teksas_ima_zaginali_uchenitsi-371723.html", "text": "При стрелба, открита в училище в Санта Фе, в американския щат Тексас са ранени няколко ученика. Нападателят е арестуван, пише Washington Post. Според местните медии най-малко осем ученици са загинали. Заместник директорът Крис Ричардсън потвърди, че стрелецът е влязъл в пределите на гимназия „Санта Фе\" край Хюстън. „В момента нападателят е арестуван и обезвреден\", уточни той. Няколко души са загинали при стрелбата. Франс прес цитира президента Доналд Тръмп, според когото „ситуацията не изглежда добре\". „Училищна стрелба в Тексас. Ранните доклади не изглеждат добре. Бог да ни благослови\", заяви Тръмп. Според местната полиция в момента учениците са евакуирани и са преместени на място, където да бъдат прибрани от родителите си.", "date": "2018.05.18", "title": "Стрелба в гимназия в Тексас, има загинали ученици"}
{"url": "http://standartnews.com/svyat/vechniyat_shoygu__chast_i_ot_novoto_pravitelstvo_na_putin-371705.html", "text": "Държавният глава на Руската федерация Владимир Путин одобри предложения от премиера Дмитрий Медведев състав на новото правителство, предава РИА Новости. „Хората са популярни, с добър, доказан опит\", подчерта лидерът на Кремъл, като същевременно увери, че още в сутрешните часове на деня е обсъдил с Медведев кандидатурите. Сергей Лавров остава министър на външните работи на Русия. Постовете си запазват също министъра на вътрешните работи Владимир Колоколцев, министъра на културата Владимир Медински, министърът на правосъдието - Александър Коновалов, на здравеопазването- Вероника Скворцова, на отбраната – Сергей Шойгу /едно от \"вечните\" лица в кръга около Путин/, на промишлеността и търговията - Денис Мантуров, на икономическото развитие – Максим Орешкин, на труда и социалната защита – Максим Топиливин и на енергетиката – Александър Новак.", "date": "2018.05.18", "title": "Вечният Шойгу - част и от новото правителство на Путин"}
{"url": "http://standartnews.com/biznes/obzor_nad_e160_mln_shte_vlozhat_kitaytsi_v_letishte_plovdiv-371717.html", "text": "160 млн. евро вместо 79 млн. евро ще инвестира концесионерът на летище Пловдив - китайско-българското Обединение между китайската HNA Group и \"Пловдив еърпорт инвест, и то в по-кратки срокове от предвидените. Това стана ясно по време на среща между министъра на транспорта Ивайло Московски и представители на избрания концесионер на тракийския аеропорт. В първоначално заложения вариант на концесията обемът на инвестициите беше 79 083 000 евро за целия срок от 35 години. Очаква се след приключването на законовите процедури да бъде подписан концесионният договор, се казва в съобщение на транспортното министерство. Китайските инвеститори запознаха министър Московски с плановете си да превърнат летище Пловдив в сериозен транспортен хъб с пътнически терминал и два карго терминала, които да обработват голям брой камиони. Предвижда се да бъде подсилена и разширена пистата на летището, а също и да бъде изградена ремонтна база за самолети, която да конкурира сериозно базата на \"Луфтханза техник\" на летище София. От израелската компания „Израел аероспейс индъстрис\" дори вече са проявили интерес да оперират бъдещата техническа база на аеропорта под тепетата. Вече се проектира изграждането на 4.5-километрово жп отклонение от жп линията София - Пловдив - Свиленград към летище Пловдив при гара Крумово, увери избрания концесионер министър Московски. Министърът пое ангажимент да съдейства и за разширяването и обновяването на довеждащата пътна инфраструктура, така че да се подобри свързаността между пловдивското летище и пътя Пловдив – Асеновград, както и връзките с магистралите „Тракия\" и „Марица\". За осъществяване на тези проекти ще бъде проучена възможността за финансиране по Плана „Юнкер\", обясни Ивайло Московски. Освен това летище Пловдив може да се превърне в център за дистрибуция на стоки и на редица големи международни компании за Европа. Това стана ясно на друга среща на областния управител на Пловдив Здравко Димитров и кмета Иван Тотев с представителите на HNA Group. Сред проявилите сериозен интерес към аеропорта са китайският гигант Alibaba и COSCO.", "date": "2018.05.18", "title": "ОБЗОР: Над Е160 млн. ще вложат китайци в летище Пловдив"}
{"url": "http://standartnews.com/lyubopitno/krashtavat_ulitsa_na_maykal_dzheksan-371697.html", "text": "Улица в Детройт вече ще носи името на Краля на попа Майкъл Джексън. Част от „Рандолф стрийт\" ще носи името „Майкъл Джексън авеню\", като официално това ще се случи на 15 юни, пише \"Монитор\". Признанието към изпълнителя на Thriller идва 50 години, след като заедно със семейната си група The Jackson 5 той отбелязва началото на успеха си по време на прослушване именно в Детройт. Прекръстването на улицата ще съвпадне със старта на популярния Detroit Music Weekend Outdoor festival. Миналата година градът почете и друга американска музикална легенда Арета Франклин, като също кръсти улица на нейно име.", "date": "2018.05.18", "title": "Кръщават улица на Майкъл Джексън"}
{"url": "http://standartnews.com/mneniya/makedonskata_saga_kato_bratoubiystvena_voyna-371708.html", "text": "Решенията на Берлинският конгрес от 1878 година оставят извън България значителна част българско население в пределите на Македония. Естествен е стремежът на това население и на обществеността в България за присъединяване към родината на тези територии. Това поражда и създаването на политически и паравоенни македонски революционни формирования и организации с различни виждания за постигането на тази цел. Открояват се  две течения, които с течение на времето навлизат в остро противоборство: на автономистите и федералистите. На 23 октомври 1893 г. в Солун  шестима български интелектуалци, между които Дамян Груев и Христо Татарчев, полагат основите на Вътрешната македоно-одринска революционна организация (ВМОРО) и на автономизма  като нейна цел. Първият председател на ВМОРО д-р Христо Татарчев формулира идеята за присъединяване на Македония към България, по следния начин: „Не можехме да възприемем гледището за пряко съединение на Македония с България, защото виждахме, че туй ще срещне големи мъчнотии поради противодействието на великите сили и аспирациите на съседните малки държави и Турция\". Затова и основоположниците на ВМРО като се опират на  чл. 23 от Берлинския договор, предвиждащ автономия на останалите в границите на Османската империя Македония и Одринска Тракия, се обявяват за една автономна Македония, \"с предимство на българския елемент\", която сетне би могла по-лесно да се съедини с България. През 1900 г., отделно от ВМОРО, в София е създадена Македоно-одринска организация (МОО), която съществува до 1905 г.,  с ръководен орган Върховен Македоно-одрински комитет (ВМОК) откъдето идва и името на нейните привърженици- „върховисти\". Организацията, чийто първи председател е Борис Сарафов, си поставя същата цел като ВМОРО. Върховистите претендират обаче за върховенство в освободителното дело и се обявяват за незабавно  организиране на въоръжено въстание в Македония. Идея, която  ВМОРО намира за преждевременна. Независимо от това, двете организации  си сътрудничат, като през май 1900 г. е подписан  съвместен протокол, с който офицери от българската армия се допускат в структуриje на ВМОРО.  След разпускането на МОО през 1905 г. част от върховистите се присъединяват към ВМОРО, но други, свързани с военното й крило, продължават четническата си дейност в Македония. През 1909 г. в Солун някои дейци на ВМОРО - Яне Сандански, Димо Хаджидимов, Тодор Паница, Димитър Влахов, Христо Чернопеев, Александър Буйнов и други основават Народна федеративна партия в Македония. Станали известни като федералисти, те също не считат за възможно присъединяване на Македония към България, защото, както обяснява Димо Хаджидимов,  „народностите в Македония  са размесени,  земята е обща и всяко присъединяване по народност е безсмислица\". Затова и партията се обявява за реформиране на Османската империя като федерация, в която  Македония ще има  автономен статут. Федералистите даже участват с чети в похода на младотурците срещу султана, но след като взимат властта, младотурците изоставят реформаторските си идеи и  забраняват партията. Федералистката идея обаче не умира, а сред федералистите  в по-късни години силно влияние имат левите социалисти, които  прокарват идеята за създаване на федерация на балканските народи. На 29 февруари 1912 г. без съгласуване с македонските организации правителството на Иван Гешов подписва със Сърбия договор, който поставя основите на Балканския съюз за война срещу Турция. По-късно към него се присъединяват също Гърция и Черна Гора като се постига принципно съгласие за подялбата на Македония след евентуална победа над Турция. Сърбия ще има безспорно право върху земите на т. нар. Стара Сърбия и Новопазарския санджак, а България ­върху земите на Източна и Егейска Тракия. За македонските земи между Шар Планина, река Места, Егейско море и Охридското езеро се предвижда \"автономия\", като в отделни клаузи се указва, че  \"ако създаването на автономна Македония се окаже невъзможно\", България ще получи около 2/3 от македонските земи с градовете Велес, Щип, Битоля, Прилеп и Охрид, наречени в договора \"безспорна зона\". Останалата 1/3, която включва градовете Скопие, Куманово, Дебър и Тетово, съставлява т. нар. \"спорна зона\", и нейната съдба ще бъде окончателно решена чрез арбитраж на руския император Николай II. Войната срещу Османската империя започва на 26 септември 1912г. и приключва на 17 май 1913г., когато в Лондон е подписан договор между държавите от Балканския съюз и Османската империя,  която е принудена да отстъпи на съюзниците почти всичките си балкански владения. Споровете между България, Сърбия и Гърция за подялбата на Македония обаче остават нерешени. Към края на войната, почти цяла Вардарска Македония се намира в ръцете на сръбските войски и Белград вече не само обявява т. нар. \"спорна зона\", като \"своя законна военна плячка\" но и изявява претенции и за части от \"безспорната\" българска зона, включваща градовете ­ Велес, Прилеп, Битоля и Охрид. От своя страна Гърция е окупирала 80% от Егейска Македония, която територия не възнамерява да отстъпва. На 5 май 1913 г. Гърция и Сърбия подписват договор за общи военни действия срещу България, ако тя се опита да завземе определената й безспорна зона в Македония. На 26 май император Николай Втори изпраща писмо до българския цар Фердинанд и сръбския крал Петър, в което се нагърбва с ролята на арбитър като съветва двете страни да се въздържат от война, предупреждавайки, че цялата отговорност за последствията ще понесе онази от тях, която първа обяви войната. До арбитраж не се стига, защото на 16 юни 1913 г. авантюристичният български цар  Фердинанд нарежда настъпление срещу Сърбия и Гърция. Избухва Междусъюзническата война, като срещу България военни действия предприемат също Турция и Румъния. България губи войната и в резултат преживява своята Първа национална катастрофа. Като резултат Турция си връща Източна Тракия, Южна Добруджа е отстъпена на Румъния, като България губи и по-голямата част от Македония. През ноември 1914 г. избухва Първата световна война, в която Фердинанд отново безразсъдно  вкарва България срещу обещание от Германия, че след победата над Атлантата, на България ще ѝ бъдат върнати загубените земи. България обявява война на Сърбия, разгромена е и преживява своята Втора национална катастрофа. В резултат, съгласно  Ньойския договор от 27 ноември 1919 г. Вардарска Македония е включена в пределите на новосъздаденото Кралство на сърби, хървати и словенци, а Егейска Македония към Кралство Гърция. След трагичния разгром на България в Междусъюзническата и Първата световна война, за идеята автономна Македония, която по-късно да се присъедини към България, вече изобщо не може и да става дума. През  ноември 1918 г. Христо Татарчев, Гьорче Петров, Димо Хаджидимов, Михаил Герджиков и други дейци на ВМОРО  създават т.н. \"Временно представителство\", което застъпва позицията за автономия на Македония като стъпка към „балканско единство и Балканска федерация\". На 20 декември 1919 г.  Тодор Александров, Александър Протогеров , Иван (Ванче) Михайлов и Петър Чаулев възстановяват в София отслабената и разкъсвана от противоречия ВМОРО, като  Вътрешна македонска революционна организация (ВМРО), която си поставя за цел установяването на единна, автономна, но и независима от другите балкански държави Македония в нейните етнографски и географически граници. На аргумента на Димо Хаджидимов, че е невъзможна автономна Македония, поради различните народности в нея, Тодор Александров издига идеята за изграждане на Македония като „Швейцария на Балканите\" с подобни кантони - една идеалистична, но не много реална визия. Самият Ванче Михайлов, признава в спомените си, че в Македония преживяват половин милион турци, „но турците не дойдоха във ВМРО\"  а също че и „гръчкото и албанското население не пожелаха да влезат в редовете ѝ\". Освен че противодейства с чети срещу асимилационната политика срещу македонските българи в Егейска и Вардарска Македония, ВМРО извършва и атентати в окупираните територии.  Тактиката на организацията, наложена от Тодор Александров, е да се покаже на Европа, че мир на Балканите няма да има, докато не се реши македонския въпрос. В отговор Белград и Атина отправят искания към българското правителство да забрани ВМРО и организират собствени контра чети - паравоенното сръбско Сдружение против българските бандити и Гръцки македонски юмрук, създаден от властите в Атина Различните идеи за осъществяване на македонския национален идеал пораждат още от самото начало  непримирими противоречия между отделни течения и групировки, които често прибягват към сила за налагане на своите виждания. Братоубийствата започват още през 1902 г., когато стават първите въоръжени сблъсъци между чети на Яне Сандански, ръководител на Серския революционен окръг на ВМОРО и тези на върховистите. Сандански обвинява офицерите- върховисти, че са оръдие на българския княз и българската държава и пояснява: „Ние не искахме да заменим турската тирания, ние искаме Македония да бъде автономна, независима, свободна Македония – на македонците\". Гоце Делчев болезнено преживява сблъсъка между четите на ВМОРО и Върховния комитет. Според Пейо Яворов войводата с болка възкликнал: „Клета Македония! Нейните герои почти забравиха общия враг, за да се изпоядат едни други.\" Противоречия настъпват и в самата ВМОРО. Сандански не признава задграничното представителство на ВМОРО в лицето на Борис Сарафов, Иван Гарвалов и Христо Матов, обвинява ги, че организират безразборно нахлуване на чети във вътрешността на Македония, като по този начин вредят на общото дело. Сандански настоява за децентрализация и по-голяма независимост на революционните окръзи и се опитва да овладее ръководството на ВМОРО. От своя страна Борис Сарафов обвинява Серската група и Сандански в сепаратизъм, и в това, че внасят разкол в движението. Стига се и до най-страшното- убийството на Борис Сарафов и Иван Гарвалов, организирано от Серския комитет. Според версия на сандинистите, самите Сарафов  и Гарванов са планирали убийство на Сандански, като за целта са привлекли драмския околийски войвода Михаил Даев.  Той пък бил привлякъл на своя страна Тодор Паница, който обаче предупредил Сандански за заговора.  Затова и  Серският  комитет на 10 октомври 1907 г.  осъжда на  смърт Сарафов, Гарвалов и Даев, като за убиец на първите двама е определен Паница. На  28 ноември 1907, при посещение в София, Паница се среща с двамата в дома на Сарафов в София и там ги екзекутира. В отговор, през март 1908 г. ВМОРО осъжда на смърт четиримата членове на Серския окръжен комитет - Яне Сандански, Георги Скрижевски, Чудомир Кантарджиев и Александър Буйнов, както и изпълнителят на присъдите Тодор Паница. Присъдите са приведени в изпълнение. Даев е убит на 30 октомври 1907 г.  На 22 април 1915 г. недалече от Роженския манастир  е убит от засада Сандански.  Кантарджиев  е убит  на 17 септември 1924 г. в Пловдив, Буйнов - на 27 септември 1924 г. в Добринище, Разложко, а Скрижевски - на 26 февруари 1925 г. в Свиленград.  Прекият убиец - Тодор Паница е екзекутиран на 8 май 1925 г. във Виенския „Бургтеатър\" от Менча Кърничева, бъдещата съпруга на водача на ВМРО Ванче Михайлов, който пише в спомените си : „ВМОРО забавя, но не забравя!\" След края на злополучната за България Първа световна война на власт идва земеделското правителство на Александър Стамболийски. Новият кабинет желае да излезе от международната изолация и тръгва на подобряване на добросъседските отношения със Сърбо-хърватско-словенското кралство (преименувано през 1929 г. на  Кралство Югославия). Това обаче няма как да стане, докато на територията на Вардарска Македония действат чети на ВМРО. Стамболийски не може да търпи и властта на \"войводите\" върху Пиринска Македония. Възникват противоречия с ВМРО, които започват да се решават с проливане на кръв. На 2 ноември 1919 г. са арестувани Тодор Александров и Александър Протогеров, които обаче успяват да избягат. На 28 юни 1921 г. в София е убит  Гьорче Петров, един от ветераните на македонското революционно движение, назначен на висш държавен пост от Стамболийски. На следващия ден, по заповед на вътрешния министър Александър Димитров в Кюстендил е арестуван  и пребит до смърт Симеон Георгиев, съратник на Тодор Александров. Следва отмъщение, на 21 октомври 1921г. четници на ВМРО прострелват от засада край Кюстендил министърът на вътрешните работи Александър Димитров, след което му прерязват и гърлото. На 23 март 1923 г. в Ниш властите в София и Белград подписват споразумение, с което България се наема да ликвидира базите на ВМРО на своя територия. Споразумението предвижда още създаването в бъдеще на  Балканска федерация, в която освен България и Кралството да влязат още Гърция и Албания. Реакцията  на ВМРО е остра. На 10 април 1923 г. Тодор Александров изпраща под № 423 \"Последно предупреждение\" до Стамболийски,  че ако в Пиринска Македония бъдат изпратени части на Оранжевата гвардия на БЗНС, ВМРО ще противодейства безкомпромисно. Убийствата на земеделци, включително на такива, които са видни македонски революционери, добива особен размах след Деветоюнския преврат от 1923 г. Дни след преврата, на 14 юни 1923 г., Стамболийски е арестуван и предаден на четници на ВМРО, начело със скопския войвода Величко Велянов - Чичето, които го подлагат на мъчения, режат го с ножове и накрая му отрязват главата. Заедно  с него е убит и брат му Васил Стамболийски. Македонски революционери, членове на БЗНС са арестувани и предавани на ВМРО, която ги ликвидира. На 14 юни 1924г. в София е застрелян  Петко Д. Петков, земеделски депутат, брат на Никола Петков. Георги Папалезов, съратник на Яне Сандански е задържан през май 1925 г. от полицията, предаден на дейци на ВМРО, и по време на т.н. \"Дъбнишки събития\" е отведен  в Дъбница, където  ВМРО  устройва свой съд над комунистически и земеделски дейци в Пиринско, където след изтезания е обесен. През май 1925 г. е арестуван Георги Чанджиев, виден македонски революционер и член на БЗНС. Предаден е на ВМРО, закаран в Дъбница, и след изтезания обесен на брега на река Мътница. От Дъбнишките съдилища са осъдени около 300 души, като са произнесени и изпълнени, според различни сведения, между 50 и 80 смъртни присъди. Райко Даскалов, ръководител на Войнишкото въстание през 1918 г. и министър в правителството на Стамболийски е убит на 26 август 1923 г. в Прага. На 4 декември 1921 г. привържениците на федерализма около Христо Татарчев и известният столичен архитект Никола Юруков, подкрепени от земеделското правителство,  учредяват в София  Македонска федеративна организация  (МФО) и под нейната шапка легална Македонска емигрантска федеративна организация (МЕФО) и нейно четническо крило Вътрешна македонска федеративна революционна организация (ВМФРО). Между ВМРО и МФО/МЕФО настъпва съперничество за влияние върху македонското освободително движение. ВМРО обаче е декларирала в устава си, че няма да търпи друга революционна организация на териториите, в които действа. Конфликтът се засилва и  от това, че за федералистите идеята на ВМРО за независима Македония е утопична, те изповядват идея за автономна Македония, но като част от някаква балканска федерация, с участие на Югославия. Идея, която Белград подкрепя, защото Македония би била под неин контрол. От своя страна, за ВМРО българщината в автономна Македония под сръбски контрол ще бъде унищожена (което и става в бъдеще след включването на Вардарска Македония в Югославия). Затова и те определят  заиграванията на федералистите с Белград като предателство. Сблъсъкът е на живот и смърт, едните или другите трябва да изчезнат от сцената. Подкрепяни он земеделското правителство  федералистите организират свои чети за противодействие на ВМРО. Така ВМРО вече е принудена да води война на два фронта - срещу земеделското правителство и срещу федералистите. През август 1922 г. е убит кметът на Неврокоп (днес Гоце Делчев) Димитър Икономов, бивш член на Серския революционен окръжен комитет. Неврокоп е крепост на федералистите, там се е установил и Тодор Паница. В средата на октомври ВМРО изпраща чети, начело с Алеко Василев и Георги Атанасов, които превземат града, опожаряват клуба на БЗНС и разстрелват дванадесет федералисти на площада. Паница обаче успява да се измъкне и избягва в Гърция. На 26 април 1923 г. в София е убит арх. Никола Юруков. На 13 септември 1924 г. отново в София е застрелян един от учредителите на МФО-  Славчо Ковачев. Опасявайки се за живота си, Христо Татарчев емигрира в Торино. Кървавият сблъсък между ВМРО и федералистите е трагичен, защото целите, които двете организации си поставят, са почти идентични. В устава на ВМФРО например като цел е поставена  „борба за  свобода и независимост на Македония на федеративни начала при еднакви права на всичките народности в нейните географски и икономически граници, която да влезе като равноправен член на балканската федерация\". Но и самият Тодор Александров се е колебаел между автономистки и федералистки позиции.  За него жадуваната цел, на която е отдал живота си, е обединяването на разпокъсаната Македония и за това е бил готов на компромиси. По време на Балканската война Александров е за присъединяване на Македония към България, по-късно се отказва от тази идея, като невъзможна за осъществяване.  В директива от 11 юни 1920 г. на  ЦК на ВМРО  като цел е записано \"извоюването на свободата – под формата на автономия или независимост – на Македония в нейните етнографически и икономически граници\", но след години следва еволюция. В окръжно на Александров от 28 юни 1920 г.  са развити две тези,  едната за „обединена, независима или автономна  Македония, която да бъде поставена под покровителството на Съвета на Обществото на народите или на една от великите сили и втора, федералистка,  допускаща, че една такава Македония „може би даже да влезе в една федерация, ако сърбите приемат федеративното управление в новата държава\". Но нали и Нишкото  споразумение предвижда подобна цел ? След Деветоюнския преврат Александров разбира, че и Цанковото правителство няма интерес да съдейства на ВМРО за решаването на македонския въпрос. А такова нещо обещава Коминтернът, който предлага на ВМРО всякаква помощ, политическа, финансова и с оръжие. В замяна едно от условията е ВМРО да престане да преследва комунистите и земеделците. Чрез левицата на ВМРО се започват преговори във Виена, където на 6 май 1924г. се стига до подписването на т.нар. „Майски манифест\", в който се говори за за единен балкански революционен фронт в тясно сътрудничество с всички прогресивно- революционни движения на Балканите и за обща борба под знамето на свободна и независима Македония.  Манифестът е подписан от членовете на ЦК Протогеров и Чаулев. Александров е отсъствал, но и неговото име е положено, в съответствие с пълномощно, което бил дал на Чаулев. Александров вероятно е разчитал да получи помощ, без да съдейства впоследствие за организирането на Македония като някакъв тип „съветска република\". Може би не е очаквал манифестът да бъде оформен в такава крайна коминтерска форма, затова и от тактически съображения забранява огласяването му. На 18 юли 1924 година обаче манифестът е публикуван във Виена със съдействието на  Чаулев от Димитър Влахов, резервен член на ЦК и представител на лявото крило в организацията. Това обаче предизвиква незабавна реакция от страна на Цанковото правителство. Военният съюз, на който ген. Протогеров е член, обвинява ВМРО в болшевишки уклон и  засилва военните гарнизони в Пиринска Македония, където дотогава е предоставила почти пълна свобода на организацията. Стреснати, Александров и ген. Протогеров обявяват манифеста за мистификация. В македонското революционно движение настъпва и разкол между десницата в лицето на Тодор Александров и на левицата в лицето на Димо Хаджидимов. Двамата имат много общи позиции по тактиката и стратегията на  македонското освободително движение. Според Хаджидимов, който оказва решителна подкрепа на Александров в борбата срещу федералистите, федерализацията на МФО ще даде възможност „за погърчване или осърбяване на по-големи части от Македония\". Той казва „Ние желаем Балканска федерация, но не желаем Федеративна Македония\" и нарича федералистите „разбойници\". Като реалист, отчита, че гръцкото, турското и сръбското население в Македония не се включва в революционната борба за обединена независима Македония, не вижда идеята за „кантони\" за реалистична, не вярва, че Гърция и Сърбия ще позволят създаване на обединена независима Македония с преобладаващ български елемент, и че ВМРО може със собствени сили и въоръжена борба ще може да постигне тази цел. За Хаджидимов, комунист  и интернационалист, изходът е подсказан от Коминтерна- автономна Македония с народна власт в рамките на Балканска федерация на народите, подобно на съветската държава. За Тодор Александров това е неприемливо, той би приел евентуално помощ и от Коминтерна в борбата за освобождение на Македония, но без никаква обвързаност. А и в устава на ВМРО ясно е казано, че организацията е безпартийна и безкласова и не може да служи на никоя държава и на никоя партия.  Идейният сблъсък между двете крила ще се превърне в кървав по време на и след Септемврийското въстание през 1923 г. В предварителни разговори преди въстанието, ВМРО предупреждава своите членове комунисти да не действат в петричкия окръг и да не използват даденото им от самата организация оръжие. Тези условия обаче не се изпълняват и Тодор Александров използва това като предлог за прочистване на ВМРО от нейните крайно леви членове. По време на въстанието чети на ВМРО разбиват в Разложко и Джумайско въстанически групи, съставени от македонци- комунисти.  Димо Хаджидимов, съратник на Гоце Делчев, е убит на 14 септември 1924  от Владо Черноземски, един от най- известните терористи на ВМРО. На 13 февруари 1925 г. в София е убит проф. Никола Милев, един от основните идеологически противници на привържениците на Коминтерна в македонското движение. В отговор, ВМРО  убива комунистическите депутати Тодор Страшимиров (17 февруари 1925) и Хараламби Стоянов (6 март 1925) и още много македонски революционери- комунисти. Убиецът на проф. Милев, македонският деец от левицата Милан Манолев е заловен наскоро след убийството от ВМРО. Той е екзекутиран, а трупът му е захвърлен на мястото, където е убит проф. Милев. Докато ВМРО разчиства сметките си със земеделци и комунисти, в ръководството й настъпват остри противоречия. Сблъсъкът е преди всичко между нейните най-видни личности: генерал Александър Протогеров и Тодор Александров.  Генералът е против атентатите в Егейска и Вардарска Македония и не одобрява крайните методи на Александров, за когото Ванче Михайлов казва: \"неговите съдилища познаваха само три присъди: оправдание, сто тояги или смърт\".  Протогеров споделя веднъж:\" Ако го няма - зло, а ако е жив - още по-зло!\" Противоречия има и между Александров и Алеко Василев, петрички окръжен войвода и пълномощник на Централния комитет на ВМРО за Серски, Струмишки и Солунски революционен окръг. \"Наши са окръзите, ние проливаме кръвта си и няма да допуснем Тодор Александров да ръководи ВМРО?\", заявява Алеко. Самият той е описан от Ванче Михайлов като „жаден за слава, жесток и мъстителен, властващ, гешефтар\" На 30 август 1924 г. Александров и Протогеров са на път за конгрес на Серския революционен окръг. Според някои предположения, Александров е  възнамерявал на конгреса да организира изключването от ВМРО на Алеко Василев и съратника му Георги Атанасов, за което му намерение те са били информирани. При една почивка, придружаващите ги Динчо Вретенаров и Щерю Влахов прострелват полегналия Тодор Александров, но не закачат Протогеров. Мястото на убития лидер се заема от Ванче Михайлов. Той обвинява Алеко Василев, неговият личен секретар Атанасов и също ген. Протогеров и Петър Чаулев за организатори на убийството на Александров и предприема крути мерки срещу тях. Ликвидирани са двамата физически убийци - на 12 септември в Горна Джумая е застрелян Алеко василев, а на следващия ден и Георги Атанасов. На 23 декември 1924 г. в Милано е убит Чаулев, член на ЦК на ВМРО, виден представител на левицата в организацията, обвинен от ВМРО за „изменник\". Отмъщението продължава, за да стигне и до ген. Протогеров. Той е убит по изрично нареждане на Ванче Михайлов на 7 юли 1928 г. в София. Покушението обаче предизвиква обаче фатален разкол в самата ВМРО, в която се оформят враждуващи крила на михайловисти и протогеровисти, които продължават революционната дейност със свои централни комитети. Между тях възниква братоубийствена война. Членът на задграничното представителство на ВМРО  Наум Томалевски, протогеровист, е убит на 2 декември 1930 г. в София от екзекутора на ВМРО Владо Черноземски. На 4 март 1930 г., е убит друг протогеровист-  Васил Пундев, виден  историк, публицист  и журналист. От своя страна, протогеровистите избиват сподвижници на Ванче Михайлов като Йордан Гюрков, член на ЦК на ВМРО, и Иван Параспуров, доверено лице и куриер на Александров и Михайлов. Всяко убийство води до отмъщение. От двете страни се избиват четници, воеводи, журналисти и общественици. Убийствата над комунисти, земеделци и съперничещи македонски дейци от страна на ВМРО настройват постъпено общественото мнение срещу организацията. ВМРО като че е забравила основната си цел- борба за независимост на Македония и се е отдала на изтребване на всички онези, които счита за свои политически и идейни врагове. На 19 май 1934 г. е извършен преврат от политическия кръг \"Звено\" и Военния съюз. Политическите партии и профсъюзите в страната са забранени, Народното събрание е разпуснато. Целта на военните е установяване на мир и стабилност в страната. Новите управници не искат да търпят  \"държава в държавата\", каквато всъщност се е превърнала Пиринска Македония  и една от мерките им в това отношение е ликвидирането на ВМРО. Полицията и армията започват масови арести на активисти на организацията. Софийският военнополеви съд разглежда десетки убийства от дейци на ВМРО, издадени са 21 смъртни присъди, самият Иван (Ванче) Михайлов е осъден задочно на смърт. \"Преврати станаха, войни и национални катастрофи се заредиха, Македония се разпокъса и промени подтисниците си, но вендетата не умря\", пише хронистът на движението Христо Силянов. Равносметката от борбите за осъществяване на македонския идеал е повече от тъжна. Нито автономистите, нито федералистите, постигат своите цели. След балканските и Първата световна война нито Гърция, нито Кралството на сърби, хървати и словенци биха приели да се откажат от Егейска и съответно Вардарска Македония в името на една независима Македония, с преобладаващ български елемент. Новият лидер на ВМРО Ванче Михайлов обявява, че  \"целта на македонската борба е независима Македония, което означава включване в македонската държава и на Пиринската област\". Българските правителства обаче не биха отстъпили да се отцепи Пиринска Македония  и да се присъедини към една самостоятелна и независима Македония. От своя страна, монарсите Фердинанд и Борис нямат никакъв интерес България и отделно Македония да станат част от някаква балканска федерация, която би принизила и и застрашила царския им статут. Властите умело използват македонските революционни организации за свои политически цели, като в същото време, от външнополитически съображения,  се стараят да ограничат дейността им в Егейска и Вардарска Македония. Реалният факт е, че отвоюването на Егейска и Вардарска Македония не е по силите на македонски революционери, това може да стане само ако България активно и открито  се намеси за постигането на тази цел, което би означавало война, за която държавата не би имала международна подкрепа и не би имала сили да спечели. Лишени от подкрепата на българските власти, както и от перспектива за постигане на македонския национален идеал, разединени и разкъсвани от идейни противоречия и и личностни конфликти,  революционната борба се изражда  в безсмислено и безмилостно братоубийство. Бивши съратници в борбите, участници в четнически битки и въстания, видни лидери  със заслуги към македонското дело и България, някои създатели на ВМОРО, се избиват едни други. Много от тях, особено родените в Егейска и Вардарска Македония, участват в балканските войни, с надежда за присъединяване на бащините македонски земи към България. Редица от тях са наградени с висши ордени, други се изявяват като офицери в армията. Алеко Василев, роден в Долна Джумая, днес Ираклия в Гърция,  е командир към Единадесета македонска дивизия по време на Първата световна война. Тодор Паница е ранен по време на Първата Световна война в битка край Криволак във Вардарска Македония и награден с орден за храброст. Убитият от михайловистите на 13 септември 1924 г. Славчо Ковачев от Щип получава три ордена за храброст и се издига до полковник. Висши военни чинове добиват съратникът на Яне Сандански- Георги Атанасов (полковник) и  роденият в Охрид Александър Протогеров (генерал- лейтенант). През Балканската война се изявява Петър Чаулев, който на 10 ноември 1912 г. начело на отряд от 300 души превзема своя роден град Охрид и издига българското знаме на Самуиловата крепост. Убитият от протогеровистите  Йордан Гюрков от Щип е ротен командир по време на Първата световна война и се издига до капитан. В Балканската война съратникът на Гоце Делчев Димо Хаджидимов е подофицер в 14-и пехотен македонски полк на Седма Рилска пехотна дивизия.  Федералистът Стоян Мишев, убит пред прага на къщата му в Щип на 30 декември 1924 г., войвода и съратник на Тодор Александров, през Първата световна война е  назначен от българските власти за околийски началник в Куманово. Убиецът на земеделския министър Александър Димитров- Иван Бърлев (Бърльо),  осъден на смърт от ВМРО за \"своеволие и лош морал\", е Щипски войвода по време на Балканската война. Панчо Михайлов, родом от Щип фолклорист, съставил сборник народни песни от Македония, убит по нареждане на Ванче Михайлов на 15 юни 1925 г. в София, командва картечна рота в 53-ти пехотен полк през Първата световна война. Чудомир Кантарджиев, убит на 17 септември 1924 г. в Пловдив, предвожда Неврокопската партизанска чета по време на Балканската война, за което е награден със сребърен кръст с корона. Всички тези жертвеници на безмислени братоубийствена войни са изявени македонски дейци и революционери, достойни българи, посветили живота са за осъществяването на идеала за една Македония с преобладаващо българско население под каквато и да е форма.  Докато българските власти, стараейки се да поддържат добросъседски отношения с Гърция и Югославия, не взимат присърце положението на българите в Егейска и Вардарска Македония, македонските революционни организации  са противодействали със всякакви средства на асимилацията на българите в Егейска и Вардарска Македония. Те изпращат обръщения за тази цел до Лигата на нациите, провеждат военни операции срещу контролираните от гръцките и сръбски власти територии, които постепенно са ги колонизирали и са ликвидирали българщината в тях  в езиково, черковно и всякакво друго отношение.  Заради това македонските революционери, леви или десни, автономисти или федералисти, праведници или грешници, имат своето достойно място в българската история.", "date": "2018.05.18", "title": "Македонската сага като братоубийствена война"}
{"url": "http://standartnews.com/mneniya/izvadihme_ot_zabravata_zapadnite_balkani-371719.html", "text": "Това, което успя да постигне българското председателство на ЕС, чиято кулминация бе срещата на върха в София, е, че темата за Западните Балкани е върната отново в дневния ред на Евросъюза. Това е голямата победа на българското председателство, когато говорим в контекста на тази среща. Надали някой сериозно е очаквал конкретна дата за разширяване или конкретни параметри. Т.нар. Софийска декларация е пожелателен документ до голяма степен, без обвързване, който е тласък в разговорите между ЕС и Западните Балкани. Регионът беше забравена тема в ЕС, а разширяването като цяло бе оставено на заден план. Това, което успя да направи България, е да върне тази тема. На срещата също така имаше и други важни момент – срещата между Ципрас и Заев за името на Македония. Виждаме, че там има напредък. Топлите поздрави между представителите на Косово и Сърбия също имат силно символно политическо значение. Липсата на конкретика на срещата в София се дължи и на скептицизма към разширяването в обществата на някои много влиятелни държави. Общественото мнение в страни като Холандия, Дания и Франция е силно скептично към ново разширяване. В момента, в който някой от техните лидери даде тласък и се ангажира с евентуално разширяване, ще си нанесе щета във вътрешен план. Разширяването е въпрос, който не стои в непосредствен план. Достатъчно е да видим дневния ред на вечерята на лидерите – основната тема бе ядрената сделка с Иран и новите предизвикателства в отношенията със САЩ. Така че в момента това са горещите теми. Западните Балкани няма как да са основен акцент, защото Освен това, не е много коректно да се говори общо за целия регион, защото в него влизат Сърбия, Македония и Черна гора, които са по-готови за членство, но и Албания, Босна и Херцеговина и Косово, които са по-назад в напредъка си към ЕС. Всички питат какъв е интересът на България от присъединяването на Западните Балкани. Чуват се и критики, че много правим за съседите и по-малко за себе си. Това не е коректно по няколко причини. Първо, тази дигитална, инфраструктурна, енергийна и бизнес свързаност, за която се говори и за която ЕС трябва да вземе много навременни мерки, е между региона и страните-членки на съюза. А България ще има огромна полза от това. Това ще са пари, които ще се наливат в инфраструктурни и други проекти, от които ние също ще се възползваме. Второ, евентуално приемане на Сърбия и Македония в ЕС ще от огромна полза за нас не само по икономически причини. За първи път България ще има страни, които са близки културно, езиково, религиозно, с които може да формира общи политики като в група, подобно на Вишеградската. Вярно е, че и сега имаме балкански съседи, които са част от ЕС – Румъния и Гърция, но те имат съвършено различни интереси от тези, които може да имаме ние със Сърбия и Македония. Тази Балканска група може да има много по-тежък глас в Европа, отколкото България сама. Това в дългосрочен план е много важно. Трето, много е важно да се повдигне темата за Западните Балкани сега. Решението на българското председателство да постави тази тема в центъра на вниманието беше правилно, защото в момента много по отношение на Западните Балкани. Те искат да влязат в региона и да наложат своето влияние – Русия през енергийни проекти, Турция през мюсюлманските общности и Китай чрез големи инвестиции в инфраструктурни и други обекти. Когато тези големи сили предлагат на страните от региона, които са бедни, нещо конкретно и то веднага, нормално е тези страни да бъдат към тях много по-отворени. Намесата на ЕС сега като финансова подкрепа и перспектива е много важна. Иначе рискуваме някои държави в центъра на Европа да попаднат в сферата на влияние на тези много силни геополитически субекти, които имат големи амбиции в регионален план и различни интереси от европейските. Какво ще се случи след датата 1 юли, когато България вече няма да е председател на ЕС? Вече има много ясни индикации от много влиятелни фактори като германския канцлер Ангела Меркел, която преди дни похвали премиера Бойко Борисов за медиаторската му роля и му каза, че той трябва да остане такъв застъпник и медиатор в диалога между Брюксел и столиците от Западните Балкани. Въпросът е дали това нещо ще остане на неформална основа, или ще се институционализира по някакъв начин. Много по-добре е да институционализира.", "date": "2018.05.18", "title": "Извадихме от забравата Западните Балкани"}
{"url": "http://standartnews.com/biznes/temenuzhka_petkova_do_78_godini_mozhe_da_bade_realiziran_proektat_belene-371691.html", "text": "Нашата цел е до края на годината да бъде разработена процедурата по избор на стратегически инвеститор и да бъде даден старт на тази процедура. Ако се тръгне в посока реализация на проекта АЕЦ \"Белене\", той може да бъде реализиран в следващите 7-8 години. Това обяви министърът на енергетиката Теменужка Петкова пред БНТ по повод рестартирането на процедурата за АЕЦ \"Белене\". Както вече е известно Министерството на енергетиката разработи доклад за вариантите какво трябва да се прави с оборудването и площадката на \"Белене\". Препоръката бе проектът да се реализира. Докладът бе приет от правителството и отива в Народното събрание за обсъждане. Той е внесен вчера. \"След внесеното вчера предложение за проекта АЕЦ \"Белене\" най-работещият сценарий е реализация на активите\", обясни отново Петкова. \"Това е така, защото отиваме към варианта, заложен още в началото на проекта АЕЦ \"Белене\". Имаме диверсифициране на пазарния риск, реализацията на проекта е единственият начин да възстановим всички извършени до момента разходи, да гарантираме енергийната си сигурност в дългосрочен аспект\", коментира енергийният министър. Петкова описа и другите варианти, които според нея не са достатъчно добри за страната ни. \"Единият е да не се предприема нищо по отношение на оборудването, което притежаваме и активите, които притежаваме, близо 3 млрд. лева са парите на българските данъкоплатци, които са вложени в този проект през годините. Ако този вариант се реализира и се върви по линията, че са дадени едни пари и няма нужда да се дават допълнителни, това би бил най-негативният вариант\", поясни министърът. \"В перспектива се вижда, че ще има нужда от нови базови мощности, не само в България, но и в целия регион. Ако ние не използваме това оборудване и активите които притежаваме на площадката на АЕЦ \"Белене\" и всички лицензионни документи във връзка с този проект, това означава, че ние ще пропуснем една възможност с разрешаване на въпроса с енергийната ни сигурност. Този вариант ще означава, че БЕХ и НЕК трябва да отпишат всички тези активи и разходи, които до този момент са извършени за \"Белене\", което означава, че ще има много сериозен риск за декапитализацията на НЕК, което ще доведе до декапитализация на консолидиран база в рамките на Българския енергиен холдинг. Това означава изключително негативни финансови последици за целия енергиен сектор\", обяви Петкова. \"Другият сценарий е да се продаде оборудването на трето лице, като тук е важна позицията на партньорите ни, които са конструктори и производители на оборудването. Това са колегите от \"Росатом\". Анализът показва, че този вариант е почти невъзможен, ако се осъществи оборудването ще се продаде на много малка цена, отново загуба ще последва. Пак има риск от декапитализация на БЕХ\", допълни министърът на енергетиката.", "date": "2018.05.18", "title": "Теменужка Петкова: До 7-8 години може да бъде реализиран проектът \"Белене\""}
{"url": "http://standartnews.com/biznes/dyankov_s_nova_formula_za_evropa-371711.html", "text": "Нова формула за икономическия растеж в Европа предлага бившия вицепремиер и финансов министър Симеон Дянков в книгата си \"Накъде върви Европа\". Икономическият труд, който отново е в съавторство с известния шведски икономист Андерс Аслунд, излезе от печат в края на миналата година с клеймото на Оксфордското университетско издателство. Премиерата на книгата за България е на 29 май във Военния клуб. Тя е на пазара благодарение на издателство \"Колибри\". Дянков анализира мястото на Европа спрямо САЩ, посочва икономическите сектори, в които Европейският съюз изостава от Съединените щати и бързо развиващите се пазари като Китай и дава \"рецепта\" за икономически растеж. Пред европейските държави има три огромни предизвикателства, посочва топфинансистът. Те са отрицателната демография, липсата на общ финансов пазар и липсата на качествено средно и висше образование. Това е причината Европа драматично да изостава в технологичните сфери спрямо Америка и Азия. Затова Дянков и Аслунд предлагат 6 обхватни мерки за стимулиране на икономическия растеж. Те са ограничаване на публичните разходи до 42 % от брутния вътрешен продукт, отваряне на пазарите на услуги и дигитална търговия, намаляване на данъците върху труда, подобряване качеството на средното и висшето образование заедно със създаването на условия за иновации, реформи в пенсионните системи на държавите от ЕС и финализиране на европейския енергиен съюз. България присъства във всяка глава от книгата, както с добри примери като данъчната ни система, така и с проблеми като демографията, недостатъчно доброто образование и липсата на среда за развитие на високо технологични фирми. \"Накъде върви Европа\", която на американсия пазар излезе със заглавие \"Europe's Growth Challenge\", бе класирана след петимата финалисти за елитната награда \"Хайек\" на Манхатънския институт. Тя е най-престижното отличие за икономическа литература в света. То се дава за книги, които най-добре отразяват визията на австрийския икономист Фридрих Хайек за икономическа и индивидуална свобода. Политически философ и Нобелов лауреат (1974 г.), Хайек e автор на основополагащи трудове като \"Пътят към робството\" и \"Конституция на свободата\". Хайек е ключова фигура във възраждането през 20 век на класическия либерализъм. Наградата \"Хайек\", чиято парична стойност се равнява на 50 000 долара, е сред най-щедрите по рода си в света. Тя е учредена като знак на признание към Хайек и за да бъдат насърчени други учени да следват неговия пример. Победителят се избира от комитет от уважавани икономисти, журналисти и учени и се съобщава по време на престижна лекция в Ню Йорк. Тазгодишният носител на наградата \"Хайек\" ще стане ясен през юни.", "date": "2018.05.18", "title": "Дянков с нова формула за Европа"}
{"url": "http://standartnews.com/biznes/obsadihme_gazovi_dostavki_s_predstaviteli_na_konsortsiuma_shah_deniz_-371714.html", "text": "През последните месеци работата по проекта за изграждане на интерконектора Гърция-България е интензифицирана. Мога да препотвърдя подкрепата от страна на правителството към междусистемната газова връзка. Това е основен приоритет, залегнал в управленската ни програма. За трета поредна година правителството залага в бюджета държавна гаранция в размер на 110 млн. евро\". За това енергийният министър Теменужка Петкова информира представители на консорциума Шах Дениз по време на среща днес, съобщиха от пресцентъра на Министерство на енергетиката. „Ай Си Джи Би\" вече е бенефициент и по оперативна програма „Иновации и конкурентоспособност\", което ни дава възможност да използваме допълнително финансиране в размер на 39 млн. евро по проекта, допълни тя. В момента и трите обществени поръчки по проекта за изграждане на интерконектора Гърция-България са в ход – за избор на доставчик на тръби, за проектиране и строителство и за избор на инженер-консултант. „Амбицирани сме всички дейности да се изпълняват съгласно графика\", подчерта министър Петкова. По думите й се предвижда през 2020 г. междусистемната газова връзка Гърция-България да бъде въведена в експлоатация. Представителите на консорциума информираха министър Петкова, че добивът на природен газ от втората фаза на Шах Дениз е ускорено. Те увериха, че страната ни може да получи първите количества природен газ от Азербайджан през 2020 г. Азербайджан подкрепя България в дейностите по гарантиране на енергийната сигурност в региона, допълниха още те.", "date": "2018.05.18", "title": "Обсъдихме газови доставки с представители на консорциума Шах Дениз"}
{"url": "http://standartnews.com/biznes/wi_fi_na_650_metra_pod_zemyata-371718.html", "text": "Да си в конферентната зала в центъра на София и да следиш на живо как работи машината, която копае руда на близо 650 метра под земята. Тази демонстрация на интелигентната минна индустрия се случи по време на Европейския минен бизнес форум, който се проведе вчера в столичния хотел \"Маринела\". Чрез връзка в реално време, осъществена благодарение на над 90% Wi Fi покритие в златно-медното находище край Челопеч, от компанията \"Дънди прешъс метълс -Челопеч\" показаха на практика колко много са напреднали технологиите в минното дело. Благодарение на интернет връзката, във всеки един момент на повърхността на рудника може да се проследи количеството изкопана руда. Така се решава един глобален проблем, тъй като при всички досегашни начини на комуникация информацията се бави при предаването, обясни Гергана Тодорова. Използването на wi-fi с добро покритие и осигуреност в подземни условия е все още новост, която съвсем малко рудници в света ползват. През миналата година представители от 159 компании са посетили Челопеч, за да се запознаят с ноу-хауто. А рудник „Челопеч\" е признат за технологичен лидер за 2016 г. от минното списание Mining Journal. \"В минната индустрия се извърши революция, миньорството няма нищо общо с това, което е било преди години - кирката, лопатата, пистолета, пробиването. Днес в България работим с най-добрите машини, произвеждани в света, използваме най-модерните технологии\", каза проф. Николай Вълканов, председател на Българската минно-геоложка камара, която е инициатор и основен организатор на Европейския минен бизнес форум. За пети път събитието събира ключови представители на европейски институции, инвеститори и важни за развитието на бранша страни на дискусия за бъдещето на минната индустрия. Тази година форумът се проведе под патронажа на министъра на енергетиката Теменужка Петкова, в рамките на българското председателство на Съвета на ЕС. В своето приветствие към гостите министър Петкова посочи, че събитието е ключово за енергетиката и припомни, че страната ни е поискала дерогация от ЕК относно намаляването на вредните емисии от ТЕЦ-овете ни. От страна на Евромин, организацията представител на минния бранш на европейско ниво, Марк Раховидес обобщи: „Индустрията е гръбнакът на икономиката, тя създава продуктите, от които имаме нужда в ежедневието си, създава добре платените работни места. Тази индустрия трябва да е устойчива и конкурентноспособна – нещо, което понякога забравяме.\" Той каза още, че 2018-а е годината на предизвикателства, но пазарите за минната индустрия се подобряват, европейските компании се конкурират и могат да бъдат водещи по света. Поздравителни адреси към участниците във форума бяха отправени от президента Румен Радев, премиера Бойко Борисов, министрите Лиляна Павлова, Николай Нанков и Бисер Петков, от КРИБ и от двата синдиката. България продължава да бъде сред водещите страни в европейската минерално-суровинна индустрия, в това число и в рудодобива. С произведена продукция за 2,7 млрд лева за 2016 година, индустрията устойчиво участва в брутния вътрешен продукт с близо 5 %. У нас действат рекорден брой концесии за добив на полезни изкопаеми - 530, съобщи Станислав Станков, директор на Дирекция \"Ресурси, концесии и контрол\" към министерството на енергетиката. Той посочи, че първенец за инвестиции в бранша е рудодобивът. Действащите разрешения за подземни богатства са 98, 13 са договорите за търсене и проучване на газ и нефт. Освен проучванията в блоковете \"Хан Кубрат\" и \"Хан Аспарух\" в дълбоко Черно море, стартира и трета процедура, каза още Станков. Той допълни още, че министерството заедно с Минно-геоложката камара подготвят изменения и допълнения в Закона за природните богатства, които се правят във връзка с новия Закон за концесиите, влязъл в сила през 2017 г. * * * * * Включването на Европейския минен и бизнес форум 2018 в календара на първото Българско председателство на Съвета на ЕС е от изключително значение. Това събитие ще покаже съвременния облик на българската минна индустрия. НТС по минно дело, геология и металургия подкрепя тази значима инициатива, воден от разбирането, че достъпността и устойчивостта на ресурсите са от ключово значение за доставките на суровини през 21 век и че за стабилността на ЕС от важно значение са редица фактори, за които са необходими общи усилия на национално и европейско ниво. Сред участниците във форума има и представители на страни от Западните Балкани. Европейската перспектива и свързаност на този регион има както политическо, така и икономическо и социално значение за ЕС. И наред с развитието на инфраструктурата, инвестициите в минното дело също са важен ресурс за бъдещето.", "date": "2018.05.18", "title": "Wi Fi на 650 метра под земята"}
{"url": "http://standartnews.com/balgariya/vnimanie_stalin_krade_i_unishtozhava_informatsiya-371680.html", "text": "За появата на компютърния вирус „Сталин\" сигнализира група специалисти по сигурността. Той все още е в тестови период и е засегнал незначителен брой компютри по света. За зловредния софтуер информира група експерти по сигурността, наречена MalwareHunterTeam. Оттам съобщават, че първите атаки на вируса са засечени в последните няколко дни. Основният му отличителен белег е, че не цели каквато и да е печалба, а има изцяло унищожителен характер. Вирусът, познат под имената StalinScreamer, StalinLocker или просто Stalin, блокира всички функции на операционната система. Екранът се заключва и на него се появява таймер и снимка на бившия генерален секретар на ЦК на Комунистическата партия на СССР – Йосиф Сталин. Всичко това под звуците на химна на Съветския съюз. От MalwareHunterTeam казват в интервю за британското издание SCMagazine, че вирусът идва „без да иска пари и без да оставя никакъв контакт със създателите му\" и добавят, че „Сталин\" не е вариант на нищо, познато до момента. Експертът по сигурността Марк Джеймс казва за изданието, че вирусът цели единствено да унищожава информация и да привлича внимание.", "date": "2018.05.18", "title": "Внимание! \"Сталин\" краде и унищожава информация"}
{"url": "http://standartnews.com/balgariya/mladen_marinov_izdirvaneto_na_izbyagalite_zatvornitsi_ne_e_spiralo_i_za_sekunda-371686.html", "text": "Издирването на избягалите от Софийския затвор Владимир Пелов и Радослав Колев не е спирало. Това обяви главният секретар на МВР главен комисар Младен Маринов, след като вчера шокиращо бе разпространено писмо от Пелов, в което той обясни мотивите за бягството си и обяви, че бил невинен. \"Издирването не е престанало за секунда дори. Въпросното писмо ни беше предадено вчера от журналист от българска медия. Предстои да се назначат съответните експертизи и да се уточни автентичността на това, че авторът е г-н Пелов\", обяви гл. комисар Маринов пред БНТ. Той коментира и строгите мерки за сигурност, които бяха предприети в двата дни, в които в София се събраха европейските лидери. \"Максимално постигнахме целта да има сигурност и да не натоварваме излишно гражданите по време на срещата на върха ЕС - Западни Балкани. Бяха събрани много сили и средства от провинцията, продължава част от срещата, пикът беше вчера, досега нямаше нарушения и престъпления\", каза Маринов и изрази мнение, че хората наистина са се съобразили с предварителната информация за ограничение на движението и затова е нямало сериозни предизвикателства с автомобилния транспорт в София. Главният секретар на МВР говори и за предстоящия летен туристически сезон. \"Запазва се практиката да имаме съвместни полицейски патрули по Черноморието. Слънчев бряг е един от най-рисковите райони от страна на престъпност, очакваме да има проблеми, окомандировани са сили от страната там\", каза още Младен Маринов. \"Абитуриентските балове също ще са във фокуса на МВР. Ще има полицейски кортежи на абитуриентските балове, както и цивилни коли на МВР с видео наблюдение, за да се предотвратят действията на водачите, които застрашават живота и на абитуриентите и на околните\", допълни той.", "date": "2018.05.18", "title": "Младен Маринов: Издирването на избягалите затворници не е спирало и за секунда"}
{"url": "http://standartnews.com/balgariya/karnobat_pod_voda-371687.html", "text": "Силна буря и градушка удари Карнобат късно снощи. Поройният дъжд е продължил малко повече от половин час и бе достатъчен, за да наводни града. Ледените топчета са били с размери на маслини. На някои от улиците нивото на водата достигна до около 40 сантиметра. Наводнени са приземните етажи на жилищни постройки и множество автомобили. Протече и покривът на местното училище „Христо Смирненски\", засегнати са и множество селскостопански насаждения.", "date": "2018.05.18", "title": "Карнобат под вода"}
{"url": "http://standartnews.com/balgariya/razsledvat_katastrofata_mezhdu_vlak_i_avtobus_v_simeonovgrad-371688.html", "text": "Продължава разследването на тежката катастрофа между товарен влак и автобус с работници в Симеоновград. Вчера следобед товарен влак блъсна автобус с пътници на неохраняем жп прелез в Симеоновград. Петима души бяха ранени, като няма опасност за живота им. Товарен влак, който се движел с много ниска скорост, се блъснал в автобус с работници от ТЕЦ \"Марица Изток 3\", които се прибирали към Харманли. 50-годишният Драгомир Димитров, който е ранен, каза пред Дарик, че според него шофьорът на автобуса се заблудил. \"Не можах да разбера какво става. По принцип не минаваме от там. Удари ни влакът и ни завъртя на една страна. Влакът спря бързо\", каза мъжът. От БДЖ обясниха, че товарният влак се е движил със скорост 20-25 километра в час при разрешена 40 километра в час, защото в участъка, където е станала катастрофата, видимостта е изключително ограничена. Изяснява се как точно се е случил сблъсъкът.", "date": "2018.05.18", "title": "Разследват катастрофата между влак и автобус в Симеоновград"}
{"url": "http://standartnews.com/balgariya/razpitvat_svideteli_po_deloto_za_ubiystvoto_na_georgi_v_borisovata_gradina-371692.html", "text": "Днес в Софийски градски съд с разпити на свидетели продължава делото срещу Йоан Матев, подсъдим за убийството на Георги Игнатов в Борисовата градина преди близо три години. Йоан Матев се разочаровал от правосъдната ни система, призна майка му 16-годишният младеж бе намерен мъртъв на пейка в Борисовата градина на 2 юни 2015 г. Повече от година и половина след убийството - през февруари 2017-а, за него бе задържан 19-годишният Йоан Матев. Разследващите обясняват, че към Йоан сочат резултатите от съдебни експертизи, както и свидетелски показания. Сред тях са и тези на брат му, който заявил, че Йоан му признал за стореното и посочил къде е оръжието на убийството, намерено в близост до местопрестъплението. Обвинителният акт срещу Матев бе внесен в съда през ноември. Според него на 2 юни 2015-а Матев забелязал Игнатов случайно на пейка в Борисовата градина. Въпреки че двете момчета не се познавали преди това, Йоан решил да нападне Георги. Нанесъл му удар с нож, който обичайно носел в себе си. Според обвинението Матев е направил това \"по особено мъчителен начин\". След това Йоан избягал от местопроизшествието и изцяло променил външния си вид, навиците си и социалните си контакти. Процесът срещу Матев започна през февруари. Майката и бащата на Георги са частни обвинители. Съдът допусна гражданските им искове общо за 400 000 лв. обезщетение за причинени болка и страдание, напомня БГНЕС. През април родителите на жертвата се появиха за първи път в залата. На процеса присъства и майката на обвиняемия Йоан Матев. Пред съда трябва да бъде разпитан и братът на подсъдимия - Марсел, защото именно той е разказал за случилото се и завел полицаите до оръжието на престъплението. При предишното заседание адвокатите на Йоан поискаха делото да се прекрати и процесът да бъде засекретен. Искането беше отхвърлено.", "date": "2018.05.18", "title": "Разпитват свидетели по делото за убийството на Георги в Борисовата градина"}
{"url": "http://standartnews.com/balgariya/kristalina_georgieva_balgariya_tryabva_da_se_gordee_s_uspeha_ot_sreshtata_v_sofiya-371690.html", "text": "\"Западните Балкани са там, където ние бяхме през 90-те години. Те пропуснаха първия си шанс. Когато ние тръгнахме към ЕС с всички подобрения, които направихме, те бяха във война\". Това заяви за \"Здравей, България\" бившият еврокомисар и главен изпълнителен директор на Световната банка. Тя коментира и ангажимента на ЕС да отпусне средства за Западните Балкани, за да ги стимулира да направят реформите, които ще ги отведат в блока: \"Тези 10 милиарда, за които говорихме вчера, са от една страна финансиране, което идва от Комисията - около 1 млрд. грантове за подпомагане на развитието на инфраструктурата - физическа и дигитална, но и за изграждане на човешкия капитал в тези страни. Те са и финансиране от Международните банки за развитие. Третото е финансиране от самите страни. Това, което ние, международните финансови организации, ще поемем, в по-голямата си част са заеми при много изгодни условия\". \"Едва ли ние, българите, ще се бъркаме в джобовете за тези пари, за да помагаме. Защото това ще стане за сметка на фондовете. Нашето участие във фондовете е на нетен бенефициент, и то немалко\", допълни Георгиева, като поясни, че България получава еквивалент на 4% от брутния си продукт от европейските фондове. Приблизително толкова е и растежът на България. \"България има повод да се гордее с успеха, който беше постигнат вчера на тази среща. Между самите страни на Западните Балкани има повече доверие и възможност да решават трудни въпроси. Между ЕС и Западните Балкани също има повече доверие\".", "date": "2018.05.18", "title": "Кристалина Георгиева: България трябва да се гордее с успеха от срещата в София"}
{"url": "http://standartnews.com/balgariya/deputatite_shte_pochivat_na_24_i_25_may-371695.html", "text": "Депутатите ще почиват досущ като учителите и учениците за празника на просветата 24 май. Всички останали в държавата, които не са педагози и ученици, почиват само един ден, докато работещите в сферата на образованието празнуват и на 25 май. Освен празничния четвъртък, парламентаристите си гласуваха да почиват и идния петък, 25 май, така че да си слеят дните с уикенда и да си заформят една мини ваканция. За да си освободят петъка, 25 май, народните представители си гласуваха извънредно заседание на 22 май, вторник, от 13.00 часа. За решението съобщи председателят на НС Цвета Караянчева още в началото на пленарното заседание. Срядата пък е предназначена за парламентарен контрол, което ще рече, че традиционно повечето от тях ще се регистрират и ще запрашат към вили и крайбрежия. Решението за пренареждане на работните дни и за сливането на почивните е било взето единодушно на Председателския съвет, в който участват представители на ръководствата на всички парламентарни групи.", "date": "2018.05.18", "title": "Депутатите ще почиват на 24 и 25 май"}
{"url": "http://standartnews.com/balgariya/pravosadniyat_ministar_za_pismoto_ot_izbyagaliya_zatvornik_proveryavame_avtentichnostta_mu-371696.html", "text": "Правосъдният министър Цецка Цачева определи като изненадващ факт информацията, че писмо от името на избягалия затворник Владимир Пелов е изпратено до президента, омбудсмана и телевизиите. Все още се прави експертиза на автентичността на писмото, както и на момента, когато е написано, обясни във Варна Цачева. „Това, че писмото се получава сега, не означава, че сега е написано. Но пeди да има повече информация от компетентните органи, не бих могла да коментирам\", заяви тя. От 2015 година са положени не малко усилия за реформи в системата за изтърпяване на наказанията и резултатите се отчитат от Съвета на Европа чрез Комитета против изтезанията по отношение подобряване на условията в затворите, увери министърът. Полагат се усилия за подобряване условията за труд и възнагражденията на хората, които пряко са ангажирани с охраната на лишените от свобода, добави Цачева. „В момента сме концентрирани в изпълнение на препоръките по доклада на ЕК по механизма за сътрудничество и оценка. Постиженията се отчитат регулярно на шест месеца. Вече работи и антикорупционната комисия. Убедена съм, че ако стриктно се изпълняват разпоредбите, много скоро ще видим добрите резултати от работата на тази комисия\", коментира Цачева. Правосъдният министър е във Варна, за да вземе участие в международна конференция, свързана с процедурите по несъстоятелност. На 3 април рецидивистите Владимир Пелов и Радослав Колев избягаха от Централния софийски затвор след като заплашиха с оръжие надзиратели. Двамата са в неизвестност от тогава въпреки множеството сигнали, които бяха подадени от граждани след апел на полицията всеки, който има информация за двамата, да я даде на органите на реда. Проверка по случая с бягството от затвора установи нарушения, шефът на затвора бе сменен, а 14 служители предложени за наказание.", "date": "2018.05.18", "title": "Правосъдният министър за писмото от избягалия затворник: Проверяваме автентичността му"}
{"url": "http://standartnews.com/balgariya/proletta_v_hod_slantse_i_dazhd_se_reduvat_i_v_sledvashtite_dni-371701.html", "text": "Типично пролетният характер на времето, какъвто го познаваме от последните дни, ще се запази и през следващите, показва средносрочната прогноза за времето, базирана на компютърни модели и представена в \"Дарик кафе\". В сутрешни часове ни очаква повече слънце, а в следобедните часове и преди полунощ ще има условия за валежи на места. Остава и опасността от градушки. Следващата седмица според прогнозата също ни очакват превалявания на места с различна интензивност в различните дни. Къде и с каква интензивност ще вали в различните дни ще стане ясно от краткосрочната прогноза за времето. Дневните температури ще останат в рамките на 22-27 градуса, като през уикенда ще бъдат 20-27 градуса. В края на следващата седмица максималните температури ще се повишат до 30 градуса. Засега според прогнозата на празничния 24 май около обяд и в следобедните часове особено в западните райони се очаква отново образуване на купесто-дъждовни облаци и превалявания, придружени от гръмотевици.", "date": "2018.05.18", "title": "Пролетта в ход: слънце и дъжд се редуват и в следващите дни"}
{"url": "http://standartnews.com/balgariya/liderite_ot_zapadnite_balkani_blagodariha_na_borisov_za_podkrepata_pred_es-371704.html", "text": "Министър-председателят Бойко Борисов проведе двустранни срещи с лидери на държавите от Западните Балкани след откриването на Виенския икономически форум в София, съобщиха от правителствената информационна служба. Премиерите на Сърбия, Република Македония, Черна гора, Албания и Косово – Ана Бърнабич, Зоран Заев, Душко Маркович, Еди Рама и Рамуш Харадинай, бяха единодушни, че вчерашната среща с лидерите на ЕС е дала силна подкрепа от страните членки за европейската перспектива на Западните Балкани. Лидерите благодариха за усилията на България и за личната ангажираност на министър-председателя Бойко Борисов за поставянето на дълго отлаганата тема „Западни Балкани\". По време на разговорите беше дадена положителна оценка на резултатите от Срещата, а Софийската декларация бе определена като добра основа и предпоставка за необратимостта на европейския път за страните. На срещата между премиерите Борисов и Бърнабич фокусът на разговора беше поставен върху значението и ефектите от осъществяването на проектите за свързаност на Балканите. Посочено бе, че новата инфраструктура, транспортните коридори и добрата дигиталната свързаност са от ключово значение не само за шестте страни от региона, но и за развитието на целия континент. Възможностите за реализирането на проектите беше обсъдено и с премиера на Косово Рамуш Харадинай. Министър-председателят Борисов акцентира върху това, че свързаността, добрата икономика и повишаването на стандарта на живот за хората в региона ще донесе и мир. „Спокойствието на Балканите е изключително важно за Европа и всички ние трябва да работим за разбирателството между отделните народи\", каза Борисов. Той посочи и че на Балканите няма малки и големи държави и най-важно е да се повиши БВП на целия регион. „По това се определя колко сме добри\", допълни българският премиер. „България е пример за нас и ние следваме това, което правите\", каза Рамуш Харадинай. По време на среща между Бойко Борисов и министър-председателя на Република Македония Зоран Заев беше посочено, че подписаният между страните ни договор за добросъседство през миналата година е стимулирал интереса и процеса на изграждане на доверие към региона.", "date": "2018.05.18", "title": "Лидерите от Западните Балкани благодариха на Борисов за подкрепата пред ЕС"}
{"url": "http://standartnews.com/balgariya/angelkova_razporedi_proverka_na_plazh_kabakum-371703.html", "text": "Министърът на туризма Николина Ангелкова разпореди експерти на ведомството да направят проверка на морски плаж Кабакум за наличие на нерегламентирани постройки. Това съобщиха от Министерството на туризма. Нареждането идва след сигнали, че там се изграждат две конструкции върху пясъка и в непосредствена близост до морето. По-рано NOVA съобщи, че незаконни строежи никнат на плаж „Кабакум\" край Варна. Конструкциите заемат голяма част от ивицата, но, оказва се, никой няма представа кой и как ги издига. В общината не знаят кой е новият наемател на плажа и при тях няма внесени документи за обекта - разрешително или одобрена схема. Двете конструкции предизвикаха сериозно недоволство в социалните мрежи. Една от конструкциите е на метри от водата. Тя е дървена, няма излят бетон, но е достатъчно масивна. Встрани от нея има още една. Кога се е появила - не е ясно. Ако проверката на министерството констатира, че постройките са нерегламентирани, ще се изиска премахването им.", "date": "2018.05.18", "title": "Ангелкова разпореди проверка на плаж Кабакум"}
{"url": "http://standartnews.com/balgariya/boyko_borisov_tryabva_da_si_korneliya_ninova_za_da_ne_otsenish_uspeha_na_sreshtata_v_sofiya-371700.html", "text": "Това, което направихме със срещата на лидерите на ЕС с лидерите на Западните Балкани, трябва да си Корнелия Нинова, за да не го оцениш, за всичко е ясно. Давоският форум даде практически живот на много от проектите, които вчера следобед стартираха и започнаха да се организират и правят. Това заяви премиерът Бойко Борисов по повод на изказване на лидера на БСП Корнелия Нинова в сутрешен телевизионен блок. Тя отбеляза: \"Положителното е, че имаше среща, че се събраха лидерите, но конкретни резултати няма.\" Министър-председателят коментира думите на лидера на опозицията при откриването на Виенския икономически форум, на който домакин е София. Целта на проявата е да хвърли мост между българското и последващото - австрийско председателство. Турция и Русия са важни за Балканите. Те имат своето влияние в региона. Не трябва да има конфликти, а да се градят мостове за приятелство с двете държави, подчерта в словото си Бойко Борисов. \"Ние имаме една хубава поговорка – \"Помогни си сам, за да ти помогне и Господ\". Вечерта, в която бяхме членовете на съвета, им припомних колко трудно наложихме тази тема Западни Балкани. Като население са по-малки от Румъния и имат икономиката на Словакия. Това ли ни плаши? Това ли не можем да придвижим напред? Много от нашите лидери си тръгнаха с по-различни мнения. Те дойдоха много предубедени. Радвам се – ето Зоран Заев летя до Скопие, посрещна Тереза Мей, после дойде пак. Вучич си отиде, Ана дойде. Как не ви снимах – Еди Рама, стар ми е телефонът, но такава дискусия водеха с президента Макрон и Марк Рюте\", разказа Борисов конкретиката от срещата на върха ЕС - Западни Балкани. В София се събраха лидерите на 28-е държави от Съюза и 6-те страни - кандидатки от Западните Балкани. \"Нали не се съмнявате, че случайно Макрон, Меркел и Мей вървят заедно по моста в София? Нали не смятате, че това е случайно? Ние същото сега показваме. Исторически можем да сме различни, но едно е ясно – мирът и това да направим Балканите строителна площадка. Като дойдоха Ципрас и Заев, все едно папа избрахме – всички пляскат за името, радват се, беше много приятно. Ето, от Зоран Заев и Алексис Ципрас имаме новина от вчера – ще се разберат за името. Срещата между Тамчи и Вучич беше историческа - подадоха си ръце, говориха\", сподели надеждите си премиерът. \"Имаме да достроиме лотове, Балканите стават различно място, сигурен съм. Надявам се, че Ана и другите ще поемат, защото колкото по-чести са тези форуми, толкова по-бързо ще се вдигне икономическия растеж. За всички нас е срамно да имаме заедно шестте по-малко БВП от Словакия. И те се разделиха с Чехия, но не се избиха. Трябва да си научим урока, мирът и толерантността да ни водят. От няколко години и ние не знаехме какво е метро, видяхме какво е да има климатик в рейса и в трамвая. Прекрасно място за туризъм и бизнес са Балканите. Мария Габриел свърши прекрасна работа. Догодина роумингът ще е 70 евроцента, сега е 13-14 евро. Това е новата връзка толкова важна, колкото и магистралата\", изтъкна Борисов. \"Ще строим, вместо да пускаме бомби. Да живеем в мир, защото ако заедно не си помогнем, няма кой да ни забележи. Само заедно могат да ни приемат\", повтори Борисов. И изброи и транспортните коридори, които ще свържат региона. В края на изказването си премиерът Бойко Борисов напомни, че в София предстоят и други важни световни форуми и то съвсем скоро. В началото на юли в столицата се провежда форум по инициативата \"16 плюс 1\", която обединява Китай и 16 централно и източноевропейски държави. На него идва министър-председателят на най-многолюдната държава в света Ли Къцян. По този повод Борисов каза: \"Китайският премиер ще е 4 дни в България в края на юли, форматът 17+1, защото и Ципрас се присъедини.\" \"Става въпрос, че имаме един-два месеца да се подготвим за следващата голяма среща. Подобна иска и престолонаследникът на Саудитска Арабия. Така, както ми се подиграваха, защото в България имаме този навик, темата Западни Балкани така се вдигна, че сега всички големи геостратегически партньори искат да участват в тази среща и нека се подиграват пак\", завърши приветственото си слово Бойко Борисов. Vienna Economic Forum (VEF – Виенски Икономически Форум) е учреден през април 2004 година във Виена като българска инициатива със стремежа да се насърчава регионалното икономическо сътрудничество между държавите- членки на форума, включени в региона от Адриатическо до Черно море. С организирането на Vienna Economic Forum- Soa Talks 2018 под мотото „Политиката среща икономиката\" се цели в рамките на „Софийски разговори 2018\" да се улесни директната обмяна на мнения между демократично избраните лидери на държавите от Западните Балкани и ръководни представители на регионалната и международната икономика.", "date": "2018.05.18", "title": "Бойко Борисов: Трябва да си Корнелия Нинова, за да не оцениш успеха на срещата в София!"}
{"url": "http://standartnews.com/balgariya/tsarkvata_nakaza_sveshtenika_hvanat_da_shofira_piyan-371699.html", "text": "Йеромонах Спиридон, който бе хванат да шофира с близо 3 промила алкохол в издишания въздух навръх Великден, няма да има право да извършва служби в следващите шест месеца. Решението бе взето от Светия Синод седмица след като Видинската митрополия освободи духовника от длъжността игумен на Чипровския манастир. Най-младият игумен у нас бе проверен от пътни полицаи в Монтана на 6-и май. Оказа се, че е седнал зад волана на служебния \"Мерцедес,\" собственост на светата обител, с 2,59 промила в кръвта.", "date": "2018.05.18", "title": "Църквата наказа свещеника, хванат да шофира пиян"}
{"url": "http://standartnews.com/balgariya/roumingat_za_zapadnite_balkani_shtyal_da_poevtinee_10kratno-371710.html", "text": "Още от това лято ще се радваме на над 10 пъти по-ниски цени за роуминг, когато пътуваме в страните от Западните Балкани.  Това съобщи българският еврокомисар по цифрова икономика Мария Габриел. Това става възможно след като снощи предложената от нея декларация беше приета по време на срещата на върха в София. Засега намаление ще има само за цените на мобилния интернет, но не и за разговорите. Очаква се мобилните данни в страни като Сърбия и Македония да поевтинеят до 10 пъти. Според Мария Габриел е много важно в региона да бъдат подобрени инвестиционните среда и климат. За целта ще се работи за по-добър достъп до широколентов и бърз интернет. В момента цените за услуги в роуминг между България и Сърбия например варират от 2,99 лв. до 6,99 лв. на минута и около 25 лв. на мегабайт и са едни от най-високите в Европа.", "date": "2018.05.18", "title": "Роумингът за Западните Балкани щял да поевтинее 10-кратно"}
{"url": "http://standartnews.com/balgariya/vitseprezidentat_sreshtata_es__zapadni_balkani_v_sofiya_e_uspeh-371715.html", "text": "Безспорен успех на срещата на върха ЕС - Западни Балкани е, че се състоя в София, 15 години след Солунския процес. Не беше добре, че заключителният документ беше подписан само от лидерите на държавите членки и някак между другото беше подкрепен от останалите лидери на страните от Западните Балкани. Така вицепрезидентът Илияна Йотова коментира пред журналисти в Прага, където е на посещение по повод Деня на българската просвета и култура и на славянската писменост, форума в българската столица на 17 май. Подкрепям изцяло решението на българското правителство основният политически приоритет да бъдат Западните Балкани и тяхната интеграция, подчерта тя. Това, по думите й, е в интерес на България, защото е по-добре да имаме за съседи страни -  членки на ЕС. Приоритетът е рисков, но срещата на върха в София стана, подчерта вицепрезидентът. Йотова оцени като положително, че се е заговорило за партньорство в Европа, но в същото време според нея има крачка назад от стратегията на ЕС, приета преди няколко месеца и предвиждаща политическо разширяване по посока Западните Балкани. Вчера във всички изявления, обясни вицепрезидентът, както и в официалния документ разширяването беше заменено с думата \"партньорство\", нямаше достатъчно конкретика. Аз очаквах по-амбициозен документ, а в програмата, която го придружава, бяха записани конкретно два инфраструктурни проекта - т.нар Синя магистрала и магистралата на мира, свързваща Ниш с Прищина, уточни тя. Минус било, че конкретно не се споменават Коридор 8 и други проекти. Освен това нямало обвързаност на проектите със следващата финансова рамка на Съюза, т.е. няма да бъде записано в нея колко пари ще са необходими за Западните Балкани. Вицепрезидентът отбеляза, че стъпките по посока на разширяването също липсват в документа. Като плюс Йотова открои и записаното, че следващата среща ще е след две години в Хърватия, което означава постоянно внимание на европейските институции как страните от Западните Балкани напредват по пътя към членството. Същевременно вицепрезидентът изрази съжаление, че срещата на върха в София е била буквално \"потопена\" от задочния разговор между ръководителите на европейските институции с американския президент Доналд Тръмп. Показателно беше, че всички европейски медии започваха със заглавия, че срещата на върха в София е трябвало да бъде за Западните Балкани, но е изместена от темата за взаимоотношенията със САЩ, коментира Илияна Йотова. Тя добави, че ЕС не е намерил сили да направи решителната крачка по отношение на Западните Балкани. Сред причините  според нея са предстоящите избори за Европарламент и всяка държава държи сметка за това. В момента не виждам някой да има идея как да се реформира ЕС, посочи вицепрезидентът.", "date": "2018.05.18", "title": "Вицепрезидентът: Срещата ЕС - Западни Балкани в София е успех"}
{"url": "http://standartnews.com/balgariya/do_29_gradusa-371663.html", "text": "Днес времето ще се затопли, но все така с вероятност за валежи. Преди обяд ще бъде предимно слънчево, но след обяд ще се развива купеста и купесто-дъждовна облачност и на много места в Южна България ще превали и прегърми. По-значителни ще са явленията в югоизточните райони. След пладне в Дунавската равнина ще се появи слаб до умерен западен вятър. Привечер над Западна България облачността ще се увеличи и през нощта срещу събота и там ще има превалявания и гръмотевици. Максималните температури ще са между 24 и 29 градуса. Атмосферното налягане ще се понижи и ще е по-ниско от средното за месеца.", "date": "2018.05.18", "title": "До 29 градуса"}
{"url": "http://standartnews.com/biznes/oranzhev_uikend_vav_vivacom-371726.html", "text": " До 21 май включително те ще могат да избират между голямо разнообразие от модели, намалени с до 80 лева в комбинация с план SMART L+.  е компактен смартфон на достъпна цена. Оборудван е с две камери, слот за две СИМ карти, 4-ядрен процесор и Android 7.0 Nougat. Камери Moto C разполага с 5 MP основна камера и 2 MP селфи камера. През „Оранжевия уикенд\" можете да го имате само за 39.98 лв. или за 98 стотинки на месец.  съчетава идеално цена, удобство и дизайн - поликарбонатен корпус със заоблена  алуминиева рамка здраво обхваща HD дисплей с качественото покритие на +Gorilla Glass 3 LCD и с HD резолюция - 1280 x 720. Nokia 2 предоставя уникално визуално изживяване на цена от 29.98 лв. или 2.58 лв. на месец.  също е с изчистен дизайн, който комбинира алуминий и стъкло (Corning Gorilla Glass). Зад тази обвивка стои 8-ядрен процесор на 1.4 GHz и 2GB RAM, които гарантират плавната работа на смартфона. Със SMART L+ цената на този смартфон от днес до понеделник включително ще е 149.98 лв.. a ако решите да го закупите на изплащане със същия план, месечната такса ще е 7.98 лв.  е изключително елегантен и атрактивен смартфон от новата U серия на HTC. С него ще разполагате с 5.2 инчов Full HD SUPER LCD 3 дисплей и перфектно гладка стъклена повърхност. С план SMART L+ цената му от днес до понеделник включително ще е 7.98 лв на месец или 209,98 в брой. е елегантен и удобен смартфон с метален корпус, защитен с 3D стъкло и с извити краища. Притежава уникалния 5.6\" Super AMOLED Infinity дисплей с резолюция 2220х1080, с което ви предоставя по-голяма картина в компактен размер. Основната му камера от 16 MP разполага със супер бърз автофокус, а нощните снимки са много ярки, благодарение на апертурата F1.7. Двойната селфи камера е снабдена с апертура f.1.9, боке ефект и забавни филтри, за да се улавят винаги съвършени селфита. GALAXY A8 е с процесор Exynos 7885 от ново поколение с 8 ядра (2 х 2.2 GHz и 6 х 1.6 GHz). Цената му само от днес до понеделник включтилно ще е 559,98 лв. с план SMART L+, а месечната такса на изплащане ще е 26,98 лв.", "date": "2018.05.18", "title": "„Оранжев уикенд\" във VIVACOM"}
{"url": "http://standartnews.com/balgariya/komarite_mogat_da_ni_zarazyat_s_malariya-371676.html", "text": "Казано е, че \"всеки намира оправдание за собственото си падение\", но в контекста на тази фраза дали се подразбира колко чужди и невинни животи страдат от този субект наречен социално недоразумение. Някой ще зададе въпроса как става това ? Много просто маската – маската на добрия, на човеколюбеца, на човека раздаващ всичко от себе си за изнемогващите, която пада във възможно най-неподходящия момент за същия. То няма лошо, че съществуват такива идоли, само дето милиони българи напуснаха пределите на родината ни, не за да отбият редовната си военна служба /парадокс/, а заради тях. Лошото е, че в реалния живот съществуват Зоровци, само че не с шпаги и коне, а с финансова усмивка, които уж помагат на сироти деца и нещастни майки и хоп ето ти Истанбулската конвенция. Само че за кой? Явно „крадецът вика дръжте крадеца\", тъй като историята за хубавата Елена все още чернее и кърви по стотиците хиляди километри от най-хубавите земи, наследници на Атлантида. Може би ще се повторя или потретя със следната фраза: „който не познава историята, не може да управлява бъдещето\". Само, че аз познавам много такива имитатори на същата, които го правят супер професионално, но същото не е в полза роду. Някъде се заслушах в една история. Как в момента е модерно науката да проучва дресирането на паяци, и то женски. Това мигновенно ми върна спомените за дресирането на стотици и може би хиляди жени и момичета, в последствие напуснали пределите на нашата държава под формата на модели, манекени и какво ли не. Един от великите анализатори на човешката статистична психология, недолюбван или не заради възгледите на някои негови почитатели, е Ницше. Присещаме се за него, защото анализът е силната му страна от гледна точка на науката. Той е първият, който обяснява що е това метаморфоза. Но въпросът към него, ако сега бе между нас, е как един нормален човек се превръща в идиот, как едно умно, генетично създадено момиче става проститутка, как едно общество със стари традиции се изражда в името на някакви пари? И тук ще разясня с няколко изречения за тези, които не са запознати с неговата творба за метаморфозата. Няма по-велика такава, описваща стадиите на развитие в човешката психология, които са три: камила, лъв и дете. И сега да се запитаме какво се случва с един плъх, който ежедневно го тровят, но той въпреки това оцелява? Каква е неговата метаморфоза в живота? Дали би преминал в стадий на камила или би прескочил стадия на лъва и станал дете? Но има и една друга метаморфоза, като в никакъв случай не подценявам уникалната парапсихология на Ницше – става дума за тази на т. нар. приятели. Вероятно това са хората, които най-често преминават през този тип „душевни\" промени, и то доста често за огромно съжаление. Заради, което мнозина от нас не един път са се чувствали предадени и излъгани. Но както се разказва в легендата за орела: „За да продължиш да живееш, е необходимо да се промениш. Съществува легенда, че на 40-годишна възраст ноктите на орела стават прекалено гъвкави и дълги – и той не може да хваща с тях плячка. Неговият клюн става твърде извит и дълъг – и не му позволява да се храни. Перата на крилете и гърдите му стават прекалено тежки и гъсти – и му пречат да лети. При това положение орелът е изправен пред избор: или смъртта, или дълъг и болезнен период на промени, продължаващи 150 дни. Той долита до гнездото си, намиращо се на върха на планината и там започва дълго да удря с клюна си в една скала, докато клюнът не се разбие и изпили. Тогава орелът чака, докато не му израсне нов клюн, с който изкълвава ноктите си. Когато му израснат нови нокти, орелът изскубва с тях твърде тежкото оперение на крилете и гърдите. И тогава, след 5 дълги месеца на болки и мъки, с нов клюн, нокти и пера, орелът отново се възражда и може да живее още 30 г. Много често, за да продължим да живеем, трябва да се променяме. Понякога тази промяна се придружава от страхове, болка и съмнения. Ние се избавяме от спомени, навици и остатъци от миналото. Само освобождаването от товара на миналото ще ни позволи да живеем истински, да се наслаждаваме на настоящето и да се подготвим за бъдещето\". Тези редове в пълна степен важат не само за живота, но и за здравето на човека. Защото ако реално се замислим, ще разберем, че бъдещето ни зависи в най-голяма степен от него. За жалост при много хора се получава така, че по една или друга причина (дали чисто материална или духовна) те нямат смелост да предприемат решителната крачка, с която да се оттърват от болестта. Друг пък предприемат такава в желанието си да се избавят от „товара\", но не стигат до край, защото в последствие така са преценили. Въпрос 1: Може ли бебе да се роди с малария ? Майката може да зарази плода още в утробата Интересно е, че медицината води може би една от най-дългите вековни битки именно с метаморфозата, причинена от болестта в организма. Един от войните, участвал в тази война, е френският биолог и паразитолог Шарл Лаверан, починал на днешната дата, но все пак приживе удостоен с престижната Нобелова награда за физиология и медицина. Основанието светът да го награди с нея е откриването причинителя на маларията. Тя представлява остро инфекциозно заболяване, което се предава чрез ухапване от заразени комари, носители на вътреклетъчни паразити от род Plasmodium. И тъй като в момента настъпва сезонът, в който досадните кръвопийци се развихрят е хубаво да си поговорим малко повече за риска, носещ това заболяване. Според научно-исторически сведения маларията е покосявала хората още преди около 50 000 години. Най-ранното писмено доказателство за нея датира от 2700 г. пр.н.е. в Китай. Дори се смята, че е една от причините допринесли за упадъка на Римската империя. Но щом едно заболяване е имало силата да унищожи цяла цивилизация, какво й пречи да повтори същото макар и хиляди години по-късно. Симптомите на маларията в началото са силно грипоподбни и включват втрисане, висока температура, изпотяване, болки в ставите и повръщане. На по-късен етап се появяват и хемоглобинурия, увреждане на ретината, треперене, анемия и конвулсии. Последователността, в която се проявяват се нарича малариен пристъп, който се повтаря на определен период от време в строга зависимост от вида на маларията. За хората опасност от развитие на болестта носят паразитите Plasmodium falciparum, Plasmodium vivax, Plasmodium ovale и Plasmodium malariae, причиняващи въпросните различни форми. Макар да се твърди, че заболяването не може да се предаде от човек на човек е известно, че то инфектира плода в утробата на майката (ако тя е носител на диагнозата) и също така го поразява чрез кърмата.  Маларията е особено опасна, тъй като може да доведе до кома и в последствие смърт. Поради тази причина е желателно да използваме елементарни методи за превенция, които на първо място включват рутинни изследвания преди и след летния сезон, като паралелно с това прилагаме репеленти. Въпрос 2: За кого са най-опасни магнитните бури ? Хипертониците може да получат главоболие и сърцебиене Но животът и природата не винаги дават възможност да се спасим от опасностите, които ни дебнат почти зад всеки ъгъл. И по-конкретно – няма как да се избавим от влиянието на магнитните бури спрямо човешкия организъм и най-вече върху тези, страдащи от хипертония. Съчетанието на „природното явление\" с подобна диагноза е придружено от зачестяване на оплаквания от главоболие, световъртеж, шум в ушите, сърцебиене и сърдечен дискомфорт. Да не говорим, че редица проучвания доказват процентно покачване на смъртни случаи, дължащи се на високо кръвно именно в тези периоди, както и неоспоримия факт за произхода диагнозата, а именно наличието на бактериални инфекции като например стрептококи в гърлото, бронхит и пневмония. Но не само хипертонията има бактериален произход. Хепатитът също може да бъде причислен към групата заболявания, чийто провокатор са патогените. Не напразно и в медицината се различават толкова много негови разновидности в зависимост от причинителя. В това число и бактериални хепатити причинени  от Грам (+) и Грам (-) коки, както и микобактериални форми, перихепатит (дължащ се на хламидия). Само за информация ще кажем, че микобактериите са едни от най-трудните за ликвидиране, защото са силно устойчиви на терапевтичните средства. Тук с голяма степен на резистентност се отличават провокаторите на белодробни инфекции при ХИВ позитивни - M.avium и M.intracellularae, както и M.ulcerans. По този повод нека запомним, че в невидимия за човешкото око свят никога нищо не изглежда такова каквото е. Но както е казал Оскар Уайлд: „Всеки в края на краищата се оказва някой друг\"! P.S. И нека да не забравяме хубавата българска песен, в която се пее: „Даже мен да ме няма на белия свят потърси любовта ми в стръкче пролетен цвят, потърси ме..\"", "date": "2018.05.18", "title": "Комарите могат да ни заразят с малария"}
{"url": "http://standartnews.com/biznes/2050_g_chakayte_svirepa_konkurentsiya_za_surovini-371727.html", "text": "Към 2015 г. населението на земята ще наброява 9,7 млрд. Ползването на ресурси ще скочи със 120%. 3 млрд. души ще изплуват над линията на бедността и ще преминат към средната класа, което означава, че ще потребяват повече. Конкуренцията за суровини ще стане свирепа. ЕС ще има 80% по-малко емисии на парникови газове в сравнение с 1990 г. Затова Европа поставя на фокус суровините, добивът и преработката им става ключов елемент в стратегията за развитие до 2050. „Приложението на високи технологии, обвързаността на индустрията с образованието, дейностите, които осигуряват реално функциониране на кръговата икономика, сътрудничеството между различни отрасли са сред стъпките в плана ни за действие\", посочи Родриго Чанес, специалист към ЕК, който бе сред лекторите на Европейския минен бизнес форум. Чанес посочи, че относно суровините за строителство, ЕС може да задоволява нуждите си. Но за останалите суровини съюзът ще е зависим от вноса. Затова рециклирането е предизвикателство за кръговата икономика. И сега има добри примери в това отношение. Например при ванадия 44% от нужните количества идват от рециклиране. При волфрама този процент е 42. Но технологиите остават основен стълб в стратегията за бъдещето. А рамковата политика за сектора предвижда всички законодателни регулации на страните членки да са преведени на английски език, за да може по-лесно да се обменя информация.", "date": "2018.05.18", "title": "2050 г: Чакайте свирепа конкуренция за суровини"}
{"url": "http://standartnews.com/mneniya/gledna_tochka_darzostta_na_boyan_petrov-371720.html", "text": "Алпинизмът има две лица, едното от които е фасадата на героя с националното знаме, закрепил се за няколко минути на заветния връх. И ако отдолу изглежда сякаш човек там си говори с боговете, то горе, както е разказвал Боян, чувствата са противоположни и са под знаменателя на вледеняващия инстинкт да се оправиш сам с рисковете, които те дебнат, без да чакаш помощ. Зад фасадата е светът на страха, на борбата с халюцинациите и глада, на зомбирането от липсващия кислород и на нелицеприятния инстинкт да оживееш на всяка цена, дори за сметка на някой друг. Историята познава и лични трагедии в името на това оцеляване – като онази със загиналия брат на Райнхолд Меснер, както и на изоставения под Еверест Методи Савов, впоследствие щастливо открит. Да добавим и непрекъснатата опасност от промяната във времето – мощен коз в битката на природата с човека. Всичко това беше част от височинното ежедневие на Боян Петров. Затова и думата „покоряване\" не е харесвана от специалистите, както и от алпинисти, защото крие заряда на излишното предизвикателство. Самият  . Признавал е, че „на слизане не съм могъл да се движа от умора\", както и че когато се върне в Княжево след поредната експедиция, само яде и да спи, защото тялото му е победено. Неща и желания, далечни от героизма, които правят неговия образ още по-плътен и по-истински. Както беше истински в разказите си за върховете и усещанията в разредения въздух, където можеше да те пренесе и теб така, че да усетиш атмосферата и да те побият тръпки. „Нека хората да знаят, че там, където българските алпинисти отиват да сътворят подвиг, се загива\", е предупреждение преди грандиозната експедиция през 1984 г. Фатализмът се сбъдва, Христо Проданов остава завинаги под Еверест, а независимо от застраховките, личния потенциал и усъвършенстваните екипировки и предпазни средства оттогава досега рискът не е намалял, защото природата е неизменна. И двамата – Боян и Христо, бяха личности с потенциал за много повече от това, което са постигнали. Уви, късметът не беше с тях, а без него битката с природата е загубена. Боян непрекъснато се е борил с липсата на късмет. Първия път на Гашербрум I остана на метри от върха и се наложи втора експедиция. Два пъти оцеля след катастрофи, втория път след кома. Да не говорим за вечната борба с диабета. Двамата с Христо си приличаха и по това, че предизвикваха съдбата по своему. Боян не си взе сателитния телефон преди да тръгне към Шиша Пангма, не ползваше и джипиес. Според една от версиите за инцидента, той е пропаднал в ледник, според друга (на Меснер) е бил посрещнат от малка лавина. Боян Петров беше преживявал както пропадане в Родопите, така и среща с лавина под Гашербрум I. Беше придобил достатъчно силни инстинкти и въпреки че е тръгнал по пътеката под Шиша Пангма преди буря, очевидно нещо неочаквано е предизвикало изчезването му. Версиите са много – колкото са и рисковите ситуации в Хималаите. Но дори и да не научим никога причината, не е страшно – загадката може да остане част от ореола му и ще му отива. Защото битката с природата, макар и обречена по правило, съдържа в себе си героизма на дръзналия да й се опълчи.", "date": "2018.05.18", "title": "ГЛЕДНА ТОЧКА: Дързостта на Боян Петров"}
