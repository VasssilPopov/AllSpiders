{"url": "http://standartnews.com/svyat/balgarski_snayperist_s_izumitelen_rekord_proizvede_i_nevazmozhen_izstrel-375996.html", "text": "Снайперист от Българската армия се отличи с уникален изстрел, поставяйки рекорд. В състезание за военни снайперисти от НАТО, с участието на 19 нации, военнослужещият от 31-ви механизиран батальон ефрейтор втори клас Крум Хаджипетков прави точен изстрел на километър и половина с пушка, подпряна на раницата му и с една ръка по мишена 50 см на 1 м. Постижението му е обявено за рекорд, тъй като стандартното разстояние за стрелба  по такава мишена е от 200 м до километър. При стрелба на най-къса дистанция от 106 м  ефрейтор Хаджипетков вкарва три куршума в една дупка - набити един в друг. Това според закона на балистиката се води, че е невъзможно. В Хасково има стрелкови полигон, където тренират с оръжия, които са на въоръжение в Българската армия. В Германия, където се провежда състезанието, ефрейтор Хаджипетков стреля на 830 м и на малко над 1 км с различни оръжия. Уникалното при изстрела му на 1,5 км е, че той стреля с пушка, подпряна на раницата му и с една ръка. Преди тази стрелба има крос от 21 км тичане със снаряжение и раница с пясък - общо около 25 кг. Т.е. има цял куп неща, които реално пречат на точността за такава стрелба и въпреки това той реализира рекорд. На това разстояние стрелят още американци, холандци, финландци и др. Само българският снайперист обаче успява да уцели мишената и то още с първия изстрел. При толкова далечни изстрели се вземат предвид много показатели, дори въртенето на Земята и въздушните течения. Най-голямо влияние има вятърът. Той е най-непредвидим и може да духа от няколко посоки с различни скорости. В момента на изстрела на българина има сравнително лек вятър. Финландец наблюдава и потвърждава попадението в мишената на 1,5 км, а германец изчислява разстоянието с прецизен лазерен далекомер и дава останалите специфични данни и замервания. Те двамата се подписват за рекорда, който българинът постига при стрелбата. Ефрейтор Хаджипетков е стрелял на най-къса дистанция - на разстояние 106 м, където вкарва три куршума в една дупка - набити един в друг. Това според закона на балистиката по принцип се води, че е невъзможно. На 252 м вкарва три куршума в обем от десет стотинки. На 500 м и малко над тях уцелва топче за тенис на маса. На 800 м уцелва портокал в центъра. Над 1 км е по стандартна мишена. Ефрейтор Крум Хаджипетков признава, че да бъде снайперист е детската му мечта.  Още когато е бил на 7 години е искал да уцели капачка от бутилка, но не е знаел как да стреля. Тогава той стреля със спортна пушка с оптика с четирикратно увеличение, което е много малко. Стреля по капачката на 50 м. Измисля си начин да стреля и успява да я уцели  с първия изстрел. Още пазя тази капачка и това ме мотивира да стана снайперист, спомня си днес ефрейтор Хаджипетков.", "date": "2018.09.22", "title": "Български снайперист с изумителен рекорд, произведе и „невъзможен изстрел“"}
{"url": "http://standartnews.com/balgariya/vodata_za_obshti_nuzhdi_v_sgradite_shte_se_otchita_po_nova_naredba-376011.html", "text": "Водата, използвана за общи нужди в жилищните сгради в режим на етажна собственост, ще се разпределя поравно между всички апартаменти, при условие, че всички потребители са изрядни. Това предвижда новата наредба на министерството на регионалното развитие и благоустройството, публикувана за обществено обсъждане. Досега разходваните количества се начисляваха на абонатите пропорционално на тяхното потребление. Наредбата е изработена от междуведомствена работна група, в която влизат и омбудсманът, Държавната агенция за метрологичен и технически надзор, ВиК операторите, Комисията за защита на потребителите, както и представители на неправителствени организации. ВиК операторите отговарят за поддръжката на публична инфраструктура и на базата на разходите, които правят за това, се определя цената на услугата на цялата територия, която обслужват. Поддръжката на ВиК системите вътре в сградите и имотите, включително в режим на етажна собственост, е отговорност на собствениците. Новата Наредба определя много по-ясно границите между двете, с цел избягване на неясноти. „Няма как да не се отчита цялото количество вода, което постъпва в сградата. Всички собственици имат еднакви ангажименти към поддържането на общите части, включително на ВиК системата. Няма логика тези, които плащат по-големи сметки за предоставените им ВиК услуги, да поемат и по-голямата част от разходите за поддържане на чистотата в общите части на сградите, поливане на градинките пред блоковете и други\", коментира зам.-регионалният министър Малина Крумова. Тя обаче подчерта, че разпределението по равно е само при условие, че всички потребители са изрядни – осигурили са достъп за реален отчет през последните 12 месеца и водомерите им са технически изправни и в метрологична годност. В противен случай разликата между общия водомер и показанията на измервателните уреди в апартаментите, ще се разпределя само между тези, които нямат  индивидуални водомери или не са осигурили достъп за отчитането им. Зам.-министър Малина Крумова допълни, че когато потребителите са изрядни, етажната собственост може да вземе решение за друг начин на разпределение на разход „общо потребление\". Предвиждат се строги мерки при кражби на вода. При установяване на незаконно присъединяване към общите мрежи и съоръжения, съответните отклонения ще се прекъсват. В случай, че те се ползват от потребител, който има открита партида към оператора, откраднатото количество ще бъде определено според пропускателната способност на тръбата при непрекъснато изтичане на водата със скорост 1 метър в секунда за период от 1 година. Така ще се определя и количеството на изразходваната вода и при нарушаване на пломбите или увреждане на общия водомер. Според наредбата датата и часът на отчитане на общия водомер и на индивидуалните водомери трябва да се обявяват от оператора в срок не по-кратък от три работни дни преди деня на отчитането: чрез писмено съобщение, поставено на подходящо място в сградата, и чрез публикуване на електронната страница на оператора. Ако потребителят отсъства, може да посочи друга дата за посещение, но това се заплаща по цени на оператора. Важно е също да се знае, че при водомери с дистанционно отчитане, трябва да се извършва физическа проверка и отчет най-малко веднъж на 12 месеца. Същото се отнася и за потребителите, които се самоотчитат. Проектът на новата Наредба за условията и реда за присъединяване на потребителите и за ползване на водоснабдителните и канализационните системи е пусната за обществено обсъждане.", "date": "2018.09.22", "title": "Водата за общи нужди в сградите ще се отчита по нова наредба"}
{"url": "http://standartnews.com/balgariya/astronomicheskata_esen_pristiga_v_454_ch_na_23_septemvri-376010.html", "text": "Утре в 4 ч. и 54 мин. настъпва астрономическата есен, съобщават от НИМХ-БАН. През нощта ще има разкъсана облачност. В Дунавската равнина ще се появи умерен западен вятър. Минималните температури ще са предимно между 11 и 16 градуса. Утре облачността ще е променлива, по-значителна в часовете до обяд. Ще духа слаб до умерен запад-северозападен вятър, който вечерта в източните райони ще се ориентира от изток, а в останалата част от страната ще стихне. Максималните температури ще са между 26 и 31 градуса, малко по-ниски по морския бряг. Над Черноморието облачността ще е променлива, с повече слънце в следобедните часове, без валежи. Ще духа умерен северозападен вятър, който до вечерта ще се ориентира от изток. Максималните температури ще са между 23 и 25 градуса. Температурата на морската вода е 22-24 градуса. Вълнението на морето ще е 2 бала. Над планините облачността ще е променлива и валежи са малко вероятни. Ще духа умерен запад-северозападен вятър. Максималната температура на височина 1200 метра ще е около 22 градуса, на 2000 метра - около 15 градуса. В началото на новата седмица времето ще бъде доста динамично, с чести промени на вятъра и рязко застудяване. Облачността ще е променлива. През нощта срещу понеделник вятърът ще се ориентира от югозапад, в Източна България - умерен. Дневните температури временно ще се повишат, повече в източната половина от страната, където на места ще достигат 30-33 градуса. В северозападните райони, където след обяд вятърът ще се обърне от северозапад, ще започне понижение на температурите. През нощта срещу вторник вятърът в цялата страна ще се ориентира от северозапад и ще се усили. Във вторник ще бъде доста ветровито и ще нахлува студен въздух. Температурите рязко ще се понижат и дневните няма да надхвърлят 15-20 градуса. Само на отделни места, главно в източните райони, ще превали слаб дъжд.", "date": "2018.09.22", "title": "Aстрономическата есен пристига в 4.54 ч. на 23 септември"}
{"url": "http://standartnews.com/balgariya/tsvetanov_prisastva_na_otkrivaneto_na_restavriraniya_bagrilov_nadpis_vav_veliko_tarnovo-376007.html", "text": "Председателят на ПГ на ГЕРБ и зам.-председател на партията Цветан Цветанов присъства днес на откриването на реставрирания Багрилов надпис във Велико Търново. Това съобщиха от пресцентъра на ПП ГЕРБ. На откриването бяха още кметът на Велико Търново Даниел Панов, евродепутатът от ГЕРБ/ЕНП Ева Майдел, депутатът от ГЕРБ - Велико Търново Станислава Стоянова и председателят на Общински съвет – Велико Търново Венцислав Спирдонов, както и много жители и гости на града. Десет години след провъзгласяването на българската Независимост, върху скала в подножието на хълма Света гора били изписани паметните слова: „Българино, помни, че ти, въ царуването на НВ. Фердинанд Първи царъ на българите се бори юнашки и освободи Македония на 29 -XI-1915 г., а Добруджа на 4-I-1917 г.\". Така нареченият Багрилов надпис бил изсечен по идея на великотърновския общественик Димитър Багрилов, за да напомня на бъдещите поколения за тези събития, но и като израз на стремежа за обединение на всички български земи. Буквите били заличени през 50-те години по време на социалистическия режим. Точно 100 години след неговата поява, заличеният надпис бе възстановен по инициатива на Ротари клуб – Велико Търново и с дарения от родолюбиви граждани. „С възстановяването на паметника се отстрани една гигантска несправедливост и поругаване на нашето достойнство като нация. Този надпис е изключително знаков, тъй като той свързва независимостта и идеята за национално обединение. Войните за национално обединение, и особено първата световна война, която по вина на комунистическия режим беше изтикана някъде жестоко в периферията на нашата памет, е всъщност най-благородната война, водена от нашия народ в цялата ни история и тя неслучайно е наречена от нашите прадеди отечествена война. Неслучайно и в този надпис е казано, че ние тогава сме освободили поробените части на отечеството – Македония и Добруджа\", каза при откриването историкът проф. Пламен Павлов, преподавател във Великотърновския университет. По-рано във Велико Търново Цветанов бе част от официалните прояви по повод 110-ата годишнина от провъзгласяването на българската Независимост. Рано сутринта той присъства на празничната Света литургия, която по традиция бе отслужена в църквата „Свети 40 мъченици\". В двора на църквата председателят на ПГ на ГЕРБ изслуша изчитането на Манифеста на Независимостта, присъства на освещаването на бойните знамена и положи цветя на гроба на цар Калоян. След това тържествата се пренесоха на крепостта Царевец, където с военен ритуал бе издигнат националният трибагреник и жители и гости на Велико Търново, сред които и Цветанов, поднесоха венци пред Пирамидата на Независимостта. По-късно зам.-председателят на ГЕРБ се включи и в общоградското празнично шествие, което премина от крепостта Царевец до паметника „Майка България\" в центъра на Велико Търново. „Радостен съм, че градът отново е препълнен с хора, стекли се за националните чествания на българската Независимост. За пореден път имах възможността да разговарям с множество жители и гости на старата столица, която е център на събитията, и да ги поздравя лично по случай празника\", сподели Цветанов. Официалната празнична програма в Деня на Независимостта ще завърши в 19.30 часа с тържествена заря проверка на площад „Цар Асен І\".", "date": "2018.09.22", "title": "Цветанов присъства на откриването на реставрирания Багрилов надпис във Велико Търново"}
{"url": "http://standartnews.com/balgariya/karakachanov_balgarskata_armiya_e_v_ratsete_na_obshtestvoto_i_e_instrument_za_negovata_zashtita-376008.html", "text": "\"Българската армия е в ръцете на обществото и е инструмент за неговата защита. Въпреки недоимъка и липсата на средства, момчетата и момичетата в армията си изпълняват задълженията. Това не е лесно, трудно е, рисково е, но хората имат дух. Армия се прави с дух и любов към България\". Това каза министърът на отбраната Красимир Каракачанов на показа на военна техника пред сградата на Министерството на отбраната в София, цитиран от пресцентъра на ведомството. Днес отбелязваме 110 години от обявяването на Независимостта на България - факт, който е станал възможен благодарение на Българската армия, заявил Каракачанов. \"Хубаво е българските граждани да имат по-чест досег до армията, да видят въоръжението, войниците. В тези комерсиални времена, когато хората се интересуват преди всичко от доходите си, е хубаво по някакъв начин да покажем, че воинската професия, макар и към момента все още не добре платена, е достойна и заслужава уважение.\", допълнил още министърът на отбраната. В Деня на Независимостта едновременно в 17 града в страната хората можаха да видят образци военна техника, оръжие и екипировка. Инициативата е първата от поредицата изяви под наслов \"Това сме ние\", с които Министерството на отбраната цели да популяризира военната служба. Министър Каракачанов припомнил, че през последните 20 години бюджетът на армията е орязван 4 пъти, като само през 2010 г. е намален с 40 процента. \"Аз не съм спрял да настоявам за повече средства. През изминалата година увеличихме заплатите с 10 процента, а за тази година сме предвидили още 10 процента. Представили сме необходимите разходи за ремонт на част от съществуващата техника. Отделиха се близо 3 милиарда и половина за закупуване на нови самолети, кораби и бронирани машини\", казал министър Каракачанов. Той посочил, че това е само един етап от цялостното обновяване на армията, което ще става постепенно поради невъзможността да се отделят необходимите средства. Министър Красимир Каракачанов поздравил всички военнослужещи, взели участие в днешното представяне.", "date": "2018.09.22", "title": "Каракачанов: Българската армия е в ръцете на обществото и е инструмент за неговата защита"}
{"url": "http://standartnews.com/balgariya/vitseprezidentat_yotova_silna_balgariya_se_gradi_sas_silni_hora_i_silni_institutsii-376009.html", "text": "\"110 години извоюваната независимост е пример и отговорност. Дати като днешната поставят на истинско изпитание държавници и политици. Нужни са свободни и активни хора, лидери, които водят България напред. Силна държава се гради със силни хора, със силни и работещи институции.\" Това заяви вицепрезидентът Илияна Йотова на Националния тракийски женски събор-поклонение, който се проведе в крумовградското село Аврен, цитирана от прессекретариата на президента. \"Тревожно е, че днес срещаме своята зависимост в самите себе си - в апатията, в бездушието, в примирението с нерешените с години проблеми и кризи. Младите хора, които напускат страната, липсата на достъпност до образование и здравеопазване, бедните и изоставени райони - тези въпроси са отговорност на горди и независими хора, на родолюбци\", отбелязала Илияна Йотова. Вицепрезидентът е патрон на честванията на 85-ата годишнина от създаването на Националния тракийски женски съюз. На тази дата тракийците отдават почит и се покланят пред паметта на жестоко убитите през 1913 г. в местността Мъгленик 42 жени и деца. \"В днешния ден в едно се събира опиянението от свободата с преклонението пред трагичната гибел на жени и деца, зверски съсечени и унищожени недалеч оттук. И гордостта от българката тракийка, пазителка на родовата памет, предала на поколенията безмерната любов към род и Родина, запомнила и пяла песните, легендите до наши дни\", посочила вицепрезидентът. По думите на Илияна Йотова няма как да се върне историята назад, но е необходима справедливост. Постоянна политика и отстоявана позиция на президентската институция е да се постигне договореност за обезщетение на тракийските бежанци. При срещите си с представители на регионалните и местните власти в Одрин неотдавна вицепрезидентът отново повдигнала въпроса за възстановяване активната работа на смесената българо-турска комисия за нерешените въпроси. \"Ако е необходимо, тя трябва да бъде формирана наново, за да постигне резултати\", посочила Илияна Йотова.", "date": "2018.09.22", "title": "Вицепрезидентът Йотова: Силна България се гради със силни хора и силни институции"}
{"url": "http://standartnews.com/balgariya/maykite_na_detsa_s_uvrezhdaniya_sa_gotovi_za_masovi_protesti_v_tsyalata_strana-376004.html", "text": "Нито един депутат от управляващата коалиция не дойде да се срещне с майките от инициативата \"Системата ни убива\" при палатката до парламента този следобед. Въпреки че протестиращите от няколко месеца майки изпратиха лични покани на всички народни представители, на мястото на срещата дойдоха само десетина - представители на опозицията. За пореден път майките поискаха гаранция, че законите за личната помощ и за хората с увреждания ще бъдат гласувани до 1 октомври и ще заработят от следващата година. Присъстващите депутати споделиха притесненията си, че бюджетната процедура за 2019 г. ще приключи преди приемането на двата закона, и обещаха да направят нужното за финансовото им гарантиране. Протестиращите майки обаче отхвърлиха първоначалните мотиви на управляващите, че няма средства за изпълнение на закона за личната помощ. \"Ясно е, че през последния месец се намери финансов ресурс за увеличаване на заплатите на администрацията,намери се ресурс за построяване на нов стадион, предполагам, че ще има финансов ресурс и за приемането на този закон\", коментира Кристина Николаева, една от протестиращите майки. Председателят на социалната комисия в парламента и депутат от ДПС Хасан Адемов обеща, че веднага след внасянето на закона за хората с увреждания в парламента, той ще бъде разгледан в пакет със закона за личната помощ на първото възможно заседание. Според Адемов дори да има разминаване в сроковете на бюджетната процедура и приемането на двата закона, те ще получат нужното финансиране за догодина. В същото време майките твърдят, че ако законите не бъдат гласувани до 1 октомври, още на следващия ден започват масови ефективни протести в цялата страна. Една от тях - Боряна Драганова, отправи предизвикателство към депутатите: \"Направете така, че всеки от вас да прекара три дни в едно семейство, където има дете над 18 години с тежко увреждане. И тогава елате да гласувате законите. Сигурна съм, че ще имате друг поглед върху нещата\".", "date": "2018.09.22", "title": "Майките на деца с увреждания са готови за масови протести в цялата страна"}
{"url": "http://standartnews.com/sport/voleybolnite_natsionali_zaradvaha_desetki_detsa_s_avtografi_i_selfita-376005.html", "text": "Волейболните национали на България зарадваха десетки деца от училището в Доброславци и от школата на ВК Люлин след пристигането си в София за мачовете от Световното първенство. Лъвовете се разписаха на миниатюрни топки и си направиха селфита с всеки пожелал веднага след сутрешната си тренировка в зала Арена Армеец. Малчуганите сияеха от щастие при близостта с техните идоли, а непринудените срещи с Николов, Салпаров, Скримов, Братоев и останалите национали ще остане завинаги в сърцата и в спомените им. 25 малчугани имаха страхотния шанс да се срещнат със звездите от националния отбор по волейбол благодарение на Fibank. От банката раздадоха подаръци на малките фенове, децата получиха билети за част от мачовете на Световното първенство по волейбол.  Раници, топки, маркери, тениски и шапки зарадваха малките спортни фенове. Щастливи с новите си придобивки малчуганите седнаха на трибуните на \"Арена Армеец\" и изгледаха тренировъчното занимание на тима на Пламен Константинов. Най-хубавото за тях обаче дойде, когато стъпиха на игрището с топки и маркери в ръка и се срещнаха с любимците си. Волейболните ни звезди раздадоха автографи, снимаха се с децата и обещаха, че ще дадат всичко от себе си, за да ги зарадват в предстоящите срещи от Световното. Президентът на Българската спортна федерация за деца, лишени от родителски грижи и секретар на организационния комитет по кампанията \"София - Европейска столица на спорта 2018\" Анатоли Илиев изрази задоволството си от срещата на децата с волейболистите. \"Благодарим на Първа инвестиционна банка, че сбъдна една мечта. Винаги е хубаво, когато зарадваш дете\", заяви той. „Сътрудничеството ни с ПИБ е много ползотворно и се радвам, че отново имахме възможността заедно да направим нещо добро. Когато организирахме подобни срещи с Христо Стоичков и Димитър Бербатов, после малчуганите говореха само за това в продължение на месеци. Сега също са много развълнувани, а повечето вече искат да стават волейболисти\", каза още Анатоли Илиев. Децата пожелаха успех на българските национали по пътя към финалите в Италия, а волейболистите от своя страна пожелаха на децата един ден също  като тях да играят на световно първенство с герба България на фланелките.", "date": "2018.09.22", "title": "Волейболните национали зарадваха десетки деца с автографи и селфита"}
{"url": "http://standartnews.com/balgariya/biser_petkov_nov_zakon_za_sotsialnite_uslugi_shte_promeni_tyahnoto_planirane-376003.html", "text": "Новият проект за Закон за социалните услуги предвижда да се промени процесът на планиране на социалните услуги и това да се прави на национално ниво. Сега основната роля е на общините, които в своите общински стратегии залагат развитието на тези социални услуги, но картината на национално ниво не е толкова ясна. Това заяви в Ямбол министърът на социалната политика Бисер Петков. По-доброто планиране ще осигури по-добра достъпност на социалните услуги, а също и крачка към децентрализацията им. В законопроекта е предвидено създаването на нова институция - Агенция за качеството на социалните услуги, която да лицензира доставчиците на социални услуги и разработва стандартите за това, допълни Бисер Петков. \"Комплексът за социални услуги в Ямбол е един много добър пример, който чрез закона за социалните услуги ще се опитаме да стимулираме, защото в законопроекта се регламентира и подхода за предлагането на социалните услуги като комплекс, което вече е реализирано в община Ямбол. Това е един добър пример, който е регламентиран ясно в Закона за социални услуги и ще насърчи неговото развитие в други общини\", поясни социалният министър. Министър Петков бе на посещение в Комплекса за социални услуги за деца и възрастни (КСУДВ), в който функционират център за обществена подкрепа, дневен център за деца с увреждания, център за социална рехабилитация и интеграция и център за настаняване от семеен тип за деца и младежи.", "date": "2018.09.22", "title": "Бисер Петков: Нов закон за социалните услуги ще промени тяхното планиране"}
{"url": "http://standartnews.com/balgariya/chestvame_denya_na_nezavisimostta_na_balgariya_-375998.html", "text": "Днес честваме 110 години от обявяването на независимостта на България, след което на практика страната ни отново се появява на картата на Европа след петвековно османско владичество. Това е политически акт, извършен от правителството на Александър Малинов. С него се отхвърля васалната зависимост на България от Османската империя, наложена ѝ от Берлинския договор. Независимостта е провъзгласена на 22 септември 1908 г. с манифест, който цар Фердинанд прочита в двора на църквата „Свети четиридесет мъченици\" в старопрестолния град Търново. В цялата страна ще се проведат официални чествания и тържества.", "date": "2018.09.22", "title": "Честваме Деня на независимостта на България"}
{"url": "http://standartnews.com/balgariya/10_mln_lv_zagubi_za_1_den_ot_mitnicheskata_aktsiya_vav_vinprom_karnobat-376000.html", "text": "Три от фабриките за производство и бутилиране на спиртни напитки край карнобатските села Венец и Церковски спират работа. Причината са запечатаните за 48 часа данъчни складове от Агенция \"Митници\". Протестът на работниците, които днес не бяха допуснати на работа, приключи. Възможно е спонтанните протестни действия да продължат и утре. 20 тона грозде в десетки камиони стоят блокирани пред портала на \"Винпром Карнобат\" край село Венец. Загубите само за днес възлизат на 10 милиона лева, заяви един от директорите Танчо Драгиев пред БНР. Производствената база е собственост на задържания в ареста алкохолен бос Миню Стайков. Част от затворените фабрики преминават на авариен режим, което крие опасност от взривове, предупреди още Танчо Драгиев. По-рано през деня близо 150 работници протестираха пред производствената база на \"Винпром Карнобат\" край село Венец. Три цистерни и десетки камиони с продукция бяха блокирани пред и във оградената територия, тъй като в 9 часа сутринта жандармерия и митнически служители ограничиха достъпа до заводите. Няколко завода и три данъчни склада има на територията на \"Винпром Карнобат\". Контейнер с продукция за клиенти от Япония е спрян тази сутрин от митнически служители. Запечатването на данъчните складове е незаконно, категорични са двама от директорите на предприятието Танчо Драгиев и Йовко Йовков. Блокират ни правото на труд, казаха протестиращите служители на \"Винпром Карнобат\". \"Не ни оставят спокойно да работим, жандармерия, митници, ние работим, а отвсякъде има кордони. Голям стрес е! Няма ли да ни оставят на мира? Работодателите са ни много точни хора, ние нямаме оплаквания\", казаха протестиращи пред \"Хоризонт\".", "date": "2018.09.22", "title": "10 млн. лв. загуби за 1 ден от митническата акция във \"Винпром\" Карнобат"}
{"url": "http://standartnews.com/balgariya/slanchevo_i_toplo_v_denya_na_nezavisimostta-375995.html", "text": "В празничния съботен ден обаче, когато ще отбележим годишнина от обявяването на българската Независимост, времето ще остане слънчево. Ще има временни увеличения на облачността, но ще остане почти без валежи, успокояват синоптиците. Ще духа слаб до умерен вятър от запад-северозапад. В Източна България ще духа до умерен югоизточен вятър. Максималните температури ще са между 27 и 32 градуса, за София - около 28 градуса. Над планините ще бъде предимно слънчево с временни увеличения на облачността. Ще духа умерен и силен вятър от запад-северозапад. Максималната температура на височина 1200 м ще е около 21 градуса, на 2000 м - около 15 градуса. И по Черноморието ще бъде слънчево. Ще духа до умерен вятър от изток-югоизток. Максималните температури ще са 24-26 градуса. Температурата на морската вода е 23-24 градуса, а вълнението на морето ще бъде 1-3 бала. През първата есенна седмица времето ще бъде доста динамично, с чести промени на вятъра и температурите. До вторник ще е почти без валежи, с променлива облачност. През нощта срещу неделя вятърът от северозапад временно ще се усили, в Източна България по-късно в неделя ще стане североизточен. Температурите ще се понижат, повече в Северна и Източна България. Още вечерта вятърът ще отслабне и през нощта срещу понеделник ще се смени с югозападен. В понеделник температурите временно ще се повишат. През нощта срещу вторник вятърът ще се ориентира от северозапад и ще се усилва. Във вторник ще бъде доста ветровито и ще нахлува студен въздух. Температурите бързо ще се понижават. Нощта срещу сряда вятърът ще се ориентира от изток-североизток и временно ще отслабне, в четвъртък отново ще се усили. Облачността ще се увеличи и по-често ще бъде значителна. Ще има и валежи от дъжд, по-значителни и на повече места в четвъртък и петък. По най-високите части на планините ще вали сняг.", "date": "2018.09.22", "title": "Слънчево и топло в Деня на независимостта"}
{"url": "http://standartnews.com/balgariya/da_si_spomnim_za_vazov__97_godini_sled_smartta_mu-376001.html", "text": "За да се промени нещо в българина, всяка година задължително всеки трябва да прочете по веднъж повестта „Чичовци\". Това каза след панихидата в памет на Иван Вазов неговият родственик доц. Григорий Вазов, ректор на Висшето училище по застраховане и финанси. Днес се навършват 97 години от смъртта на Народния поет. Наред с известното за Патриарха на българската литература, все още има неща, които не знаем за него, каза неговият родственик доц. Григорий Вазов. Освен поет, писател и драматург, Иван Вазов е академик на Българската академия на науките и министър на народното просвещение, бил е и съдия в Берковица. Днес отбелязваме 97 години от смъртта на Народния поет.", "date": "2018.09.22", "title": "Да си спомним за Вазов - 97 години след смъртта му"}
{"url": "http://standartnews.com/balgariya/v_plovdiv_shte_se_gledat_delata_na_zadarzhanite_za_napadenieto_v_rozhenskiya_manastir-376002.html", "text": "Върховният касационен съд определи делата и мерките на задържаните за нападението над свещеник и опита за обир в Роженския манастир да се гледат от Районен съд - Пловдив, съобщиха от ВКС. Четирима души са в ареста заради нахлуването в Роженския манастир по-рано тази седмица, като са им повдигнати обвинения за грабеж, кражба и унищожаване на охранителни камери. Срещу единия обвиняем е повдигнато обвинение за държане на огнестрелно оръжие без надлежно разрешително, след като при обиск в дома му  е намерен газов пистолет, преработен в боен. Двама от задържаните са на 16 и 17 годни. Единият от арестуваните пък е адвокат от Сандански, а четвъртият е човек, който от дълги години живеел в чужбина, бил у нас на гости при познати. \"По оперативна информация в Роженския манастир те са търсили съкровище. По една от легендите там има съкровище, скрито през 1901-ва година\", заяви вчера Весела Стоилова от прокуратурата в Благоевград. Вчера трябваше да се гледат делата за мерките за неотклонение на задържаните, за които прокуратурата поиска да останат в ареста, но всички съдии от Районен съд - Сандански са си направили самоотвод заради това, че са работили професионално с един от обвиняемите, който е адвокат. Това наложи Върховният касационен съд да определи кой равен по степен съд да гледа делата.", "date": "2018.09.22", "title": "В Пловдив ще се гледат делата на задържаните за нападението в Роженския манастир"}
{"url": "http://standartnews.com/balgariya/sofiya__bez_avtomobili_v_tsentara_za_denya_na_nezavisimostta-375999.html", "text": "Днес София се включва в европейския Ден без автомобили. В центъра на града ще се движат само градският транспорт, велосипеди и пешеходци. Забраната за движение на коли е от 11 ч. до 17 ч. и се отнася за периметъра на Синята зона - между булевардите „Дондуков\", „Васил Левски\", „Патриарх Евтимий\", „Христо Ботев\" и „Стамболийски\".", "date": "2018.09.22", "title": "София – без автомобили в центъра за Деня на независимостта"}
