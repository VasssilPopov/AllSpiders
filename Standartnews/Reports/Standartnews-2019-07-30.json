{"url": "https://standartnews.com/svyat/tragediya-na-zhp-garata-vv-frankfurt-398194.html", "text": "40-годишният мъж се опитал да бутне още един човек пред влака, но не успял, и след това се опитал да избяга. Към момента е в ареста, като не са ясни мотивите му. Според полицията няма връзка между него и жертвите.", "date": "2019.07.29", "title": "Трагедия с майка и дете на жп гарата във Франкфурт"}
{"url": "https://standartnews.com/svyat/okrvavikha-festival-na-chesna-v-kaliforniya-398136.html", "text": "Най-малко трима души са убити при стрелба по време на традиционния фестивал на чесъна в Калифорния. Има заподозрян за нападението, който е арестуван.  Съобщава се за 12 ранени, които са настанени в две болници. Част от тях са в тежко състояние. Мотивите за стрелбата не са известни. Според очевидци нападателят е бял мъж на около 30 години. Той бил въоръжен с пушка. Фестивалът се провежда ежегодно и продължава три дни. По време на събитието в град Гилрой, намиращ се на около 170 километра от Сан Франциско, се стичат хиляди хора.", "date": "2019.07.29", "title": "Окървавиха фестивал на чесъна в Калифорния"}
{"url": "https://standartnews.com/svyat/tragediyata-s-aleksandra-raztrsi-rumniya-398152.html", "text": "Злощастната участ на едно 15-годишно момиче разтърси Румъния, предизвика масови протести и уволнения. Тийнейджърката бе отвлечена, изнасилена и брутално убита като хората винят за трагедията безхаберието на полицията и бавната й реакция. Александра изчезнала в сряда (24 юли). Тя се качила на автостоп от своето село за град Каракал. В четвъртък Александра се обадила три пъти на телефона за спешна помощ, като заявила, че е отвлечена от някакъв мъж. Службата за спешна помощ не успяла веднага да установи откъде идва обаждането и полицията отишла в дома на мъжа едва в петък сутринта, около 19 часа след обаждането на момичето. Заподозреният за нейното убийство 66-годишен мъж е задържан, а при обиск в дома му са открити човешки останки, разказа историята БТА. Полицията подозира, че те принадлежат на изчезналото момиче и на друго 18-годишно момиче от близко село, изчезнало през април. По-късно задържаният румънец признал, че е убил две тийнейджърки, предаде Ройтерс. Той е задържан в ареста, докато трае разследването. \"Той призна фактите\", каза адвокатът на заподозрения пред журналисти, като добави, че засега не може да съобщи повече подробности. Междувременно хиляди румънци протестираха в неделя срещу правителството, огорчени от бавната реакция на полицията. Около 2000 демонстранти преминаха през центъра на Букурещ в знак на протест срещу начина, по който са действали властите в този случай. Хората носеха плакати \"Корупцията убива\", \"Тяхната кръв е по вашите ръце\" и \"Убиват румънци\". По-късно те сложиха цветя и свещи пред министерството на вътрешните работи. \r\nОрганизаторите на демонстрацията съобщиха, че протестират \"против безразличието на властите, тяхната некомпетентност и липсата на съпричастност\". По-малки протести бяха организирани в други градове на Румъния. Не закъсняха и уволненията. Вътрешният министър Николае Мога отстрани полицейския началник Йоан Буда, след като на полицията й бяха нужни 19 часа, за да установи къде се намира момичето, което на три пъти се обаждало на спешния национален телефон. Румънските медии съобщиха, че първото обаждане е било малко след 11 ч. в четвъртък. Полицията установила къде е момичето едва в 3 ч. сутринта вчера, но изчакала три часа преди да влезе заради законови процедури. Медиите цитират очевидци, че полицаите са открили овъглени останки в имота заедно с парчета от дрехи и части от бижута.  Румънският президент Клаус Йоханис каза, че случаят ще бъде анализиран идната седмица на следващото заседание на Съвета по национална сигурност. Той разкритикува полицията за \"грешки и колебание\" в работата по случая и призова за \"строго наказание\" на всички виновни.", "date": "2019.07.29", "title": "Трагедията с Александра разтърси Румъния"}
{"url": "https://standartnews.com/svyat/podozirat-otravyane-na-navalni-398160.html", "text": "Руският опозиционен лидер Алексей Навални може да е бил отровен. 43-годишният Навални бе откаран вчера в болница, след като получи остра алергична реакция в затвора, където излежава 30-дневна присъда за нарушение на законодателството във връзка с демонстрациите. Съобщенията за здравословното състояние на Навални са противоречиви, съобщи днес Ройтерс. Агенцията цитира представител на болницата в която е руснакът. Той е в задоволително състояние, гласи лаконичният коментар. Асошиейтед прес обаче се позова на личната лекарка на Навални Анастасия Василиева, която го видя вчера. Според нея опозиционерът може да е бил отровен. \"Предполагам, че е възможно причината за \"болестта\" на Алексей Навални да е токсичен агент\", написа във Фейсбук Василиева, цитирана и от Франс прес. Лекарката съобщи днес, че по тялото на Навални е имало подутини, а на лицето му е имало обрив, като това може да означава, че той е станал жертва на химическо отравяне. Причината за алергичната реакция или за отравянето все още не е ясна. Съюзникът на Навални Леонид Волков допусна вчера, че наистина е възможно да става дума просто за алергична реакция, защото хигиената в затвора била ужасна.", "date": "2019.07.29", "title": "Подозират отравяне на Навални"}
{"url": "https://standartnews.com/svyat/bodzho-roshav-skandalen-ili-prosto-genialen-398167.html", "text": "Гласовете вече са преброени и народът реши… Пардон! Консервативната партия реши, че новият министър-председател на Великобритания ще се казва Александър Борис де Пфефел Джонсън – познат на всички като Борис Джонсън и наричан леко пейоративно от медии на Острова БоДжо. Бившият журналист, бивш кмет и бивш външен министър получи 66% от гласовете на съпартийците си в надпреварата със сегашния първи дипломат Джереми Хънт и само потвърди своето отдавна чакано „нахлуване“ на „Даунинг Стрийт“ 10. \r\nКогато обиденият на избирателите Дейвид Камерън подаде оставка и подхвърли Брекзит на своя приемник, на всички се струваше, че знаят кой ще го наследи и кого самият той има предвид. Но събитията се развиха по друг начин – британският управляващ елит прибегна до изненадващ ход, за да избегне политическо земетресение. Управляващите консерватори смениха курса и вместо на Борис заложиха на Тереза Мей. Тя бе компромисна фигура и действащ министър в кабинета на Камерън. \r\nЯвно за много политически експерти още тогава бе ясно, че тя няма да може да се справи със задачата да изведе страната си от Европейския съюз. И не защото е слаб политик, а защото самата тя бе противник на Брекзит – виден член на крилото в партията на торите, настояващо за оставане в ЕС. Затова и при нейното управление нямаше здраво натискане на педала на газта за напускане, а по-скоро любовна балада с Евросъюза с цел договаряне на трудни, а на моменти дори невъзможни неща. Джонсън по своя воля и Великобритания по волята на референдум се борят вече три години да се измъкнат от хватката на Европейския съюз, след като пожелаха да го напуснат. И колкото повече гласувалите за Брекзит настояваха по-бързо да се махнат от ЕС, толкова по-яростна ставаше риториката на самия Борис в името на тази цел. Това го и изведе начело на партията и държавата, защото предварително беше ясно, че повечето членове на консервативната партия са поддръжници на напускането. И още нещо, с което Борис Джонсън спечели – той се закле, че ще изкара страната от Евросъюза до 31 октомври тази година, като ще го стори дори и ако не успее да постигне сделка за излизането. \r\nНякои биха казали, че е прекалено именно той да се прави на толкова твърдолинеен, защото позицията му по Брекзит неведнъж се е променяла. Макар да не харесва Европейския съюз, чието развитие наблюдава като журналист още от края на 90-те години на миналия век, в началото Борис Джонсън е леко уплашен от сложния процес. Стига се дотам, че пише статия за своята колонка в „Дейли Телеграф“ (за която всеки път му плащат по 5000 паунда!), като мощно се обявява за оставане в ЕС. Но след това внезапно сменя курса и текста, и се обявява за Брекзит. От една страна прави това, за да подразни недолюбвания от него Дейвид Камерън. По-интересното е, че така в известна степен и в типично свой стил се обръща към т.нар. Залог на Паскал. В своите „Мисли“ великият френски философ Блез Паскал обяснява, че залага на съществуването на Господ, не защото е убеден в това, а защото след смъртта си би бил двойно подсигурен... \r\nСега, след като убедено бе посочен за лидер на торите и нов премиер Борис трудно ще може да се изхвърля със скандални изказвания по адрес на висши брюкселски чиновници, на свои противници в самата Великобритания, а най-малко пък на лидерите на държавите-членки на ЕС. Нищо, че дипломацията не е силната му страна, което се видя в двете години (2016-2018), в които парадоксално заемаше поста на дипломат номер едно на Острова. \r\nНедоволството срещу идеята му за „твърд Брекзит“ бе мощно подкрепено от символични представители на британската политика, сред тях трима бивши премиери – лейбъристите Тони Блеър и Гордън Браун, и стария консерватор Джон Мейджър (поел някога юздите на управлението от самата Маргарет Тачър. Никакви паралели със сегашната ситуация!). Способностите на Борис като хитрец (в България бихме казали тарикат!) със сигурност ще му помогнат обаче да спечели популярна подкрепа за бъдещите си действия по Брекзит. Нищо че опонентите вече започват да се редят на опашка: лидерите на ЕС са първи в редицата, а след тях твърдо се нареждат опозиционните лейбъристи, шотландските националисти на Никола Стърджън и още много други „почитатели“ на Борис. Бивш кмет на Лондон (2008-2016) Борис Джонсън е роден на 19 юни 1964 г. в Манхатън, Ню Йорк, където баща му Стенли Джонсън учи икономика. Получава и британско, и американско гражданство. \r\nПрез следващите няколко години семейството живее в Англия, а през 1973 г. се мести в Брюксел, след като Стенли Джонсън започва работа в Европейската комисия. По бащина линия Борис е потомък на Али Кемал бей, който за кратко е бил министър в правителство на Османската империя. \r\nПо-късно Борис Джонсън учи в колежа Итън, а след това в Белиъл колидж, Оксфорд. Там е част от поколението студенти, които в бъдеще доминират британската политика – Дейвид Камерън, Уилям Хейг, Майкъл Гоув, Джереми Хънт. Впрочем в Итън са завършили 19 министър-председатели на Великобритания. \r\nВ края на 1987 г. Джонсън започва работа като стажант във в. „Таймс“, но е уволнен заради измислен от него цитат на историка сър Колин Лукас. Продължава кариерата си в „Дейли Телеграф“ и през 1989 г. е изпратен в Брюксел, за да отразява работата на Европейската комисия. \r\nОтявлен критик на комисията на Жак Делор, той е един от малкото евроскептични журналисти в града. Много от колегите му критикуват статиите и настояват, че те съдържат измислици, имащи за цел да дискредитират евроинституцията. По този начин Джонсън си изгражда репутация на сериозен евроскептик. \r\nВ политиката влиза през 2001 г., когато спечелва депутатско място от редиците на Консервативната партия. Трупа подкрепата на съпартийците си за кметските избори в Лондон през 2008 г. и надвива на балотаж тогавашния градоначалник Кен Ливингстън. \r\nПрез 2016 г. – отново депутат, вече е основен двигател на кампанията за британското напускане на Европейския съюз. Месец след референдума за Брекзит, на който гражданите казват „да“ на развода с Брюксел, новата премиерка Тереза Мей го назначава за външен министър. Заради противоречия с начина, по който Мей води преговорите за Брекзит, две години по-късно Джонсън подава оставка, а преди два месеца потвърди, че е кандидат за лидерския пост в Консервативната партия и съответно за премиер. Противоречията в кариерата (а също и в живота) на Борис Джонсън в най-голяма степен се дължат на необуздания му език. В сегашните времена на популизъм и увлечение по политици като Тръмп, вярно е, стилът му се харесва на доста избиратели, прави го да изглежда колоритен, но едва ли ще му е от полза в работата  на „Даунинг Стрийт“ 10. За едни той е необичайно цветист, а за други безкрайно разюздан. \r\nЯрка и изпълнена с необятен брой идиоматични изрази, лексиката на Джонсън, поне хипотетично, може да се окаже препъникамък в контактите му с пресата (най-малкият му проблем!), но и с чуждестранните лидери. А точно в този момент на неспирна дипломатическа активност неговият горещ нрав може да причини щети. \r\nВ същото време нека имаме едно наум, че новият водач на торите никога не стига до оскърбления, а най-вече насища своите оценки с ярки характеристики. Тук журналистите на Острова припомнят с насмешка, че много от служителите на британския Форин офис, чиито ръководител Борис бе две години, и до ден днешен не могат да се опомнят. „Файненшъл таймс“ вкара чили в манджата, като припомни, че 9 юли 2018 г., когато Джонсън подаде оставка от външното министерство, бе обявен от бившите му подчинени за „Ден на освобождението“. Сещайки се за наследството на Борис Джонсън във Форин офис, шотландската първа министърка Никола Стърджън възкликна: „Той не показва дори и минимално ниво на компетентност, сериозност или практически опит за тази длъжност.“ Но в това отношение пък други говорители правят засега странно звучащия паралел между Джонсън и вечния пример за британците Уинстън Чърчил. Макар да е бил един от най-слабите в историята на страната министри на финансите по-рано в кариерата си, години по-късно Чърчил става велик министър-председател. Гафовете на Борис в двете години на поста му като външен министър, а и след това, безспорно са много. Като „непатриотичен“ бе оценен неговият подход към случая с изтичането на дипломатически грами с нелицеприятни оценки за президента на САЩ Доналд Тръмп от британския посланик във Вашингтон Ким Дарък. Впрочем за първи път Тръмп така открито побесня по повод на скандала. Борис веднага изпъкна сред водещите британски политици, като отказа в интервю за БиБиСи да подкрепи низвергнатия дипломат. \r\nА когато на следващия ден Дарък подаде оставка заместник-министърът на външните работи на Великобритания Алан Дънкан (и той отстъпил поста миналия понеделник) гръмогласно обяви, че Джонсън „фактически е бутнал под автобуса един превъзходен дипломат, за да угоди на личните си интереси“. Под интереси, разбира се, той имаше предвид намерението на Борис да укрепи още повече отношенията с Тръмп, разчитайки на скорошно споразумение за свободна търговия със САЩ. Подобно постижение Джонсън веднага ще запише като свой голям плюс пред избирателите, но по-практичната му стойност е, че ще намали донякъде икономическите щети от Брекзит. Великобритания я чака интересно макар и сложно бъдеще. Идването на власт в страната на такъв ярък, но и противоречив политик като Борис Джонсън ще изнерви аудиторията у дома и в чужбина докрай. Често сравняват Борис Джонсън с Доналд Тръмп. Такова обаче не е съвсем коректно, защото, за разлика от Тръмп, новият лидер на Великобритания никога не се е занимавал с бизнес и не е от лигата на свръхбогатите. А и Борис има предимства, които рядко се забелязват, заради цветистите му изяви (които пък са в стила на Тръмп!). Той е високоинтелигентен. Още от годините, в които следва в Итън, Джонсън блести на полето на знанието с овладяването на риториката, а също и с интересите си в областта на античната литература и философия. Дано тези негови предимства поизменят сегашния му нрав и намерят позитивно приложение в работата му и най-вече в начина, по който той преценява съвременния свят. Защото политиката на лидера на велика сила като Великобритания би трябвало да е безгрешна.  ", "date": "2019.07.29", "title": "БоДжо - рошав, скандален или просто гениален"}
{"url": "https://standartnews.com/svyat/trmp-smeni-i-shefa-na-razuznavaneto-398155.html", "text": "Пореден високопоставен член напуска администрацията на Доналд Тръмп. Директорът на Националното разузнаване на САЩ Дан Коутс се разделя с поста на 15 август, съобщи по обичайния си начин - в Туитър, президентът Доналд Тръмп, цитиран от Ройтерс. Тръмп допълни, че номинира конгресмена републиканец Джон Ратклиф за приемник на Коутс. \"Приятно ми е да съобщя, че уважаваният конгресмен републиканец от Тексас Джон Ратклиф ще бъде номиниран от мен да бъде директор на националното разузнаване\", написа Тръмп в Туитър. Ройтерс уточин, че Дан Коутс имал конфликт с президента заради оценки, свързани с Русия, Иран и Северна Корея. Асошиейтед прес също посочи, че Коутс често е имал спорове с Тръмп. Той разказал на прокурори, че президентът го карал публично да отрече всякаква връзка между Русия и предизборната му кампания. Обтегнатите отношения между Тръмп и Коутс се дължали и на сериозни разногласия между президента и разузнавателните агенции, добавя АП. Длъжността директор на националното разузнаване е създадена след атаките на САЩ на 11 септември 2001 г. Шефът на разузнаването отговаря за 17-те граждански и военни разузнавателни служби на САЩ, включително Централното разузнавателно управление (ЦРУ). \r\nРатклиф, член на комисиите за разузнаване и съдебна власт в Камарата на представителите, защити Тръмп по време на свидетелските показания на бившия специален съветник Робърт Мюлер за двугодишното му разследване за намесата на Русия в президентските избори през 2016 г. и евентуално възпрепятстване на правосъдието, припомни \"Фокус\" \r\n. \r\nРатклиф също така обвини Мюлер, че е превишил правомощията си в обширното обсъждане на доклада за евентуално възпрепятстване на правосъдието от страна наТръмп, след като специалният прокурор реши да не прави заключение дали Тръмп е извършил престъпление. \r\nКонгресменът се съгласи, че Тръмп не стои по-високо от закона, но заяви, че президентът не трябва да бъде поставян и „под закона“. \r\nБивш правосъден министър и кмет на Хийт, Тексас, предградие на Далас, Ратклиф също е работил в адвокатска кантора. Влиза в конгреса през 2015 г., а някои лидери на Републиканската партия дори настояваха той да бъде назначен за генерален прокурор на САЩ миналата година, след като Тръмп отстрани Джеф Сешън от поста.  ", "date": "2019.07.29", "title": "Тръмп смени и шефа на разузнаването"}
{"url": "https://standartnews.com/svyat/bodzho-pak-mrnka-za-nova-sdelka-398193.html", "text": "Британският премиер Борис Джонсън каза, че са налице всички шансове да се постигне ново споразумение за Брекзит с Европейския съюз и че той иска също и голямо търговско споразумение с ЕС, предаде Ройтерс. „Ние искаме да заявим пределно ясно, че предпазният механизъм (за Северна Ирландия - б.р.) е „умряла работа“ и трябва да бъде отписан. Споразумението за изтегляне (от ЕС, договорено с експремиерката Тереза Мей - б.р.) също е мъртво и трябва да бъде отписано. Но има възможност за ново споразумение“, каза Джонсън по време на посещение в британска военноморска база в Шотландия, където е на посещение днес. „Онова, от което се нуждаем, е да изградим ново партньорство, включващо всички онези неща, които имат значение за нас, със споделено сътрудничество в сферите на отбраната, сигурността, разузнаването, културата, науката - всичко, което би могло да се очаква“, посочи премиерът. „ сърцевината на всичко това ще бъде едно ново споразумение за свободна търговия, което ще ни позволи да си върнем контрола над митата и над нашите закони и да правим някои неща по различен начин, който ни устройва“, добави Джонсън. Той изключи нов референдум за независимост на Шотландия след проведения вече през 2014 г. „Както вече бе казано, такова нещо се предприема веднъж през един човешки живот, веднъж при едно поколение. На тази база хората тогава дадоха гласа си и мисля, че ще бъде тотално погрешно да нарушим това обещание пред народите на Шотландия и Обединеното кралство и да правим нов референдум“, подчерта Борис Джонсън при днешното си посещение в Шотландия.", "date": "2019.07.29", "title": "БоДжо пак мрънка за нова сделка"}
{"url": "https://www.standartnews.com/sport/levski-udari-botev-pd-v-sofiya-398195.html", "text": "Левски постигна втора победа в efbet Лига, като удари в София Ботев (Пд) с 3:1. За победителите се разписаха Давиде Мариани (10 и 51) и Иван Горанов (80). Почетният гол за Ботев вкара Еберт (45). След този мач в класирането води Левски със 7 т, пред Черно море - 7 и Лудогорец 6 (мач по-малко). Шампионите приемат в Разград от 21,00 ч Витоша. Победата на \"сините\" идва като подарък за рожденния ден на собственика си Васил Божков.", "date": "2019.07.29", "title": "Левски удари Ботев (Пд) в София"}
{"url": "https://www.standartnews.com/sport/kobrata-iskam-andi-ruis-398178.html", "text": "Българската звезда на професионалния бокс Кубрат Пулев разкри какви са плановете му за следващ мач. Той е категоричен, че иска вече да се бие директно за световната титла и няма да прави повече елиминационни мачове, в които да рискува статута си на задължителен претендент за колана в IBF.  Това означава, че той ще трябва да се бие с Анди Руис, който взе титлите на Антъни Джошуа, след като го просна в \"Медисън Скуеър Гардън\" в началото на юни. Мнозина очакваха преди задължителния мач с мексиканеца българинът да изиграе още една битка, по всяка вероятност с Тайсън Фюри, с когото са съотборници в Top Rank. Но плановете на Кобрата са различни.  \"Стига толкова чакане! Искам да се изправя срещу Анди Руис. Готов съм да се изправя срещу него във всяка една точка по света. Нека организираме такъв мач, аз съм изцяло готов за него\", сподели Пулев пред изданието fightnews.com.  Последният мач на Кобрата беше през март, когато победи Богдан Дину с нокаут. След това той целуна репортерката Джени Суши по устата и загуби лиценза си на територията на САЩ за четири месеца, но отново има право да се бие там. И затова се надява скоро отново да е на ринга, при това срещу Анди Руис в директен спор за световната титла.", "date": "2019.07.29", "title": "Кобрата: Искам Анди Руис"}
{"url": "https://www.standartnews.com/sport/blgarski-atlet-i-vtori-na-maratona-v-alpite-398179.html", "text": "Българският атлет Шабан Мустафа завърши на второ място във високопланински маратон в швейцарските Апли. \r\nМустафа преодоля дистанцията от 42,7 километра по трасе с денивелация от 1424 метра с финал в курорта Давос на 1560 метра надморска височина за 3:23.15 часа. \r\nТой завърши на 5:03 минути зад представителя на домакините Щефан Венк, който беше считан за абсолютен фаворит в надпреварата и оправда очакванията с бягането си. \r\nТрети с време 3:40:27 часа завърши друг швейцарец Габриел Ломбризер.", "date": "2019.07.29", "title": "Български атлет е втори на маратона в Алпите"}
{"url": "https://standartnews.com/regionalni/stara-zagora-i-odrin-razvivat-borsovata-trgoviya-398182.html", "text": "\r\n   За развитие на борсовата търговия между Стара Загора и Одрин бе постигнато съгласие при посещението на  работна група от Търговско-промишлена палата  в Града на липите в турския граад. По време на проведената дискусия бе отбелязан големият потенциал на двата региона и бе взето решение за сформиране на работен екип за разработване на съвместен проект за развитие на борсовата търговия, съобщи днес председателят на  Търговско-промишлената палата в Стара Загора Олег Стоилов. Работната група трябад да даде конкретни предложения за преодоляване на съществуващите технически, организационни и политически пречки, пред търговските взаимоотношения между двата региона. \r\n  Идеята за развитие на борсовата търговия между Стара Загора  и Одрин е получила пълна подкрепа и от Одринската търговско-промишлена палата, където старозагорци са имали друга работна среща. На нея е била дадена висока оценка на старозагорския бизнес и културната мисията, проведена през април миналата година в Одрин. Тогава Старозагорската държавна опера гостува при голям успех с постановката на \"Мадам Бътерфлай\", която одринската общественост пожелала отново да види.  \r\n   Следващата работна среща на старозагорско-одрински екип е ила планирна за тази есен в Стара Загора. Фото - ТПП - Стара Загора \r\n  ", "date": "2019.07.29", "title": "Стара Загора и Одрин развиват борсовата търговия"}
{"url": "https://standartnews.com/regionalni/novi-kashpi-shche-krasyat-blagoevgrad-398151.html", "text": "105 нови кашпи с многогодишна растителност ще красят Благоевград. Те ще бъдат поставяни поетапно на различни места в областния център. Част от тях ще са самостоятелни, а други ще бъдат подредени в композиции. Сред местата, които ще се украсят с нови кашпи, са пространствата около сградите на Американски университет, Община Благоевград, пощата, Съдебна палата, Дом на младостта, пл. „България“ и мостът между пл. „Македония“ и кв. „Вароша“. Поставянето на кашпите ще започне в началото  на август. Те са изработени от бетон с различна височина и вместимост.   Голяма част от съдовете за цветя в Благоевград към този момент са захабени и повредени. Именно заради това кметът д-р Атанас Камбитов инициира подмяната им.   Община Благоевград апелира за отговорно поведение и опазване на общинското имущество. В случай на нередности, сигнали могат да бъдат подавани на „Горещата линия“ на Общината – 073/88 44 34, в работно време, дежурния телефон 073 88 44 06, както и на тел. 112.", "date": "2019.07.29", "title": "Нови кашпи ще красят Благоевград"}
{"url": "https://standartnews.com/regionalni/izpuskat-uchebno-vodite-na-starozagorski-yazovir-398187.html", "text": "Водите на язовира край старозагорското с. Малка Верея ще бъдат изпуснати по време на тренировка и учение утре.  Учебната тренировка ще се проведе  от районната служба „Пожарна безопасност и защита на населението\" съвместно с екип на доброволците от „Доброволно формирование“ към община Стара Загора, съобщиха от общинския пресцентър. \r\n    Темата на учението е развръщане на хидрофорен модул и отводняване на воден обект, застрашаващ малко населено място, при което ще бъдат източени водите на язовира край с. Малка Верея.  \r\n  Учебната тренировка се провежда в изпълнение на предписание от Главна дирекция „Надзор на язовирните стени и съоръженията към тях“, уточняват от Старозагорската община. \r\n  ", "date": "2019.07.29", "title": "Изпускат учебно водите на старозагорски язовир"}
{"url": "https://standartnews.com/kultura/martina-vachkova-kato-tiyneydzhr-bila-super-sramezhliva-398158.html", "text": "Когато Владо Пенев през 2018-а навърши 60, Мартина Вачкова му беше обещала, че ще празнуват цяла година – както подобава на юбилей. Сега е негов ред да й върне жеста и емоциите, защото я настигна същия случай – на 29 юли бясната Лъвица посреща кръгъл рожден ден. Единствената й категорична равносметка е, че „животът е кръговрат“. Но няма време за излишно философстване, защото снима на пълни обороти в осмия сезон на „Откраднат живот“. Нейната Магда Жекова е от най-емблематичните образи в култовия сериал. Сега феновете стискат палци, та дано главната сестра на „Света Анастасия“ най-после да се гмурне в истинската любов. Но каквото и да става – в киното или в живота – и актрисата, и нейната героиня остават предани на житейското си кредо – да бъдем добри, защото нищо друго няма толкова голямо значение.  А какъвто и където и да купонът, Мартина ще бъде неговият вулкан. Макар че като тийнейджърка е доста „свита“, малко преди да кандидатства във ВИТИЗ й се наложило да преодолее своя свян и да се превърне в душата на всички компании. Като студентка вече разгърнала всичките си таланти – и под прожекторите, и извън тяхната светлина. Може би защото иска да впечатли Владо Пенев, с когото са гаджета, а той иска и да се женят. Днес никой от тях не коментира дали съжалява, че не са изслушали Менделсон като двойка. /Мартина обаче се шегува, че след като два пъти вече е играла булка, то третият път ще й се случи „на живо“./ Факт е обаче, че нито един мъж след него не е разбирал толкова изтънко вибрациите на душата й.  „Спасявало ме е това, че имам много приятели. Но няма нищо по-хубаво от това да се прибереш вкъщи късно вечер и да разкажеш на човека до теб за сутрешната си репетиция. Е, пълното щастие е мираж“, споделяла е известната дама.  Тя е споменавала, че обича да се влюбва. Вярва, че приятелството също може да премине в страст – за разлика от повечето хора в обкръжението й, които са убедени, че възможно само обратното. „Готова съм да направя всичко за любимия мъж, за да се чувства добре. Но той трябва да ми върне със същото“, категорична е тя.  Един от предпочитаните й афоризми е на Антон Чехов: „Странно нещо е душата – никой не знае къде се намира, но всеки знае как боли“. А нейното сърце е дъщеря й Рада - талантлива бъдеща художничка и чаровна, но сдържана млада дама. Мартина, естествено, е правила сума ти чудеса за наследницата си. Преди години актрисата си купува планинарски обувки, защото детето иска двете да хукнат по чукарите. Чак до Мусала тогава не стигат, но обикалят хълмовете в етрополския Балкан около къщата им в село Бойковец. Заради дъщеря си Вачкова започва да меси питки. Ето и фото моменти от живота и кариерата на звездата. Когато Мартина се ражда, баща й е пред камерата – снима в „Дом на две улици“.  И в момента, в който екипът получава щастливата новина, актьорът е някъде навътре в морето. Викат го с мегафоните на спасителите да излезе, но той не чува.  Тогава композиторът Светозар Донев се хвърля във водата и плува до Гришата, за да го информира, че вече е родител. Вачкови в „Мера според мера“ – бащата е Постол войвода, дъщерята е Лимбийката. Големият актьор не дочаква премиерата на филма. Умира от тромб, а не от сърце – както го плашат цял живот. С майка си Силвия – изключителна дама. „За баща ми тя беше принцеса и богиня,  поставена на пиетдестал“, споделяла е Марта. Силвия не спира да работи до ден днешен, не се омъжва втори път след смъртта на Григор Вачков, въпреки че остава сама само на 38. Винаги е до Мартина и Рада – мъдра и изискана.   С Катерина Евро са адски близки. Викат си „котане“ и когато са заедно вън от София, винаги спят в една стая – но не за да пестят, а за да си говорят. Единственият проблем между тях са цигарите на Катето. Двете имат безкрайно смешни случки. Докато снимат в Балчик тв версия на спектакъла „Дванайсета нощ“, всяка свободна минута тичат да се пекат голи на скалите. Евро, която е графиня Оливия, и Марта, влязла в кожата на нейната слугиня, са смели момичета, но и двете си глътнали граматиката, когато край разсъблечените им кълки минали група мургави сънародници.  В типичния си комуникативен стил и двете взели да махат на ромите, но се усетили, че са без дрехи и бая се посепнали. Приятелките обаче се преживели и доста по-драматични моменти. Когато Александър Кадиев все още е безумно палавият Сашко, пада от покрива на съседите и жестоко чупи крака си на три места. Мартина всеки ден ходи в болницата, за да му чете приказки. Докато момченцето се възстановява на патерици, не се отделя от него. С Владо Пенев, с когото от десетилетия си викат “рожбе“, а от няколко сезона най-после снимат заедно – в „Откраднат живот“. В театъра са играли само като студенти и в Сфумато  С Тончо Токмакчиев са неразделни. Когато тя забременява, така наречените жълти медии тиражират версията, че той е бащата. А понеже Тончо е тотален присмехулник и провокатор, след раждането на Рада постоянно заема пози на нейн родител и обяснява на журналистите колко сладка е малката, а те буквално изтрещяват.", "date": "2019.07.29", "title": "Мартина Вачкова като тийнейджър била супер срамежлива"}
{"url": "https://standartnews.com/kultura/filosofi-tekhnokrati-se-zavrnakha-na-elektro-stsenata-398154.html", "text": "„Hypnotic Rage“ отново влязоха в голямата игра с парчето “Reliever”, което е първият сингъл на електро тандема след 9-годишно мълчание. Водени единствено от любовта си към музиката, артистите  решиха  да се завърнат на сцената и го правят по категоричен начин. С обновена концепция, различна визия, силно присъствие и коренно различен нов електронен звук, Hypnotic Rage предават посланието си за смисъла на живота в името на любовта. \r\nТекстът и музиката на “Reliever” са на Кирил Захариев-Кико, звуков инженер е Николай Желев-Джей, а записът, аранжиментът и миксът са продуцирани в собственото им студио “HypnoticLab”. \r\nЗавръщането е подплатено с впечатляващ като продукция видео клип, който изстрелва в необятното пространство на въображението, материализирано чрез звук и картина, а мащабната реализация е на режисьора Господин Господинов-Гепи. Идеята за вечността, която вълнува не само групата, е пресъздадена чрез открояващите се геометрични инсталации, използвани във видеото. Малко са музикантите от родната сцена, които създават звучене, което вълнува както поп аудиторията, така и феновете на електронната денс музика. „Неразбирането между нас, хората, празнотата в душите ни, ирационалната ни лудост, огорчението от лъжата, предателството и завистта – всички те избледняват, когато съумеем да се слеем един с друг чрез любовта, винаги  давала ни сили и смелост в изморителната битка с най-дълбоките човешки страхове, философстват авторите.  \r\nHypnotic Rage добиват популярност през 2003-а  още с първия си ултра хит “Feel The Vibes”. През 2004-а  правят кавър на „Обичам те дотук” на ФСБ за Светла Иванова. С видеото “Feeling Blue”, което проби в топ 5 на MTV – World Chart Express и доби широка популярност в Гърция, Hypnotic Rage бяха номинирани за MAD Video Music Awards 2007-а в категория за най-добър български видеоклип. Клипът им “Secret Sins“, който е заснет сред декорите на небезизвестната холивудска продукция „Черната далия”, се завъртя за няколко седмици в класацията на MTV – World Chart Express. През 2010-а пуснаха “Rely On Love”, а с “Reliever” Hypnotic Rage ни подготвят за нов албум и заявяват категоричното си завръщане на музикалната сцена. \r\nДа припомним, че Hypnotic Rage е от най-странните родни музикални формации и със сигурност автори на най-успешния български дебют за  2003-а. Зад името /“Хипнотична ярост“/ се крият двама творци с вече дългогодишен опит в създаването на електронна музика и със завидно ноу-хау в продуцирането. Кирил Захариев владее няколко езика и не се задържа дълго в България. За него музиката е призвание, религия и смисъл. Николай Желев е гуру на музикалните дигитални технологии, студийния хард и софтуеър. Двамата се срещат съвсем случайно на концерт на “Депеш мод“ в Будапеща през 1993-а и оттогава работят съвместно, независимо, че разстоянието често ги дели. Електронната музика е тяхната най-голяма страст, непреодолима духовна потребност и безбрежна вселена. Вдъхновяват се от арта на 80-те и 90-те.  „Енергоблок“ е  първоначалното име на дуета. През 1994-а  печелят първа награда в телевизионното предаване \"Хит минус едно\" по БНТ с изпълнението на своя версия на Never Let Me Down Again - хитов сингъл на „Депеш мод“ от 80-те. През 1995-а  записват албум с авторска музика плюс версия на Happiest Girl, отново кавър на „Депеш“, но тогавашният издател преустановява дейност и албумът така и не вижда бял свят. Кико заминава да следва извън България, а тиражът от касети остава за спомен и никога не бива комерсиализиран. През 2002-а Кико се завръща в България и дуетът променя името си, като замества старото „Енергоблок“ с новото „Hypnotic Rage“. Що за птици са Кико и Джей извън сцената? Кирил Захариев  е  сноубордист  от 25 години, моторист - има три машини, кара кайтсърф отскоро и е дайвмастър по дайвинг. Има две дипломи за висше образование - финансов мениджмънт и финансов инженеринг.  Засега композициите са  негови деца, биологичните тепърва ще се появат. Основният му интерес е музиката във всичките й форми. Тя обаче не е източникът на личните му доходи. Казва, че би била, но в друг живот. През последните 9 години основно е в България, защото семейството има нужда от него. Кико и Джей са родени в една и съща година – 1973-а.  Нито един от двамата засега не се е женил, но музи от плът и кръв никога не са им липсвали.  Склонни са към остри спорове, когато имат различна гледна точка към общите си творения.", "date": "2019.07.29", "title": "Философи технократи се завърнаха на електро сцената"}
{"url": "https://standartnews.com/biznes/otkrikha-nay-golyamata-kozeferma-v-blgariya-398184.html", "text": "Официално откриха най-голямата козеферма в страната, която се намира в село Богутево, община Чепеларе. На откриването, което започна с молебен, присъства и кметът на община Чепеларе Славка Чакърова. Тя благодари за направената инвестиция на територията на общината, което допринася и за популяризиране на слогана „Община Чепеларе – Зеленото сърце на България“, където се произвеждат екологично чисти продукти. Инвеститор на проекта е изпълнителният директор на Завода за шлифовъчни машини в Асеновград инж. Иван Марков, а инвестицията възлиза на близо 2 милиона лева. Инвеститорът е спечелил европейски проект по подмярка 4.1 \"Инвестиции в земеделски стопанства\" по ОП \"Развитие на селските райони\" за създаване на козеферма по европейски стандарт. Европа е отпуснала 60 % от сумата по проекта, останалото е дофинансирано със собствени средства. Козефермата в Богутево е най-голямата в България. Тя ще поддържа млеконадойни майки и мъжки за възпроизводство от породата саан. Напълно автоматизираната система за хранене ще изключва замърсяване на храната по пътя към животните, така че да се създава истински еко продукт на подходящата надморска височина от 1111 м.", "date": "2019.07.29", "title": "Откриха най-голямата козеферма в България"}
{"url": "https://standartnews.com/biznes/kristalina-mina-prvoto-sito-za-mvf-398185.html", "text": "Кристалина Георгиева е сред тримата финалисти за европейски кандидат за заместник на Кристин Лагард начело на Международния валутен фонд (МВФ). Крайният срок за издигане на кандидатури е 6 септември, съобщават двама запознати с разискванията източници, цитирани от Bloomberg, съобщава Инвестор.бг. Първият кръг от преговори под ръководството на френския финансов министър Брюно льо Мер, който координира процеса от името на Европейския съюз, е оставил в надпреварата три имена – бившия холандски финансов министър Йерун Дейселблум, главния изпълнителен директор на Световната банка Кристалина Георгиева от България и гуверньора на Финландската централна банка Оли Рен. МВФ съобщи в комюнике миналата седмица, че процесът по избор на кандидат ще започне на 29 юли и ще приключи до 6 септември. Изпълнителният съвет на фонда смята да приключи процеса до 4 октомври. Трети официален представител на ЕС заяви, че Льо Мер е провел консултации по телефона с представители на всички страни членки през уикенда. Той допълни, че Франция подкрепя Георгиева, която има подкрепата и на САЩ, а Германия поддържа Дейселблум. Ръководната позиция остана свободна, след като Лагард подаде оставка този месец, за да оглави Европейската централна банка (ЕЦБ). По традиция европеец управлява базирания във Вашингтон фонд, а следващият лидер ще трябва да се справя със забавящия се растеж на световна икономика, който достигна най-ниското си ниво от финансовата криза. Миналата седмица МВФ отново понижи прогнозите за растежа на световната икономика до 3,2% тази година. Исторически Европа излъчва титуляр за поста, но трудно успява да се обедини около един кандидат на фона на разделенията по географски и партиен принцип. За да разшири списъка с потенциални кандидати, Льо Мер предложи също така да се отмени възрастовото ограничение за заемане на поста. Подобна промяна ще е необходима, ако европейците подкрепят Георгиева (65 г.), но тя ще изисква и промяна в регулациите на МВФ. Въз основа на половинвековно споразумение ръководителят на МВФ е европеец, а САЩ избират лидер на Световната банка. Традицията беше запазена и когато американецът Дейвид Малпас беше избран за президент на Световната банка през април. Европейците обаче не са сигурни дали администрацията на президента Доналд Тръмп ще върне услугата.", "date": "2019.07.29", "title": "Кристалина мина първото сито за МВФ"}
{"url": "https://standartnews.com/sport/kobrata-iskam-andi-ruis-398178.html", "text": "Българската звезда на професионалния бокс Кубрат Пулев разкри какви са плановете му за следващ мач. Той е категоричен, че иска вече да се бие директно за световната титла и няма да прави повече елиминационни мачове, в които да рискува статута си на задължителен претендент за колана в IBF.  Това означава, че той ще трябва да се бие с Анди Руис, който взе титлите на Антъни Джошуа, след като го просна в \"Медисън Скуеър Гардън\" в началото на юни. Мнозина очакваха преди задължителния мач с мексиканеца българинът да изиграе още една битка, по всяка вероятност с Тайсън Фюри, с когото са съотборници в Top Rank. Но плановете на Кобрата са различни.  \"Стига толкова чакане! Искам да се изправя срещу Анди Руис. Готов съм да се изправя срещу него във всяка една точка по света. Нека организираме такъв мач, аз съм изцяло готов за него\", сподели Пулев пред изданието fightnews.com.  Последният мач на Кобрата беше през март, когато победи Богдан Дину с нокаут. След това той целуна репортерката Джени Суши по устата и загуби лиценза си на територията на САЩ за четири месеца, но отново има право да се бие там. И затова се надява скоро отново да е на ринга, при това срещу Анди Руис в директен спор за световната титла.", "date": "2019.07.29", "title": "Кобрата: Искам Анди Руис"}
{"url": "https://standartnews.com/sport/blgarski-atlet-i-vtori-na-maratona-v-alpite-398179.html", "text": "Българският атлет Шабан Мустафа завърши на второ място във високопланински маратон в швейцарските Апли. \r\nМустафа преодоля дистанцията от 42,7 километра по трасе с денивелация от 1424 метра с финал в курорта Давос на 1560 метра надморска височина за 3:23.15 часа. \r\nТой завърши на 5:03 минути зад представителя на домакините Щефан Венк, който беше считан за абсолютен фаворит в надпреварата и оправда очакванията с бягането си. \r\nТрети с време 3:40:27 часа завърши друг швейцарец Габриел Ломбризер.", "date": "2019.07.29", "title": "Български атлет е втори на маратона в Алпите"}
{"url": "https://standartnews.com/sport/levski-udari-botev-pd-v-sofiya-398195.html", "text": "Левски постигна втора победа в efbet Лига, като удари в София Ботев (Пд) с 3:1. За победителите се разписаха Давиде Мариани (10 и 51) и Иван Горанов (80). Почетният гол за Ботев вкара Еберт (45). След този мач в класирането води Левски със 7 т, пред Черно море - 7 и Лудогорец 6 (мач по-малко). Шампионите приемат в Разград от 21,00 ч Витоша. Победата на \"сините\" идва като подарък за рожденния ден на собственика си Васил Божков.", "date": "2019.07.29", "title": "Левски удари Ботев (Пд) в София"}
