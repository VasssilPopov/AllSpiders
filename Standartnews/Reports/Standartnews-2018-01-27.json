{"url": "http://standartnews.com/balgariya/vladislav_goranov_zasluzhavame_da_sme_v_evrozonata_tsenite_nyama_da_se_povishat-367652.html", "text": "Заслужаваме да сме част от еврозоната и се радвам, че и това е преобладаващото мнение в българското общество. Това заяви министърът на финансите Владислав Горанов в студиото на \"Панорама\" по БНТ по една от основните теми за България в близко бъдеще. За приемането на еврото той изрази надежда това да стане възможно по-бързо. \"Стандартният отговор е - когато сме готови, но ние трябва да настояваме да ни допуснат или да дадат точни аргументи защо не е време за това, коментира Горанов и допълни, че е информирал европейските партньори, че е добре да влезем в чакалнята на еврозоната през първата половина на тази година, а след това има поне двугодишен период за цялостното приключване на процеса по приемането на еврото. - Категорично съм сигурен, че цените няма да се повишат, това показва и предишния опит на други държави, каза финансовият министър. Той даде пример с Балтийските държави, където оскъпяването е било под 1%. Ако цената е 1% инфлация, аз съм готов да отстоявам това\", обясни Горанов. Според него в България отдавна търпим \"негативите\" от членството в еврозоната, без да ползваме позитивите и да сме сме част от една модерна и интегрирана Европа. По повод на вота на недоверие през седмицата той допълни: \"Нямаше как този вот да бъде успешен, първо - минало е твърде малко време от предишните избори, колегите от опозицията търсеха тема, която да засегне максимално авторитета на това управление, но не уцелиха добре, нямаха достатъчно аргументи. Темата за корупцията е тема за усещане в обществото. България е на 12-о място по този показател в ЕС. Това не е житейски факт, а само социологически, каза Горанов и допълни, че дебатът в НС е бил далеч от това, което се очаква. Ако има данни за корупция, то те трябва да са в правораздавателните органи, коментира той. Заоспорваната Истанбулска конвенция Горанов обясни: \"Темата беше обсъдена много набързо, без съществени дебати. Искахме да покажем, че сме част от съвременните европейски ценности, без да сме разказали на обществото. В Истанбулската конвенция няма нищо освен темата за борбата с насилието над жени и деца. Дали ще я подкрепим е въпрос на цивилизован избор. Нужно беше да си дадем повече време, за да разкажем правилната история. В нея има 50-60 текста, всеки български гражданин ще разбере за какво става дума, ако я прочете. Ако не я приемем, ще останем от другата страна на Босфора, каза в заключение Владислав Горанов.", "date": "2018.01.26", "title": "Владислав Горанов: Заслужаваме да сме в еврозоната, цените няма да се повишат"}
{"url": "http://standartnews.com/balgariya/chudotvorna_ikona_ot_odesa_shte_obikoli_8_nashi_hrama-367638.html", "text": "Хиляди миряни от Варненнска и Великопреславска епархия очакват с нетърпение пристигането от Украйна на чудотворната икона на Божията майка „Одигитрия Байталска\". Тържественото й посрещане ще бъде днес в 12 часа в Катедралния храм „Свето Успение Богородично\" на морската ни столица. Чудотворната икона идва от манастира „Рождество на Пресвета Богородица\" в село Байтали, Одеска област, откъдето идва и името й. В превод то означава „Пътеводителка Байталска\". Години наред тя е била изгубена, като е открита през 2005 година. Според преданието, преди 200 години манастирът е бил опожарен и монасите скрили светинята, за да я запазят. Според вярванията чудотворната икона помага на страдащите, на семейства, които искат да имат деца, за връщане на синовете и дъщерите при семействата им и за успешно приключване на съдебни спорове. Известни са немалко чудеса, които са се случили след молитви към „Одигитрия Байталска\" в различни градове, сред които Киев, Одеса, Москва и др. Много са били бездетните семейства, които се сдобиват с деца, както и много болни деца получават изцеление от различни заболявания, след молитвите на техните родители. Даровете, с които е окичена иконата и оставените пред нея, показват една съвсем малка част от благодарността на хората за чудесата, които са им се случили. Свещеническите кръстове свидетелстват, че и много духовници са получили просимото от Божията майка. Иконата ще бъде изложена в осем наши храма в шест града. Според изготвената пограма на богослуженията утре от 9 часа в Катедралния храм „Свето Успение Богородично\", Варненският и Великопреславски митрополит Йоан ще отслужи Света Божествена литургия. На 29 януари ще се отслужи Молебен във варненския храм „Свети Атанасий\", а на 30 януари - Божествена Света литургия в храма „Светите Три Светители\" в Шумен. На 31 януари ще има молебени в храмовете на Добрич и Генерал Тошево, а на 1 февруари и във Велики Преслав. На Сретение Господне (на 2 февруари) в старинния храм „Успение Пресвета Богородица Панагия\"(Малката Богородица) във Варна ще се отслужи Божествена Света литургия, а на 3-ти февруари - молебен в храма „Успение Богородично\" в Търговище. Миналата година чудотворната икона \"Одигитрия Байталска\" беше изложена за поклонение от 17 до 20 август в църквата \"Свети Йоан Рилски\" в Бургас по повод храмовия празник на Свети Йоан Рилски - 19 август.", "date": "2018.01.26", "title": "Чудотворна икона от Одеса ще обиколи 8 наши храма"}
{"url": "http://standartnews.com/balgariya/proveryavat_bdzh_zaradi_izvanredniya_trud-367644.html", "text": "Вътрешен одит в \"Холдинг БДЖ\" ЕАД, \"БДЖ-Пътнически превози\" ЕООД и \"БДЖ-Товарни превози\" ЕООД разпореди транспортният министър Ивайло Московски. Спешната проверка се налага след разследване на Нова тв, че софийските машинисти са положили над 37 300 извънредни часа труд, като на един машинист не могат да му се назначат повече от 150 часа извънреден труд на година. Ще се направи и проверка на осъществявания контрол на работното време на служителите и на назначенията. Разследването твърди, че футболисти са фиктивно назначени на специализирани длъжности в железниците, не ходят на работа, но вземат пари", "date": "2018.01.26", "title": "Проверяват БДЖ заради извънредния труд"}
{"url": "http://standartnews.com/balgariya/bivsh_zamministar_obvinen_na_128_mln-367642.html", "text": "Бившият зам.-министър на здравеопазването Михаил Зортев е обвиняем за схемата болница в болницата. Преди 7 години той разрешил в нарушение на закона частното лечебно заведение \"Вива Медика\" ООД да извършва дублиращи медицински дейности в държавната болница \"Христо Ботев\" във Враца. Врачанската болница е една от най-закъсалите. Законът за лечебните заведения забранява на територията на едно лечебно заведение да има друго, което изпълнява същите дейности. На едно място могат да са само клиники различен премет на дейност. През декември главният прокурор Сотир Цацаров съобщи, че договорът за наем, срещу който е било приютено частното лечебно заведение във врачанската болница, е 50 лв. за година. Освен, че \"Вива Медика\" е дублирала дейността на държавната болница, е ползвала и нейната аптека. Зортев е позволил \"Вива Медика\" да осъществява дейности анестезиология и интензивно лечение, вътрешни болести, хирургия, ортопедия и травматология. Настъпилата вреда от действията на Зортев се оценява на 12,8 млн. лева – сумата. Толкова е Здравната каса на частното дружество за дублиращите дейности. Зортев е с парична 5000 лева. Той бе зам.-министър на здравеопазването при първото правителство на Бойко Борисов по времето на здравния министър Стефан Константинов, но напусна заради различни позиции с министъра си.", "date": "2018.01.26", "title": "Бивш зам.-министър обвинен на 12,8 млн."}
{"url": "http://standartnews.com/balgariya/ot_predsedatelstvoto_obsadiha_reformata_na_sistemata_za_ubezhishte_i_opazvaneto_na_granitsite-367646.html", "text": "  Министрите на вътрешните работи на държавите-членки на ЕС проведоха в София неформална среща, за да обсъдят теми, свързани с реформата в общата европейска система за убежище, граничното управление и Глобалния пакт на ООН за сигурна, редовна и законна миграция. Вътрешните министри разгледаха реформата в общата европейска система за убежище, която беше започната през 2016 г. в отговор на безпрецедентната миграционна криза. Българското председателство ще работи за финализирането на реформата, така че Европейският съюз да разполага с гъвкава, ефективна и надеждна система, способна да отговори на бъдещи предизвикателства. „Проведохме много плодотворна дискусия по най-важните теми за Европейския съюз, които засягат всички европейски граждани. Бих искал да благодаря на държавите-членки за тяхната подкрепа и решителност да постигнем съгласие по въпроса. Ще продължим нашите интензивни разговори на експертно ниво с намерението да постигнем политическо съгласие до края на юни. Надявам се да се обединим около решение, което ще направи системата за убежище по-ефикасна и способна да отговори на бъдещи предизвикателства\", подчерта министърът на вътрешните работи на Република България Валентин Радев. Европейският комисар по миграция, вътрешни работи и гражданство Димитрис Аврамопулос приветства дискусията. „Всички искаме система за убежище, която разпределя равномерно отговорността и солидарността между държавите-членки. Изцяло подкрепям подхода на Българското председателство, което поставя като приоритет напредъка по преговорите за реформата на Дъблинското споразумение и ускорява работата в тази посока\", заяви Аврамопулос. Работният обяд беше посветен на глобалните аспекти на миграцията в контекста на предстоящите преговори по Глобалния пакт на ООН за сигурна, редовна и законна миграция. Министрите на вътрешните работи подчертаха необходимостта от постигане на баланс в интересите на страните на произход, транзит и крайна дестинация и обсъдиха резултатното прилагане на ангажиментите, предвид необвързващия му характер. По време на следобедните сесии участниците дискутираха въпроси в областта на граничното управление, в частност политическите аспекти на концепцията за Интегрирано гранично управление. Акцент бе поставен върху необходимостта от засилване на граничния контрол, който има ключово значение както за повишаването на вътрешната сигурност на ЕС, така и за по-доброто управление на миграцията. Във фокуса на дебатите бяха въпроси като сътрудничеството с трети страни, повишаване на връщанията на нелегално пребиваващи граждани на трети страни, междуинституционалното сътрудничество в контекста на граничното управление. Контекст Работните сесии на министрите на вътрешните работи на страните-членки на ЕС се състояха на 25 януари 2018 г. в София. В неформалното заседание участваха и министрите на асоциираните държави (Исландия, Норвегия, Швейцария), комисарите Димитрис Аврамопулос и Джулиан Кинг, европейският координатор за борба с тероризма, представители на Европейския парламент, Генералния секретариат на Съвета на ЕС, Европейската служба за външна дейност и агенциите на ЕС в областта на правосъдието и вътрешните работи (ЕСПОУ, eu-LISA, Евроюст, Европол, Фронтекс, FRA).", "date": "2018.01.26", "title": "ОТ ПРЕДСЕДАТЕЛСТВОТО: Обсъдиха реформата на системата за убежище и опазването на границите"}
{"url": "http://standartnews.com/balgariya/mariya_gabriel_istanbulskata_konventsiya_osiguryava_zashtita_na_zhertvite_na_nasilie-367651.html", "text": "Истанбулската конвенция е най-значимият международен договор, който осигурява системна защита на жертвите, обясни българският еврокомисар Мария Габриел пред БиТиВи. „Той слага акцент от превенцията до наказателните мерки срещу престъпниците, до криминализирането на  домашното насилие – над жени, над мъже и над деца. Това е инструмент, който не е панацея, но може да ускори от част от процедурите\", каза тя, като посочи, че „голяма част от жертвите се сблъскват с това безвремие, което много често, за съжаление, като последствие има обратно връщане към порочния кръг на насилието\". Тази конвенция дава импулс да актуализираме законодателството си и излъчва много силен сигнал към всички, които могат да вземат участие в борбата с този феномен, посочи Габриел. По думите ѝ документът „казва на жертвите: „Имайте смелостта да не мълчите\", тъй като мълчанието е най-големият проблем. „От друга страна трябва да заработят всички, участващи в този процес – от жертвата, през кризисния център, психологическата помощ, неправителствените организации и стигнем до повече обучения за полицаите да разпознават много бързо формите на насилие и жертвите, до прокурорите, до съдебните наказания, които трябва да бъдат бързи\", каза Габриел. За притесненията за трети пол еврокомисарят посочи, че в конвенцията, специално в чл. 3, „ясно е казано, че за всичко, което засяга тази конвенция, пол означава социални роли и характеристики, които определено общество смята за характерни за мъжете и жените. Ние сме това „определено общество\". За нас в България мъжете и жените са физически пол. Тази конвенция по никакъв начин не цели да промени това, което ние имаме като модел. Но тя ни дава възможност да си кажем, че за насилието толерантността е нулева\". Що се отнася до обучението на деца, Габриел коментира, че в текста е казано: „когато е подходящо, съобразено с потребностите на учениците\". „Ето, отново ролята, която е дадена на националната държава – ако България реши, че има необходимост от повече обучение за такива програми, тя ще ги въведе. И конкретно в тази конвенция се говори за програми, отнасящи се до социалните характеристики за мъже и жени, борбата със стереотипите\". Стана ясно, че има нужда от истински дебат по темата, който да позволи всички общности – религиозната, академичната, неправителственият сектор, институциите, от които зависи решаването на този проблем, да седнат с много ясни тези, разумно и спокойно да обсъдят различните мнения, каза тя. Габриел посочи, че е имало време това да се случи, тъй като междуведомствената група е създадена още след подписването на документа през април 2016 г. Но може би наистина в рамките на обществото имаше нужда от повече такива дебати, каза тя.", "date": "2018.01.26", "title": "Мария Габриел: Истанбулската конвенция осигурява защита на жертвите на насилие"}
{"url": "http://standartnews.com/svyat/borisov_v_davos_investitsiite_na_zapadnite_balkani_zavisyat_ot_svarzanostta_im_s_es_obnovena-367633.html", "text": "Министър-председателят Бойко Борисов участва в дискусия за дългосрочното развитие на Западните Балкани, която се проведе в рамките на Годишната среща на Световния икономически форум. В нея се включиха и лидерите на страните от Западните Балкани, на Хърватия, както и комисарят по разширяването и политиката за съседство на Европейския съюз Йоханес Хан. Това съобщиха от правителствената информационна служба. При обсъжданията българският премиер акцентира върху необходимостта от свързаност във всички измерения в региона – инфраструктурна, транспортна, дигитална, енергийна и социална. „Това е ключов фактор за стимулиране на инвестициите и подобряване на връзките с държавите-членки\", каза Борисов. Той посочи също, че ЕС очаква страните от Западните Балкани да постигнат осезаем напредък в изпълнението на критериите за членство. „Вече абсолютно всички приемат, че двата процеса трябва да вървят паралелно - изграждането на инфраструктура и в същото време тези, които са отбелязали напредък, да затварят главите по присъединяване. Това ще покаже, че Европа е силно ангажирана към Западните Балкани\", подчерта министър-председателят. Борисов добави и че разглежда планираната в рамките на Българското председателство среща по темата като подходящ форум, на който държавите-членки да изразят своите виждания. Премиерът още веднъж посочи, че съществуващите открити двустранни въпроси трябва да бъдат разрешени преди приемането на страните в ЕС и приветства полаганите усилия в тази посока. Борисов даде пример за подобряването на отношенията между страните от региона с подписания през август 2017 г. Договор за приятелство, добросъседство и сътрудничество между България и Република Македония. „Парламентите на България и Република Македония ратифицираха Договора, който бе определен от международната общност като отличен пример за изграждане на нов тип отношения на Балканите. Двете държави показаха, че съществува реална воля за развитие на отношенията на прагматична основа, в дух на добросъседство и доверие\", каза Бойко Борисов. \"Планът ни за европерспективата на страните от Западните Балкани е добър, допълни Борисов след разговора си с премиера на Хърватия Андрей Пленкович, който се проведе в рамките на Годишната среща на Световния икономическия форум в Давос. Основна тема на него беше сътрудничеството между двете страни, което да насърчава укрепването на стабилността в Югоизточна Европа. Андрей Пленкович приветства приоритетите на Българското председателство на Съвета на Европейския съюз. „Всички колеги тук са оптимисти, планът ни е добър\", коментира Бойко Борисов и добави, че интеграцията и инфраструктурната свързаност между страните от региона ще дадат икономически тласък не само на държавите от тази част на Европа, но и на целия континент. Премиерът на България изрази увереност, че последователността в тези политики на нашето председателство ще бъде продължена и при следващите председатели Австрия, Румъния и Хърватия.", "date": "2018.01.26", "title": "Борисов в Давос: Инвестициите на Западните Балкани зависят от свързаността им с ЕС /ОБНОВЕНА/"}
{"url": "http://standartnews.com/balgariya/irena_sokolova_posreshta_gosti_prez_dnite_na_surva-367649.html", "text": "Областният управител на Перник Ирена Соколова ще посреща гости през всички дни на 27-то издание на Международния  фестивал на маскарадните игри „Сурва – 2018\" в Перник. Заседателната зала на областната администрация ще се превърне в гостоприемница и по всяко време високопоставените гости на феста – дипломати, служители в държавни институции, специални гости, като се уморят от разходки между дефилиращите групи,  ще могат да се подкрепят с топли напитки   и да опитат традиционни зимни ястия от Граово, както се нарича тази част на Шоплука. „Приготвяме се за това с любов и старание. Сурва или Сурова, както по-често в нашия край се нарича  отколешния обичай мъжете да се маскират в навечерието на празника Васильов ден, е най-големият празник за Пернишкия край, затова с удоволствие посрещаме всички гости, които идват за да споделят с нас това незабравимо преживяване\", коментира Соколова. В старанието си да осигурят на гостите още по-автентично съпреживяване на Сурва, греяната ракия, която за този празник е задължителен елемент, ще се предлага в малки финджалчета с историческа стойност, защото са били в употреба в домакинствата преди десетки години и вече са само музейна рядкост.  Малките чашки са съхранени от читалището в пернишкия квартал „Бела вода\" и любезно са предоставени  на областната администрация, за да е по-интересно посрещането на гостите. Те ще могат да опитат и баници, и зелник, и месни мезета, характерни за този сезон. Част от тях ще са направени от беловодски майсторки, а гостите на феста ще могат да разгледат в една от залите на пернишкия исторически музей историята на сурвакарската група на този квартал. „Като откривахме изложбата разбрах, че до 60-те години на миналия век, когато Бела вода още е било самостоятелно село, всяка от махалите имала своя отделна  група, но някъде по това време те решили и се обединили, а сега в колекцията им има отличия от участия с  маскаради и карнавали из цяла Европа.\", споделя Соколова. Тя е особено впечатлена и от разказа на дългогодишния директор на пернишкия музей Огнян Аспров, според когото сурвакарите в Пернишко са първите дисиденти у нас, противопоставили се на \"народната власт\". В годините на соца управляващите правили много и различни опити да наложат норми на обичая според социалистическите разбирания. По някое време около 1968 година,  когато Българската православна църква възприела новия календарен стил,  бил направен опит маскираните дружини да обикалят селата в събота и неделя, независимо  кога се падало Васильовден. Това се налагало и защото независимо, че празникът се пада в делник, хората от селата намирали всевъзможни причини да не отидат на работа. Някои даже се самонаранявали, за да получат болничен. А миньорите от Бела вода масово пишели самоотлъчка от рудника. Повсеместно сурвакарите  категорично отказали да се съобразят както със смяната на църковния календар, така и с искането на Партията. На една от пратените при тях специалистки да им предаде заръката на партийния комитет, те поръчали да каже на партийните величия  като толкова знаят, те да сменят датата на първомайската манифестация и да я правят на 5-ти май. Самата Ирена Соколова пази съкровен детски спомен от Сурва още от времето, когато е била 3-4 годишна. В брезнишкото село Кошарево, където сурвакарската традиция е особено силна, живеели нейните дядо и баба и в магичната нощ, когато сурвакарите излизали да обикалят къщите, тя ги чакала заедно с близките си, наметната с бабиното кожухче. „Винаги от някъде изскачаше някой човек  със страшна маска и ми начерняше я бузките, я нослето. Беше си страшно, но с шепичка в силната длан на  тате не се страхувах, а и с годините силно заобичах този празник\", споделя Ирена Соколова. Традиция е в обособения като пространство за изложби вътрешен двор на сградата, където се помещава областната администрация,  в дните на фестивала да има събитие. Миналата година там гостуваха 40 макета на традиционни маски и костюми от цяла Европа, изработени от Никола Вранчич, носител на маскарадната традиция от Хърватска. Така се случи, че по време на фестивала Сурва миналата година,  Ирена Соколова беше като психотерапевт с българската експедиция на антарктическия остров Ливингстън и не можа да види тази изложба. Но  по заръка на перничани и на Антарктида тя занесе като символ на обичания в пернишко обичай малко сурвакарско звънче, закачено на декоративна маска. Сега в зала „Атриум\", както е наречен  вътрешния двор,  ще има изложба на архивни снимки на сурвакари от различни населени места. \"Старите снимки носят особен сантимент, хората търсят и разпознават под маските свои близки и познати, коментират костюмите и старанието те да бъдат запазени във вида, какъвто са отстоявали предците ни\", казва Соколова. За нея особено важен е проектът, в който Областна администрация - Перник си партнира с община от района на сръбския град Ниш. \"Там партньорите ни ще облагородят пространство за отдих сред природата, но българската част на проекта е свързана със сурвакарската традиция\", пояснява пернишката губернаторка. От много години в брезнишкото село Кошарево стоеше незавършена и неизползвана къща от възрожденски тип.  Тя била замислена  за музей още в годините на социализма, но след промените така си и останала.  Жителите на селото и на цялата община Брезник имаха голямо желание някой ден сградата  да се превърне в истински музей на маските, и на сурвакарската традиция. И този ден е близо благодарение на личната инициатива на Ирена  Соколова. Още по времето на предишен неин мандат като областен управител в Перник, тя и ръководената от нея администрация успяха да защитят проекта по програма за трансгранично сътрудничество между България и Сърбия и той вече се осъществява. Соколова беше сред празнуващите на Сурова в Кошарево и тази година. С екипа си тя спази традицията и беше сред хората в пернишките села на 13 и 14 януари.  След това уважи и общинските празници в Брезник и Радомир, които се правят седмица преди международния маскарад в областния център. В Брезник като областен управител отличи сурвакарската група от село Сопица и поздрави всички участници. В Радомир се хвана на дългото празнично хоро, след което кметът на общината Пламен Алексиев  запали ритуалния огън и беше даден  старт на сурвакарските игри. Удивително е как народът ни е съхранил от  памтивека  магическите танци и впечатляващите страшни маски, с които всяка година  се дава път на новото начало и се нарича „Да бъде\" за здраве на хората и за богата реколта на нивата, казва Соколова. По нейна идея и с личното й участие в началото на българското председателство на Съвета на Европейския съюз автентичната сурвакарска група от брезнишкото село Долна Секирна приветства над 80 представители на водещи медии от Европа и света.  Тогава тя сподели: \"След тържествената церемония в Народния театър, с която дадохме официален старт на Българското председателство на Съвета на Европейския съюз за 2018 година, ритуално посрещнахме акредитираните журналисти и гости с традиционните пита, сол и мед. Сурвакарите от област Перник приветстваха топ журналистите, представители на медиите  сред които BBC, CNА, CBC, Reuters, Bloomberg, The Economist, EuroNews и още много други от цяла Европа. Двадесетте маскирани мъже изпълниха обредни танци в мистично единство на ритъм, звук и багри, облечени в автентичните за този район костюми и ликове. Неслучайно сурвакари посрещат официалните гости, в деня на Старта на Българското председателство на Съвета на Европейския съюз. Свързвайки Първото председателство за страната ни и символиката на обичая Сурва, насочена към подготвяне за ново начало, изпълнено с просперитет, здраве и успехи.\"", "date": "2018.01.26", "title": "Ирена Соколова посреща гости през дните на Сурва"}
{"url": "http://standartnews.com/balgariya/v_ada_university_uchat_i_rabotyat_hora_ot_46_darzhavi-367635.html", "text": "ADA University, т.е. Международния университет в Азербайджан, започва прием на студенти за 2018 г. Завършилите този престижен азербайджански университет младежи са повече от бъдещи успешни предприемачи и водещи обществени фигури. Те са тези, които намират високо интелектуални решения в комбинация с етика и гражданско самосъзнание. Един от най-новите университети на Азербайджан е декларирал тази амбициозна мисия като собствена задача. Основана през 2006 г. като Дипломатическа академия на Азербайджан, с цел да предлага обучения за дипломати и държавни служители в рамките на Министерството на външните работи, образователната институция се развива с бързо темпо, до голяма степен в крак с впечатляващия темп на растеж на страната, в която се намира, и се превръща в пълноценен университет, в четирите си факултета – „Публични и международни отношения\", „Бизнес\", „Образование\", „Информационни технологии и инженерни науки\" - на английски език. Въпреки малкия брой учащи спрямо общия брой студенти в Азербайджан, наброяващи 160 000 души, в ADA University днес се обучават повече чуждестранни студенти, отколкото в другите университети в страната. Студенти, преподаватели, служители и възпитаници от 46 държави наричат ADA University свой дом и обогатяват мозайката на приобщаващата учебна среда тук. Чрез учебна програма, изградена около триада от задълбочено изследване, избирателни и общообразователни курсове, съчетани с възможности за експериментално учене и възможностите за обмен, университетът обучава в една истински международна среда възпитаници, които имат силен потенциал за въздействие. В Азербайджан общият размер на публичното финансиране на образователната система се е увеличил до почти 20 милиарда долара през последното десетилетие. ADA University се възползва от тази подкрепа за изграждането на кампус на световно ниво в един от централните квартали на столицата Баку. Първи по рода си в региона, които ползват възобновяеми енергийни източници. Към мултимедийните центрове, интерактивните класни стаи и просторните учебни и социални зони беше добавена през тази учебна година внедрената информационна система MyADA, която използва програмата Banner, за да отговори на нуждите на студентите и очакванията им за ефективен и прозрачен достъп до данни. ADA University насърчава международните си студенти да се запознаят с местната общност чрез екскурзии, езиково потапяне, социални проекти и други за по-цялостен подход към културното, образователното и гражданското развитие. Той вярва, че обучението в чужбина се интерпретира и като възможност за обмен с някоя от 50-те партньорски институции по света, където студентите обединяват учене и пътувания за по-нататъшно развитие на хоризонтите си. Символ на кампуса е четириетажната сграда на библиотеката на ADA. Както виртуална, така и физическа, тя предлага най-голямата колекция на английски език в страната с достъп до половин милион хартиени и дигитални копия в подкрепа на предлаганите специалности. От 2009 г. насам ADA University предлага международна стипендия на името на Алимардан Топчубашев, и водещо обучение на студенти по целия свят. Започна приемът за 2018 г. за 700 места във всички програми. С краен срок за кандидатстване 5 април 2018 г. стипендиантската програма „Топчубашев\" набира кандидати, които имат силно желание да служат на обществена кауза. Стипендиантската програма е отворена за всички международни кандидат-студенти за бакалавърските и магистърските програми, които са приети в някой от факултетите на ADA University. Стипендията може да се подновява всеки семестър по време на курса на обучение, ако са изпълнени определени критерии за среден успех, и обхваща само таксата за обучение. Очаква се стипендиантите да покрият всички други разходи, включително настаняване, учебници, студентски такси и комунални услуги.", "date": "2018.01.26", "title": "В ADA University учат и работят хора от 46 държави"}
{"url": "http://standartnews.com/svyat/v_posledniya_den_ot_davos_ochakvat_rechta_na_donald_tramp-367619.html", "text": "Последен ден на икономическия форум в Давос. С голямо нетърпение световните лидери и бизнесът очакват речта на американския президент Доналд Тръмп, която ще е кулминацията на събитието. Той трябва да представи неговите виждания за бъдещата световна търговия и очакванията са речта да бъде доста протекционистка. 300 души от световния елит са поканени да го изслушат. Между тях е и премиерът Бойко Борисово. Не по-малко внимание предизвика и един от противниците на Доналд Тръмп – милиардерът Джордж Сорос, който видя сериозна заплаха в негово лице, като дори го обвини, че се опитва да направи от САЩ държава-мафия. Днес премиерът Бойко Борисов ще се срещна с някои от големите бизнес представители. Той ще вземе участие и в специална среща, посветена на страните от Източна Европа и тяхната роля в рамките на ЕС и НАТО.", "date": "2018.01.26", "title": "В ПОСЛЕДНИЯ ДЕН ОТ ДАВОС: Очакват речта на Доналд Тръмп"}
{"url": "http://standartnews.com/svyat/evrostat_balgariya_e_otlichnik_v_es_po_izpolzvane_na_vazobnovyaema_energiya-367620.html", "text": "България вече е достигнала и дори надминала нивото на използваната възобновяема енергия по стратегията \"Европа 2020\", показват данни от анализ на Евростат за потреблението на възобновяеми енергийни източници /ВЕИ/ в ЕС през 2016 г. През същата година страната ни е постигнала дял в потреблението на ВЕИ от 18,8 на сто, при заложени параметри по стратегията \"2020\" - 16 процента. Така се нареждаме сред 11-те страни-членки на ЕС, които вече са достигнали нивото за използване на ВЕИ, необходими за постигане на националните си цели по стратегията \"Европа 2020\". Анализът на Евростат проследява използването на ВЕИ за период от почти 12 години /2004 - 2016 г./, като за това време страната ни е достигнала ръст от 9,4 през 2004 г. - до 18,8 през 2016 г. Най-висок е делът на получаваната и използвана ВЕИ у нас от твърди отпадъци и биогорива - около 8 на сто, а най-нисък дял имат ВЕИ от геотермална енергия /0,2 на сто/, от слънчева енергия /0,8 на сто/ и от вятър /0,7 на сто/. Според данните на европейската статистика - най-висок дял от ВЕИ у нас са били използвани в отоплението и охлаждането - около 30 процента, а делът на използваните ВЕИ в транспорта е бил около 7 процента. България е сред 11-те страни в ЕС, които вече са достигнали или дори надминали своите национални нива за използване на ВЕИ, заложени по стратегията \"Европа 2020\", отчита Евростат. Другите страни-отличнички в ЕС по този показател са още: Чехия, Дания, Естония, Хърватия, Италия, Литва, Унгария, Румъния, Финландия и Швеция.", "date": "2018.01.26", "title": "Евростат: България е отличник в ЕС по използване на възобновяема енергия"}
{"url": "http://standartnews.com/biznes/protseduri_za_19_mlrd_po_programata_za_inovatsii-367603.html", "text": "Процентът на обявените средства по ОП „Иновации и конкурентоспособност\" (ОПИК), спрямо общия й бюджет, надхвърля 75%, или близо 1.9 млрд. лева. Това съобщи заместник-министърът на икономиката Александър Манолев по време на публичното представяне на процедурата „Подкрепа за пилотни и демонстрационни инициативи за ефективно използване на ресурсите\". Днес бе последният от серията информационни дни по процедурата, след като през изминалата седмица бяха организирани събития във Варна, Велико Търново, Плевен, Стара Загора и Пловдив. „Общият размер на безвъзмездната финансова помощ по процедурата е близо 72 млн. лв. Очакваме средствата да са достатъчни за финансирането на над 70 проекта в трите категории – микро, малки и средни предприятия\", съобщи Манолев. Към днешна дата общият размер на разплатените средства по ОПИК надхвърлят 588 млн. лв. Около 1500 компании вече са се възползвали от финансирането по програмата, очаква се до края на програмния период бройката да се удвои.", "date": "2018.01.26", "title": "Процедури за 1,9 млрд. по програмата за иновации"}
{"url": "http://standartnews.com/sport/ministar_kralev_nagradi_pobeditelite_v_bansko-367645.html", "text": "Министърът на младежта и спорта Красен Кралев връчи букетите на победителите на паралелния гигантски слалом от Световната купа по сноуборд в Банско. Първа при дамите е Естер Ледецка (Чех), а при мъжете спечели стана Джей Джей Андерсън  (Кан). За чехкинята, която е лидер в класирането за СК това бе първо участие на състезание в Банско. Канадецът пък не бе печелил от 2010-а година, когато стана олимпийски шампион във Ванкувър. Официалното награждаване на призьорите ще е тази вечер по време на откриването на Световната купа на площада в планинския курорт. Министър Кралев връчи българския трибагреник и подарък на Радослав Янков, който днес празнува 28-ия си рожден ден с пожелание да има повод да го развее в Пьонгчанг. За съжаление Радо не успя да си подари и победа за рожденния ден, като отпадна в квалификациите. Нашето момче остана 18-и в пресявките с време 1:17.13 мин., като само 1 десета от секундата го лиши от място в топ 16 и класиране за осминафиналите. Другите трима българи приключиха още след I манш в квалификациите, като Димитър Ганичев е 49-и, Станислав Вангелов - 51-ви, а Михаил Кръшняк – 52-ри. При жените Теодора Пенчева финишира на 33-о място и не успя да се класира за втория кръг на пресявките. „Изключително доволен съм от нивото на организацията на Световната купа. За пореден път Банско и Българската федерация по ски показаха, че са отличен домакин. Коментарите на състезателите и треньорите също са, че сме перфектни. Министерството на младежта и спорта и българската държава подпомогнаха организацията с 900 000 лв. и сме много доволни от това, което виждаме до тук. Винаги е голям празник за българския спорт и любителите на зимните спортове, когато има такива домакинства\", заяви Кралев. Министърът благодари и на медиите, които отразяват подобни събития, защото по този начин помагат с популяризирането на спорта сред подрастващите. „Голямата цел на министерството с подпомагането на такива домакинства е колкото се може повече деца да станат свидетели на майсторството на такива състезатели като Естер и Джей Джей и нашите Сани Жекова и Радо Янков. Защото това ги мотивира да бъдат по-активни в спорта и да обичат планината. А само с привличането на повече деца в спорта можем да очакваме да имаме резултати при професионалистите. Излишно е да коментираме всяка година колко е важна за България тази реклама, която има с организирането на подобни форуми. Аз се гордея с домакинствата, които правим не само в алпийските ски, а и в другите спортове \", каза още министърът и допълни, че Световната купа се предава в 54 държави по целия свят. Кралев подчерта, че на Банско ще се строи единствено втори кабинков лифт и призова за спадане на общественото напрежение по темата. „Има български граждани, които се притесняват, че покрай решението на правителството за изграждането на втори кабинков лифт могат да се случват различни строителни процеси в планината. Това категорично няма как да стане. Ние говорим само и единствено за строеж на втори кабинков лифт и това е решението на правителството. Така че въпросът е по-скоро гражданите да бъдат максимално добре информирани какво точно е решението. Многократно сме заставали зад тази позиция – и премиерът, и останалите министри, които имаме касателство към проблема, че няма да допуснем да има друго строителство в планината извън втория кабинков лифт. Всичко ще бъде съобразно екологичното законодателство, съобразно европейското законодателство, съобразно българското законодателство. Ясно сме изразили позиция, че втори кабинков лифт в Банско ще има. Но при спазване при всички закони – екологични, европейски и български\", каза Кралев. Утре на Банско са стартовете при мъжете и жените в спийдбордеркроса с участието на Александра Жекова, а в неделя отново има паралелен гигантски слалом.", "date": "2018.01.26", "title": "Министър Кралев награди победителите в Банско"}
{"url": "http://standartnews.com/svyat/naymalko_40_zhertvi_pri_pozhar_v_bolnitsa_v_yuzhna_koreya-367618.html", "text": "Най-малко 41 жертви и десетки пострадали – това е тъжната равносметка, след като пожар избухнал в болница в южнокорейския град Мирян. Огънят пламнал към 7.30 ч. сутринта в спешното отделение. В пететажната сграда се намирали 200 пациенти, когато се разгорял пожарът. Засега не са известни причините за трагедията. Само преди месец пожар във фитнес клуб в друг южнокорейски град отне живота на близо 29 души.", "date": "2018.01.26", "title": "Най-малко 40 жертви при пожар в болница в Южна Корея"}
{"url": "http://standartnews.com/biznes/obsadihme_energiyni_proekti_s_turtsiya-367643.html", "text": "Развитието на проекта за междусистемна газова връзка между България и Турция, модернизацията на транзитния газопровод към Турция и възможностите за износ на електроенергия за южната ни съседка бяха основните теми на разговора между министъра на енергетиката Теменужка Петкова и посланика на Република Турция у нас Н.Пр. Хасан Улусой. И двамата се съгласиха, че в енергетиката съществува сериозен потенциал за развитие и задълбочаване на отношенията между двете страни. Министър Петкова акцентира върху енергийната сигурност и диверсификацията на източниците и маршрутите за доставка на природен газ както за нашата страна, така и за целия регион на Югоизточна Европа като основен приоритет в работата на правителството в енергийната област. Тя запозна своя гост с концепцията за изграждане на европейски газоразпределителен център „Балкан\" у нас, разработена съвместно с Главна дирекция „Енергетика\" на Европейската комисия. Предвижда се хъбът да бъде захранван от различни източници – Русия, Азербайджан, местен добив, както и чрез терминала за втечнен природен газ край Александруполис, в чието изграждане България разглежда възможността да участва. По думите на министър Петкова основната цел в тази област е България да запази стратегическото си място на газовата карта на Европа. След успешното завършване на модернизацията на транзитния газопровод за Турция неговият капацитет ще бъде повишен до 15 млрд. куб. м. газ, информира енергийният министър. До края на м. юли газопроводът трябва да бъде пуснат в експлоатация. Електроенергийните оператори на двете държави са набелязали конкретните акценти, които трябва да бъдат обсъдени за увеличаване на капацитета за износ на електроенергия за Турция, информира министър Петкова в отговор на въпрос на своя гост от Турция.", "date": "2018.01.26", "title": "Обсъдихме енергийни проекти с Турция"}
{"url": "http://standartnews.com/biznes/asarelmedet_planira_135_mln_investitsii-367641.html", "text": "„Асарел-Медет\"АД инвестира 135 млн. лв през 2018 г. по програмите за устойчиво развитие. Парите са за модернизация на производството, енергийна ефективност, безопасни условия на труд, екологични проекти и повишаване на квалификацията на работещите. „Амбициозната инвестиционна програма е доказателство, че ще продължим да надграждаме своите политики за устойчиво развитие на дружеството\", каза председателят на Надзорния съвет на компанията Димитър Цоцорков  . Изминалата 2017 година е успешна както във финансово-икономически план, така и по отношение на производствено-технологичните резултати. „До края на декември е добита над 41,2 милиона тона минна маса, при планирани 40 милиона тона\", отчете председателят на Управителния съвет и изпълнителен директор на дружеството инж. Делчо Николов. „Преработена е 13,3 милиона тона медна руда, като по-голямата част – 11,9 милиона тона, е транспортирана с циклично-поточната технологична линия, от което има значим екологичен ефект. Наред с това отчитаме преизпълнение на ключови показатели за производствената ефективност. Извличането на мед от рудата е в размер на 92,39%, което е близо 2 % ръст в сравнение с 2016 г. По-голям е добивът и на откривка – 27,9 милиона тона при планирани 27 млн. т. Един от най-важните показатели - себестойността на единица произведен тон метал, който при съпоставими условия е най-добър през тази година, в сравнение с последните четири\", допълни инж. Делчо Николов. „Оптимисти сме, че за „Асарел-Медет\" АД 2018 година ще бъде също толкова успешна, колкото и миналата година. Благодарим на всички работещи в „Асарел-Медет\"АД и дъщерните дружества за усилията и лоялността, затова че с поведението си и мощната си подкрепа за сегашното ръководство показаха, че в „Асарел-Медет\" водещи са изградените през годините професионална отговорност, фирмена култура и традиции. Това ни дава сили и увереност да продължим, стъпили здраво върху  приемствеността, корпоративните и общочовешки ценности. Факт е, че успяхме да съхраним работните места, да запазим възнагражденията и социалните придобивки в ефективен и конструктивен диалог с нашите партньори от синдикалните структури\", обобщи председателят на Надзорния съвет на компанията Димитър Цоцорков.", "date": "2018.01.26", "title": "\"Асарел-Медет\" планира 135 млн. инвестиции"}
{"url": "http://standartnews.com/mneniya/opasniyat_kapan_na_dzhendar_lazhite-367647.html", "text": "В последната седмица обществото в България бе скандализирано заради намерението да се ратифицира Истанбулската конвенция, засягаща общочовешки християнски ценности, в ущърб на българския народ. Това доведе до бурни реакции на известни културни общественици, обикновени граждани, като в това се включиха и духовните старци от Светия синод. Фактът, че реакцията бе така бурна и все още не заглъхва, е заради това, че се прави опит на обществото да се наложи нещо, което е непознато, а и противоречи на народопсихологията му. За това как обикновен човек реагира, ще ви дам пример отпреди няколко дни, когато попаднах в едно софийско село, където провокирах една близо 80-годишна жена с въпроса каква е. \"Е па я съм женче, а мойто е маж\". И тук искам да попитам къде е т.н. \"трети пол\"? Кой е той? Къде вирее? Кой го създаде? Някои се стараят да оприличат \"третия пол\" с тези, които имат различна сексуална ориентация. Да бъдат официализирани. Но дали е така или това е една добре обмислена заблуда за узаконяване на неща, които биха довели до още по-голям разпад на човешките ценности. Вносителите започнаха да се оправдават с некачествения превод на конвенцията, как това била основната причина за промяна на смисъла й. Но това е поредният опит да ни пробутат нещо постфактум. Както твърди проф. Михаил Константинов, в опита да се вкара между капките конвенцията прозират три лъжи - липсва обяснителният доклад към нея, прикриване на контролиращия орган, който ще следи за стриктното й изпълнение и това, че към нея не могат да се правят възражения и изменения. Без съмнение авторите на конвенцията отдавна подготвят почвата за \"третия пол\", създавайки теорията \"джендър\". Преди близо 60 години започват първите стъпки в това направление, впоследствие пропагандирани от една доказана лесбийка Джудит Бътлър. Искам дебело да подчертая, че нямам никакво негативно отношение към тези, които са с различна полова нагласа. Напротив, има такива, с които съм бил в пряк контакт и съм останал с отлични впечатления като личности. Дълги години съм бил колега с Атанас Свиленов, изключителен ерудит. За старите софиянци ще припомня две личности, които бяха известни с пристрастието си към другия пол. Христинката, който бе тих, възпитан и ненатрапващ на околните присъствието си, или Чиби, фризьор на площад \"Славейков\". Хора с променено мислене и психика, но без опити да налагат възгледите си на обществото. А днес сме свидетели на гей паради, на лесбийски изцепки и опити за  скандализиране. Защо трябва да ни се налага да следваме техния живот ? А с Истанбулската конвенция се цели точно това, да се утвърди като норма на обществото. Колкото до това, че с нея се налага защита на жените от насилие и извращения, това е само претекст. Нали имаме Конституция, нали имаме органи, оторизирани със защита правата на човека. Защо издевателствата над жените - побой, наранявания и убийства растат? Защото няма мотивация и желание да отстояваме това, което е законово уредено. Къде са полицията, прокуратурата, съдът? Къде са гражданските организации? Къде са НПО-та, спонсорирани от американски и европейски грандове? Няма ги!!! Защото за последните е политика да пригласят за всичко това, което ни се налага. Намериха се и такива, които реагираха остро на намесата на Светия синод в този проблем. Ако  те, духовните старци, не вземат отношение по такъв проблем, който касае целостта на нацията, кой - НПО-та ли ще го направят. Иван Костов с менторския си тон се изцепи и обвини Светия синод в продажност, обяви го за \"заплаха за националната сигурност\". Архиереите били проводници на руската антиеврейска пропаганда. А Манол Петков, един от членовете на Националния съвет на \"Да България\" ги нарече \"духовни архионисти\". Тези, които с постъпките си и мъдростта си запазиха българския дух и винаги са били носители но човечност, благост и духовен мир, бяха заклеймени ! Много показателно е и това, че основните религиозни общности у нас се обявиха против ратификацията, което подсказва, че с налагането на \"джендър\" идеологията, те са наясно с вредите, които ще последват от приемането на Истанбулската конвенция.", "date": "2018.01.26", "title": "Опасният капан на джендър лъжите"}
{"url": "http://standartnews.com/biznes/rekorden_broy_kandidati_v_konkurs_na_vivacom-367650.html", "text": "329 проекта бяха подадени за одобрение в конкурса за финансиране по програмата VIVACOM Регионален грант, чието трето издание ще бъде тази година, съобщиха от компанията. Общият брой на организациите, подали документи за финансиране са 249, тъй като условията на програмата позволяват да се кандидатства с повече от един проект. Целта на програмата е да подпомага регионалното развитие и да подкрепя местните инициативи и в най-малките и отдалечени кътчета в страната. С безвъзмездна помощ от общо 60 000 лв, компанията подкрепя проекти и местни инициативи, които водят до устойчива промяна в региона. Програмата се осъществява от VIVACOM в партньорство с Център за нестопанско право.", "date": "2018.01.26", "title": "Рекорден брой кандидати в конкурс на VIVACOM"}
{"url": "http://standartnews.com/sport/anev_s_bronz_na_evropeyskoto_po_biatlon-367631.html", "text": "Красимир Анев спечели бронзов медал в спринта на 10 километра на Европейското първенство по биатлон, което се провежда в италианския зимен център Риднаун-Вал Ридана. Българинтът бе безпогрешен при стрелбата, поваляйки и десетте мишени, като завърши трети в крайното класиране на 24.5 секунди зад победителя Андрей Расторгуев от Латвия. Второто място на почетната стълбичка пък бе за руснака Александър Логинов, който остана на 5.5 секунди зад шампиона. С най-предно класиране от останалите ни състезатели финишира Владимир Илиев, който зае 31-о място (+1:38.3). Антон Синапов бе 55-и (+2:18.0), Димитър Герджиков се нареди 62-и (+2:26.1), Михаил Клечеров зае 72-а позиция, а Димитър Парталов остана 88-и.", "date": "2018.01.26", "title": "Анев с бронз на европейското по биатлон"}
{"url": "http://standartnews.com/sport/zatrupaha_rado_yankov_s_podaratsi_v_bansko-367639.html", "text": "Носителят на Световната купа в паралелните дисциплини по сноуборд Радо Янков усети с пълна сила народната любов и то в ски курорт №1 Банско. Навръх 28-ия си рожден ден звездата ни стартира в първия старт от най-престижните в Банско. Малшанс му попречи да влезе във финалите и като преди година да победи и да взриви трибуните. Независимо от това обаче Радо усети колко обичан е както от феновете, така и от колегите си и от спонсорите на Световната купа. За начало Янков бе зарадван с торта от своя фен клуб от Чепеларе. След това дойде ред и на министър Кралев, който му подари стилна кафе машина и българския флаг, за да го развее в Пьонгчанг по време на олимпийските игри. Домакините от \"Юлен\", чрез изпълнителния си директор Май Христоскова зарадваха големия шампион с часовник от реномираната малка \"Юбло\", която от тази година е и официален време измервач в ски зона Банско. От генералния спонсор на БФСки и Световната купа Fibank изненадаха Радо на пистата с огромна торта с фойерверки и сребърна монета Година на кучето. Подаръкът му връчи лично Илона Станева, директор \"Маркетинг и реклама\" на банката. След наградите на пистата асът ни видя и брандираната със своя лик кабина, която от \"Юлен\" направиха в чест на празника му и постигнатите големи успехи в кариерата му. Научили, че Янков има рожден ден от сутринта и всички състезатели започнаха да го поздравяват и да му желаят много здраве и успех на пистата. Вечерта по време на официалното откриване на площада в Банско Радо получи и подарък от кмета на общината Георги Икономов. Стартовете на Бъндеришка поляна видяха наживо над 2000 зрители. Да видят купата дойдоха и големите футболисти от близкото минало Веселин Балевски, Наско Сираков и Лъчо Танев. Министърът на младежта и спорта Красен Кралев похвали домакините от БФСки и община Банско за отличната организация за Световната купа. \"Тези дни са голям празник за зимните ни спортове. Инвестираме непрекъснато средства в развитието на белите спортове, като най-голямата ни цел е да приобщим повече деца. Днес те могат да видят майсторството на елитните състезатели от цял свят, да се докоснат до нашите звезди Радослав Янков и Сани Жекова. Нека децата са по-активни, да обичат планината, да са бъдещите ни звезди на големите форуми. Състезават се сноубордисти от 54 държави, няма по-добра реклама от това за България, важни са не само алпийските ски, но и сноубордът, и останалите зимни спортове\", допълни Кралев. Той заяви още, че решението на правителството за втори лифт е ясно и освен спорнна инфраструктура в планината няма нищо друго да се строи. \"Ще се спазят и българското, и европейското законодателство\", категоричен бе Кралев.", "date": "2018.01.26", "title": "Затрупаха Радо Янков с подаръци в Банско"}
{"url": "http://standartnews.com/mneniya/botevata_nagrada_e_balgarskiyat_pulitsar-367629.html", "text": "- Много бързо минаха петте години от стотния ни юбилей. За него издадохме за първи път от създаването на Съюза на писателите двутомна история на нашата организация. В нея, макар и накратко, макар и непълно, успяхме да покажем какво е ставало в Съюза на българските писатели от 1913 г до 2013 г. Също така успяхме да издадем и Азбучник на Съюза на българските писатели, в който включихме почти 1600 писатели. Това са всички български писатели, които са били или са членове на Съюза, независимо дали някои са починали или са го напуснали. Това беше жест на толерантност от наша страна. За първи път в историята на българската литература поставяме на едно място и писатели, които са осъдени и убити от т.нар. народен съд и писатели, които са убити между 1923 и 1944 г. Опитваме се да запълним пропастта, която настъпи и в литературните среди след 1989 г. Дали сме успели, ще покаже бъдещето. - Словото, истинското слово днес е потиснато. На мода излиза словото сурогат, подчинено на идеологически или политически съображения. И сякаш няма никаква разлика от онова време преди 10  ноември 1989 г. Както тогава по най-настървен начин се охулваше всичко, което ставаше зад Желязната завеса, така сега се охулва всичко, което е ставало преди 10 ноември 1989 г. -  Ботев за мен е изключение. Такъв писател се ражда на 1000 години веднъж, а може би и на повече. Той е вулканична сплав от слово и дело. Много рядко се случва човек да показва на дело това, което е написал. Ботев успя да го направи и то по най-неопровержим начин. Но той не е само голям поет, той е голям журналист, голям публицист. И днес, ако се четат неговите политически коментари, неговата публицистика, ще видим че той още е ненадминат.  Не се е родил още човекът в България, който да го надскочи по огнена страст и по безкомпромисност. Времето ражда хора като Ботев. Той успя да събуди от вековен сън една държава с прекрасна история, която по най-брутален начин е била потисната не само политически, но и духовно от турската власт, гръцкото фанариотство и чорбаджийската класа. Ботев е еманацията на всичко, което е ставало по онова време. Днес звучат много кощунствено думите, че Ботев е едва ли не някакъв авантюрист, който отива и жертва живота на още двеста души. Ботев показва огромната граница между хората на духа, които са готови да бъдат свободни и хората, които са родени, за да бъдат роби. Нека не забравяме една история - точно преди битката, когато турският башибозук и редовната войска нападат четата на Христо Ботев, четниците са на лагер, пекат няколко агнета. Започват отстъпват, но идва овчарят и им казва: Трябва да ми платите агнетата, че потерята идва. И двамата са българи, но разликата в мислите и действията им е видна. - Не. Бих казах дори, че въобще не е застъпен. Така се случи, че вече две десетилетия участвам в педагогическия живот в Западна Европа, по-точно в Германия и в Швейцария и имам конкретни наблюдения върху тяхната образователна система. Ако някой посегне по някакъв начин на класиците на немската или на швейцарската литература, ако някой дори една запетайка махне от тяхното творчество, ще бъде обявен за национален предател. А ние не се свеним да махаме цели творби от учебната програма, твърдейки, че Вазов е неразбираем, че Ботев е остарял, че трябвало да има някаква толерантност... Толерантност има, разбира се. Четейки ги, никой няма да тръгне да се бие с никого. Но това е геройството на един народ. Не може да се гаврим с народни светини като Райна Княгиня или с поети, които са дали живота си за България като Никола Вапцаров. Има още много примери. Това би трябвало да се осъди не само морално, но и юридически. Миналото не се намира назад, то е горе - там, където са звездите. И когато гледаме към миналото, ние трябва да гледаме нагоре, а не назад. - Брой първи на в. \"Словото днес\", който издаваме, е посветен изцяло на годишнината на Христо Ботев. В библиотека \"Простреляният Пегас\" излезе книгата \"Майко, моя, Родино мила\", която показва част от публицистиката на Христо Ботев. Не казвам най-доброто от нея, защото в публицистиката на Ботев няма нещо, което е лошо или недобро. С финансовата подкрепа на Министерство на културата ще направим фототипно издание на творби на Яворов и може би за първи път в българската литературна история ще издадем и поетична антология, която включва стихове, посветени на Пейо Яворов. Това е една обща програма на Министерство на културата и Съюза на българските писатели. Отделно на 10 януари в Големия салон на БАН Академията, нашият съюз, столична община и издателство \"Захарий Стоянов\" направихме тържествена вечер, посветена на творчеството на Христо Ботев. На 15 януари пък направихме такава тържествена вечер, посветена на Яворов. - Имаме подписан меморандум с Министерство на културата за съвместна работа. На тази база издаваме книгите за Яворов. Миналата година – книги за Елин Пелин, Димчо Дебелянов. Възстановихме поредицата „Библиотека за ученика\". Заедно с издателство „Захарий Стоянов\" издаваме томовете на Николай Хайтов. - Съюзът на писателите излезе с декларация, с която призоваваме премиера, президента, председателя на Народното събрание да проявят мъдрост и да опазят обществото от ново разделение. Защитаваме категорично позицията за нератифициране на Истанбулската конвенция, която със своето неясно и двусмислено съдържание прави опити да се разрушат изгражданите векове наред традиции и морални устои. Съществуват достатъчно европейски и национални законодателства, които защитават правата и равенството между половете и всяко волунтаристично тълкуване води до объркване, дори до дискриминация. Българският народ повече от хилядолетие съхранява изконните християнски ценности, които са ни опазили от разнопосочни асимилационни инвазии. Мъдростта на народната памет е по-силна от всякакви експерименти с човешкия морал и с човешките норми на поведение. - Толерантността е търпимост. Ние наистина сме длъжни да проявяваме търпимост, но в разумни граници. Когато тази търпимост влезе в противовес с нашата история, с нашето настояще и дори бъдеще, не бива да се правят компромиси. Народът ни е много толерантен. Ние помежду си може би не сме, но проявяваме огромна търпимост към другите, към чужденците. Давайки си сметка за това, винаги трябва да поставяме граници докъде България може образно казано да се разтопи в рамките на Европейския съюз. Задължително трябва да запазим своя авторитет и самочувствие. Защото в контекста на Европейския съюз има сили, много целеустремени, които искат да превърнат целия континент от 500 милиона души в аморфна маса, в хора, които са само източник на финансови средства. Може би точно затова е крайно време да се появи тази национална доктрина, която не съществува у нас, но за необходимостта от която говорят мнозина. Имаме пълните основания да я създадем. За съжаление неин инициатор не искат да бъдат държавните институции. И ще се наложи ние, които се намираме от другата страна, но не от противоположната, да помагаме безрезервно с всичко за създаването й. Това, че вече повече от 20 години не се приема закон за защита на българския език, писменост и книжовност е още един повод да се запитаме дали наистина държавата мисли как да съхрани ценното, което е постигнато в продължение на повече от 100 години и с цената на стотици хиляди жертви за България. - Защото непрекъснато се появяват някакви разделителни линии. - Трудно ми е да обобщя. Българинът е доста разнопосочна личност. А съм част от този българин. - Чуждестранна. Но въпросът е какво е нейното качество. Дали това е най-доброто, което може да се предложи, дали се издават творби на т.нар. случаен принцип или спонсорирани от някой чуждестранен културен институт. Малко издателства – като „Захарий Стоянов\" например залагат на класиката. Нещо проверено и оценено във времето. Правят панорама на всичко стойностно на запад и на изток от България. Това е много важно. Защото след 1989 г. се прекъсна държавната политика. Имаше издателство „Народна култура\", специализирано в издаването на чуждестранна литература. Издателство „Български писател\" пък бе специализирано в издаването на българска литература. И всичко това бе финансирано от държавата. Тя се оттегли и сега с едни малки, дребни проекти помага, но това съвсем не е достатъчно. Издателство „Български писател\" сега е собственост на Съюза на писателите. Но за 25 години е фалирало 3 пъти, аз го заварих със 75 000 лв. дългове. Добре е, че на много места в България има кметове, които са истински патриоти и подпомагат местните автори. Има и хора от бизнеса, които спонсорират ценни литературни творби. - Нямат почва да четат. Не им е дадена основата, при която  трябва да търсят добрата книга. - Навсякъде. Безобразната и агресивна компютъризация на живота прекъсна възможността детето да развие въображението си. Сега компютърната игра или филмът заместват книгата и подрастващият човек не може да развие въображението си, представяйки си това, което чете. Той го вижда, дадено му е. - Да, разбира се. Това е задължително. Някои правят предложения за намаляване на ДДС само върху детската литература или само за учебниците. Според мен, щом сме в Европейския съюз, може книгите, които излизат от ЕС да са с по-малко ДДС. Всички други да бъдат натоварени с ДДС, а българската книга – изцяло освободена. За българина е непосилно да даде 10-20 лв. за книга, когато взема 500 - 600 лв. - Отново на случаен. В последните 15 години Съюзът на писателите участва в създаването на много литературни награди. В последствие по субективни и обективни причини той бе изтласкан от този процес, за да се появят хора смятащи се за корифеи в българската литература, които като част от политическа конюктура вземат тези награди. Има няколко много шумящи в момента писатели, които са получили една и съща награда в рамките на 7-8 години. Няколко писатели, които не са членове на нашия съюз, обикалят България и обират наградите. - Грантовите писатели. Поставих пред министъра на образованието въпроса защо Вазовата награда е 2000 лв., миналата година дори 1500 лв., а наградата на фондация „13 века България\" е 13 000 лв. Освен това има пълно разминаване между смисъла на наградите и творчеството на писателите, които ги получават. Наградата „Пеньо Пенев\" например се дава на писатели които нямат нищо общо с барикадния, маяковския стил на Пенев. - Националната награда за лирика \"Иван Пейчев\" се връчва по статут, приет с решение № 771 на общинския съвет в Шумен на 31 юли 2014. Съорганизатори на конкурса са община Шумен, Съюзът на българските писатели и местното Дружеството на писателите. Участва и шуменския университет. Журито се състои от 8 членове и председател, който е председателят на Съюза на писателите, в тазгодишния случай - аз. Нашият съюз има квота от трима души, които по устав се определят от Управителния съвет. Едва на 1 декември, след мое настояване, получих списъка на членовете на журито, без обаче да са поискани нашите предложения. Община Шумен няма никаква вина, защото това са пропуски на оторизирания представител на Дружеството на писателите в Шумен. Нашият управителен съвет се обърна с писмо към кмета на града д-р Любомир Христов. Съобщихме, че се оттегляме от журито. Казахме: Нека наградата бъде дадена, но без да се използва името на Съюза на писателите. В резултат общината реши да се анулират резултатите от конкурса и да се организира ново гласуване. Последва атака срещу мен от страна на Михаил Неделчев – искал съм да развалям наградата, съюзът нищо не означавал за държавата и т.н. Дори призова кметовете да не работят с нас. - На сдружението на писателите. След 10 ноември 50-60 души напуснаха Съюза на писателите и направиха сдружение. В последствие обаче големи писатели като Стефан Цанев и Георги Мишев излязоха от това сдружение. Имаше период, в който то работеше дипломатично със Съюза на писателите, нямаше скандали за награди. Сега обаче явно вече не е така. - По-скоро за престиж. Финансовото изражение на някои от наградите е смешно – 200 или 500 лв. Най-висока е държавната „Паисий Хилендарски\" – 10 000 лв. Останалите ги дават различни общини. Сопот присъжда Вазовата награда – 2000 лв., Добрич дава Йовковата -  2000 лв. Троян има награда Ламар. При тези награди общините имат водещата роля в конкурсите, те осигуряват и паричните награди. Съюзът на писателите участва в журито, но няма решаващ глас. Награди дават и големите книжарници, и чужди фондации... При тях обаче изобщо не е  ясен принципът, на който правят конкурсите и определят победителите. - Много. Някои от сериозните вече ги няма. Имаше Ботева, която даваше община Враца, но от 5-6 години не се присъжда. В Благоевград преди години се е давала наградата Димитър Талев. Също така наградата Вапцаров. Тя е била и международна и национална. Националната е присъдена за последно през 1998, международната – 2008. 27 години нямаме награда Никола Вапцаров. А в същото време са раздадени толкова много други награди на хора, които не могат да се сравнят с таланта и значимостта на Вапцаров. И това, докато Македония какво ли не прави за Вапцаров... - Да, и имаме такава инициатива. Предстои ни среща с министъра на културата Боил Банов с цел да се установят големите литературни награди, в които да има участие и министерство на културата. Ние имаме големи съюзни награди. Те са от 20-те години и са давани без прекъсване дори по време на Втората световна война. Участват всички писатели и издателства. Имаме награди за роман, поезия, критика кинодраматургия, детска литература. Но те остават в сянка, защото финансовите изражения са смешни. Наградният фонд е от средствата на Съюза на писателите, които са твърде скромни. И точно това трябва да се преговори с министерство на културата. То и Съюза на писателите да официализират награди на държавно ниво. - Ботевата награда. Ботев е духовният връх на България. Тази награда трябва да се присъжда съвместно от Министерство на културата, Министерство на образованието, Съюза на писателите, БАН и други обществени институции. Това трябва да е напълно заслужена награда. Добре е да се дава за поезия и публицистика. - Не получаваме държавна субсидия. Имаме различни имоти, които ни тежат като бреме. Наемите от тях едва издържат в. \"Словото днес\". Основният ни приход е от членски внос – 24 лв. годишно. Но писателите над 75 години, които са 40% от членовете ни, са освободени от него. Така 820 души плащат членски внос. Въпреки това се опитваме да развиваме активна дейност, включително и международна. Имаме работещи споразумения с писателските съюзи на 18 държави, сред които и Китай. В момента \"Време разделно\" на Антон Дончев се превежда на китайски и предстои съвсем скоро да излезе там.", "date": "2018.01.26", "title": "Ботевата награда е българският \"Пулицър\""}
{"url": "http://standartnews.com/svyat/tramp_v_davos_amerika_na_parvo_myasto_ne_e_amerika_sama_obnovena-367630.html", "text": "\"Америка е място за правене на бизнес\", заяви президентът Доналд Тръмп в речта си пред Световния икономически форум в Давос, съобщи Асошиейтед прес. Държавният глава на САЩ използва изявлението си пред политическите и бизнес лидери на конференцията, за да представи работата на администрацията си за реформиране на данъчната система и намаляване на регулациите. Тръмп заяви, че работата му започва да се изплаща, отбелязвайки 2,4-те милиона работни места, създадени от избирането му през 2016 г. и плановете на компании като Епъл (Apple) да инвестират милиарди в САЩ. Президентът отбеляза, че постига напредък в това да даде на американците мечтата за \"страхотна работа, сигурен дом\" и \"по-добър живот\" за техните деца. Тръмп защити намерението си да поставя \"Америка на първо място\", но според думите му това не изключва сътрудничеството с други страни, информира ДПА. \"Като президент на САЩ винаги ще поставям Америка на първо място. Също както лидерите на другите страни би трябвало да поставят държавите си на първо място. Америка на първо място обаче не означава Америка сама\", подчерта той. Американският просперитет е създал безброй работни места по света, а стремежът към отлични постижения, качество и иновации в САЩ е довел до важни открития, които са помогнали на хората да живеят по-благоденстващи и здрави, каза Тръмп. Той обаче предупреди търговските партньори, че Вашингтон повече няма да толерира несправедливи търговски практики, допълва Ройтерс. Не можем да имаме свободна и отворена търговия, ако някои страни експлоатират системата за сметка на други, заяви той. САЩ са готови да сключат взаимноизгодни търговски споразумения с всички страни в името на създаване на търговска система, която би била от полза не само за САЩ, но и за целия свят. Подкрепяме свободната търговия, но тя трябва да бъде справедлива и взаимна. Несправедливата търговия подрива позициите на всички. САЩ повече няма да си затварят очите за несправедливи търговски практики, включително мащабна кражба на интелектуална собственост, промишлени субсидии и държавно участие в икономическото планиране, подчерта държавният глава. Вашингтон може да се върне към преговорите за свободна търговия с държави от двете страни на Тихия океан, допълни Тръмп. По-рано тази седмица 11 страни от Тихоокеанския регион приключиха преговорите по регионално споразумение за свободна търговия без САЩ, след като Вашингтон се оттегли от преговорите за Транстихоокеанско партньорство миналата година, припомня ДПА. Бихме обмислили да преговаряме с тях поотделно или може би като група, ако търговските условия могат да бъдат направени по-изгодни за САЩ отколкото в първоначалния пакт, заяви Тръмп.", "date": "2018.01.26", "title": "Тръмп в Давос: \"Америка на първо място\" не е \"Америка сама\" /ОБНОВЕНА/"}
{"url": "http://standartnews.com/balgariya/pochetohme_mezhdunarodniya_den_za_vazpomenanie_na_zhertvite_ot_holokosta-367640.html", "text": "Ние помним и трябва да бъдем пример, каза вицепремиерът и министър на външните работи Екатерина Захариева в МВнР, където днес се отбелязва Международният ден за възпоменание на жертвите от Холокоста. Не е достатъчно само, почитайки днешния ден, да си припомняме това, което никой от нас не може да си обясни, да припомняме какво се случи, да припомняме този зверски акт, но най-важното е да даваме пример на децата си с личните си действия, че езикът на омразата, действията срещу различните, срещу изповядващите различна религия или които не се вписват в културните ни ценности, действията на насилие, са абсолютно неприемливи, заяви Захариева. Само така, с личен пример, можем да ги предотвратим за в бъдеще, каза Захариева. На днешния ден си припомняме и почитаме милионите жертви от зверствата на този необясним режим, но също така и даваме пример за бъдещите поколения, добави вицепремиерът Захариева. Тя каза, че е била трогната от членове на Европейския парламент, изразили от трибуната му благодарност към българския народ за спасяването на 48 000 евреи през Втората световна война. За съжаление 11 343-ма евреи, които се намираха по това време в окупираната от нацисткия режим, но управлявана от българската държава територия на Северна Гърция и Македония, загубиха своя живот, не бяха спасени, и затова на днешния ден трябва да изразим почит и към тях, напомни Захариева. По думите й примерът на българския народ винаги ще бъде помнен от цялата международна общност и това, което трябва да предадем на днешното поколение българи е, че народът ни традиционно е свикнал да бъде толерантен, милостив и да живее мирно с всички вероизповедания, религии и хора. Временно управляващият и заместник-ръководител на посолството на Израел в България Иман Амаша изрази благодарност и признателност за многото по думите й важни стъпки, предприети от България в последните години за борба срещу антисемитизма и речта на омразата. Иман Амаша представи изложбата \"Отвъд дълга\" - проект на Световния център за възпоменание на жертвите от Холокоста \"Яд Вашем\" и подготвена за показване в България от посолството на Израел и Държавния културен институт към министъра на външните работи. Участие имаше и посланикът на САЩ у нас Ерик Рубин, който обяви имената на спечелилите стипендии \"Благодарност към Скандинавия\" на Българо-американската образователна комисия \"Фулбрайт\".", "date": "2018.01.26", "title": "Почетохме Международния ден за възпоменание на жертвите от Холокоста"}
{"url": "http://standartnews.com/balgariya/dr_nenkov_ne_se_pravete_na_geroi_vzimayte_si_bolnichen_pri_grip-367613.html", "text": "314 училища в страната затвориха врати заради високата заболеваемост. Непрекъснато се увеличава и броят на боледуващите от грип. От изключително значение е взимането на бързи мерки при първите симптоми, заяви в предаването \"Дарик кафе\" бившият заместник-здравен министър д-р Мирослав Ненков. \"Когато почувствате неразположение, когато вдигнете висока температура, потърсете веднага личния си лекар. Той ще ви посъветва най-правилно и ще знае как да ви помогне, така че да не се получат или да има възможно най-малко усложнения\", посъветва той. Д-р Ненков призова работещите да не се правят на герои и да си взимат болничен при грип. \"Ходенето на болни на работа не е сериозно. Подценява се не само грипа, а вирусните заболявания\", категоричен бе той. \"Затова нищо няма да се случи във вашата работа, ако отсъствате три или пет дни. Няма да пропадне фирмата ви\", с типичното си чувство за хумор допълни д-р Мирослав Ненков.", "date": "2018.01.26", "title": "Д-р Ненков: Не се правете на герои, взимайте си болничен при грип"}
{"url": "http://standartnews.com/balgariya/14godishen_prebi_i_ograbi_vazrastno_semeystvo_zadigna_i_hranata_im-367614.html", "text": "Нов случай на жестоко престъпление, извършено от дете - 14-годишно момче преби възрастно семейство и ги ограби. Освен пенсиите им, той задигнал и храната им, съобщи NOVA. Случаят е от пловдивското село Момино. Местните жители настояват момчето да бъде изселено, защото редовно нападало пенсионерите и самотно живеещите хора. 14-годишният Божидар нападнал възрастното семейство, докато спяло. Към 1 часа през нощта той счупил единия прозорец на къщата и влязъл вътре. Първо се нахвърлил с юмруци върху 77 – годишния дядо Петър. Знаел, че същият ден взели пенсиите си около 520 лева. Бил го до безпаметност. „Нищо, нищо не си спомням\", разказва пострадалият Петър Трифонов. „Биха го като куче. Тук на земята го оставиха. После и мен ме би. И само викаше дай, къде, къде са парите, дай парите\", разказва потърпевшата Таня Трифонова. След като взел пенсии им, момчето претърсило цялата къща за други спестявания.  Но не открил и се насочил към хладилника. Възрастните хора се оплакали в полицията и 14-годишният ученик бил задържан. Той живее в съседна къща. За него се грижат баба му и чичовците му. „Баща му е в затвора в Пазарджик. Майка му е в затвора в Сливен, някакви пари крала\", обяснява Живко Гогов, чичо на момчето. „На училище не ходи, откакто баща му влезе в затвора, не ходи. Аз му говоря, ама той не чува от дума\", разказва бабата на момчето Маргарита Гогова. Близките му искат да бъде настанен в поправителен дом. За същото настояват и хората в Момино село. Утре прокуратурата ще поиска 14-годишният ученик да остане за постоянно в ареста. „Срещу него са повдигнати две обвинения за грабеж и за кражба. До 3- години е затворът\", обясни районният прокурор на Пловдив Чавдар Грошев.", "date": "2018.01.26", "title": "14-годишен преби и ограби възрастно семейство, задигна и храната им"}
{"url": "http://standartnews.com/balgariya/ekoministarat_protestite_za_pirin_sa_politicheski-367615.html", "text": "Като политически определи протестите за Пирин министърът на околната среда и водите Нено Димов. „Този протест много ясно виждаме, че е политически. От самото начало беше политически\", заяви Димов пред NOVA. „Голяма част от хората, които протестират, вероятно не си дават сметка за какво точно протестират. Не става дума за 48% строителство, а за 2%, на които и в момента може да се прави спортна инфраструктура. Лифтът ще бъде нищожен процент от тези 2%\", поясни министърът. И коментира, че „лидерите на тези протести са политически партии, които не можаха да влязат в парламента\". „През всичките години са се опитвали по друг начин, избягвайки демократичното представителство, да прокарват решения, които да спират развитието на България. На практика зимният туризъм в България е блокиран от десетилетия\", коментира Димов. „Политически протести е имало навсякъде в демократичния свят, нормално е да ги има и в България\", коментира още министърът. Нено Димов заяви още, че в глобалния индекс за екологична ефективност България е на 30 място в света, като през 2017 г. се е качила с 3 места. А по отношение на биоразнообразието и хабитатите от 64-то място се е качила на 23-о място. „Много добре си гледаме околната среда\", заяви министърът.", "date": "2018.01.26", "title": "Екоминистърът: Протестите за Пирин са политически"}
{"url": "http://standartnews.com/balgariya/tsvetan_tsvetanov_bsp_tarsyat_politichesko_protivopostavyane_s_istanbulskata_konventsiya-367616.html", "text": "БСП търсят политическо противопоставяне с Истанбулската конвенция. Това каза в предаването „Тази сутрин\" по bTV председателят на ПГ на ГЕРБ Цветан Цветанов. „Когато говорим за Истанбулската конвенция, когато се заграваме със страховете на хората, замисляме ли се какво причиняваме на всички тези 1 милион жени в България, които са подложени на домашно насилие\", попита той. „ЕС се присъединява към Истанбулската конвенция. Всички държави членки я подписват и започва ратификацията в съответните парламенти. В момента в 18 държави Истанбулската конвенция е приета, в другите процесът все още продължава\", подчерта Цветанов. По думите му държави, които са много по-консервативни и са извън ЕС – Турция, Сърбия, Албания, Грузия, са приели Истанбулската конвенция и там няма такъв проблем. „Когато се гласува в ЕП, европейските депутати от БСП, ГЕРБ и от ДПС гласуват за Истанбулската конвенция\", изтъкна Цветанов. „Премиерът Бойко Борисов не е изпращал есемеси, но имаме практика в нашата парламентарна група, когато има важно гласуване и знаем, че присъствието на народните представители в пленарната зала е много по-важно, да се освобождават от всякакви други странични ангажименти\", посочи той. „Ние сме системна партия, когато имаме поет ангажимент да се придържаме към европейското законодателство и гарантиране на защитата на жените и на децата от насилие, сме длъжни на първо място като родители, като хора да подкрепим подобни мерки\", допълни лидерът на ПГ на ГЕРБ. „Никой не ни притиска, но това е ангажинмент на всички държави членки, които са подписали Истанбулската конвенция, а няма държава, която да не я е подписала\", изтъкна той. Президентът Румен Радев има една цел – иска да се поддържа противопоставянето в българския парламент, той да участва в допълнителното рушене на българския парламент, за да може да се чувства по-консенсусен, по-значим и по-забележим, каза още Цветанов. „Основателна ли е критиката да отчетеш едногодишното си участие в президентската институция и да кажеш, че разбираш от медиите за това, че премиерът кани друг президент от друга държава. Завистта или обидата не е присъда на президентската институция. Президентът трябва да бъде обединител и да подкрепя и поощрява всяка външна международна активност на българското правителство и на българския парламент\", допълни той.", "date": "2018.01.26", "title": "Цветан Цветанов: БСП търсят политическо противопоставяне с Истанбулската конвенция"}
{"url": "http://standartnews.com/balgariya/hranite_koito_pomagat_na_mazhete_v_legloto-367617.html", "text": "Еректилната дисфункция може да бъде причинена от тревожност, стрес, умора, стеснение на кръвоносните съдове, повишени холестерол и кръвно налягане, злоупотреба с алкохол, заболявания, прием на определени медикаменти. Консумацията на някои храни също се свързва с импотеност. Поради тази причина британски специалисти дават препоръки как да се хранят мъжете, за да намалят риска от проблеми с ерекцията, пише в. \"Дейли експрес\". Импотентността е често срещано състояние, особено при мъже над 40-годишна възраст. Според експерти от LLoyds Pharmacy повечето представители на силния пол се сблъскват с проблема в определен етап от живота си. Диетоложката д-р Ким Клъгстън напомня, че консумацията на определени храни също се свързва с еректилна дисфункция. мъж храна храни Типичната \"Западна диета\", включваща преработено месо, рафинирани въглехидрати и сладкиши, окачествена като нездравословна, може да повлияе върху подвижността на семенната течност и съответно да доведе до импотентност. \"Този начин на хранене, изобилстващ от трансмазнини, не само причинява натрупване на тегло, но влияе неблагоприятно и върху мобилността на спермата. Наднорменото тегло и затлъстяването могат да причинят изменения в хормоналните нива\", обяснява д-р Ким Клъгстън. „Пониженото количество тестостерон се отразява върху качеството на семенната течност и допринася за еректилна дисфункция или импотентност. Наднорменото тегло повишава температурата в гениталната област и въздейства неблагоприятно върху производството на сперма\", допълва диетоложката. Тя препоръчва мазните и пържените храни да се заменят със здравословни питателни алтернативи, например с риби, богати на омега-3 мастни киселини, приемът на които подобрява качеството на семенната течност. Д-р Клъгстън препоръчва също мъжете да консумират повече плодове, зеленчуци и варива. Антиоксидантите в тях подобряват подвижността и концентрацията на спермата и обема на еякулата.", "date": "2018.01.26", "title": "Храните, които помагат на мъжете в леглото"}
{"url": "http://standartnews.com/balgariya/gripna_epidemiya_i_v_sofiya_uchilishtata_ostavat_zatvoreni_sledvashtata_sedmitsa-367621.html", "text": "От утре обявяват грипна епидемия и в София. Столичната здравна инспекция вече е предписала на образователните власти учебните занятия в града да бъдат преустановени през следващата седмица. Грипната ваканция за учениците в София ще бъде от 29 януари до 2 февруари. Ограничават се също така профилактичните прегледи, детските и женските консултации, ваксинациите, както и свижданията в болниците, информираха от Министерството на здравеопазването. От понеделник до 31-и януари, включително, няма да се учи и в Хасково, Харманли, Любимец, Симеоновград и Стамболово. От днес грипна епидемия е обявена и на териториите на област Ямбол и на община Габрово. Там учебните занятия също се преустановяват за шест календарни дни – до края на месеца. Към момента в грипна епидемия са още и София област, и Бургас.", "date": "2018.01.26", "title": "Грипна епидемия и в София, училищата остават затворени следващата седмица"}
{"url": "http://standartnews.com/balgariya/shef_na_royal_dach_shel_pozdravi_borisov_za_gazoviya_hab_snimki-367624.html", "text": "Бойко Борисов разговаря с ръководителя на департамента за международен добив на нефт и газ на Royal Dutch Shell Андрю Браун на Световния икономически форум в Давос. Двамата обсъдиха развитието на газовите проекти на територията на България. Премиерът запозна Андрю Браун с развитието на проекта за изграждане на европейски газоразпределителен център „Балкан\". Той изтъкна важността на проекта, като посочи, че ще допринесе за диверсификация на източниците и маршрутите на газ в България и Югоизточна Европа. Андрю Браун поздрави българския премиер за инициативата за изграждане на подобна газова инфраструктура и за развитието на газовата мрежа в България. Борисов посочи, че бъдещ добив от блок „Хан Кубрат\" в Черно море е един от вариантите за диверсифициране на източниците. Андрю Браун изрази очакване компанията да започне сондажите в блока до края на тази или в началото на следващата година. Борисов се срещна и с бившия британски премиер Тони Блеър, с когото обсъдиха Брекзит. Двамата определиха излизането на Великобритания от ЕС като болезнено за всички страни в процеса. Борисов изрази очакване, че въпреки Брекзит, ЕС и Великобритания ще останат близки партньори в сферата на сигурността и икономиката, по принципните въпроси на международната политика, а основните права на гражданите на Съюза и на кралството ще бъдат защитени. „Много се радвам да Ви видя и Ви поздравявам за всичко, което правите\", заяви Блеър. Бившият британски премиер, а сега председател на Института за глобални промени каза, че следи програмата и дейността на Борисов. „Смятам, че предприемате правилните инициативи в най-подходящия момент\", коментира той и поздрави премиера за включването Западните Балкани като един от приоритетите на Българското председателство на Съвета на ЕС. Борисов и Блеър обсъдиха възможността да се използва експертизата на Института за глобални промени, а негово събитие да бъде включено в програмата на Българското председателство. \"Вие много добре познавате Балканите и можем с помощта на Вашия институт да помогнем те да станат място за мир, спокойствие и инвестиции\", каза българският министър-председател.", "date": "2018.01.26", "title": "Шеф на \"Роял Дъч Шел\" поздрави Борисов за газовия хъб /СНИМКИ/"}
{"url": "http://standartnews.com/balgariya/stolichna_obshtina_bori_mrasniya_vazduh_s_bileti_ot_1_lev-367625.html", "text": "Водачите на обществените превозни средства ще продават „зелен билет\" в дните, в които стойностите за замърсяване на въздуха в столицата са завишени. Центърът за градска мобилност (ЦГМ) вече поръча и разполага с картите за преференциално пътуване из цялата градска мрежа. Те ще се разпространяват и в пунктовете за продажба на превозни документи на ЦГМ и „Метрополитен\". На билета е изписана цената от 1 лев, както и че важи за един ден и за цялата мрежа на градския транспорт. Пътуването със „зелен билет\" е извънредна мярка, която цели да стимулира хората да оставят автомобилите си и да използват градския транспорт в дните с висока концентрация на фини прахови частици. Решението за това беше взето от Столичния общински съвет на 25 януари т.г. ЦГМ има готовност да пусне допълнителни коли по линиите на обществения транспорт в периодите със силно замърсяване на въздуха.", "date": "2018.01.26", "title": "Столична община бори мръсния въздух с билети от 1 лев"}
{"url": "http://standartnews.com/balgariya/shestima_obvineni_za_nezakonen_priem_na_studenti_v_meditsinskiya-367626.html", "text": "Шестима души от Медицинския университет в София са обвинени в документни престъпления и престъпления по служба, обяви ръководителят на Специализираната прокуратура Иван Гешев. Преди седмица прокуратурата, ДАНС и ГДБОП проведоха акция в Университета, свързана с нелегален прием на фиктивни студенти. В дома на един от обвинените е намерен стерилизатор, в който са укрити 100 хил. лв. В Националното следствие дойде бившият ректор Ваньо Митев, за да се запознае с новото си обвинение. По думите му обаче това, в което го обвиняват сега, нямало нищо общо с него, тъй като контролът на приема е многостепенен и по същество е чисто техническа работа. Делото за организирана престъпна група е образувано през септември 2017 г. Част от обвинените все още работят в МУ, а друга са бивши служители, посочиха от прокуратурата. По думите на Гешев е вероятно кръгът на обвиняемите да се разшири, тъй като има данни за повече участници. Основното престъпление, за което се води разследването, е прием на чуждестранни студенти и „оправяне\" на изпитите им по нерегламентиран начин. Приетите по тази схема студенти са над 20, а цената, която плащали за тази „услуга\" е между 40 и 50 хил. евро. Най-много от тях са граждани на ЕС, предимно от Обединеното кралство, но най-често от арабски произход, от страни като Иран, Ирак, Египет, Ливан. Някои от тях не са имали дори средно образование. Получавайки статут на студенти, те получават и статут за постоянно пребиваване в България, което също е била цел. Това е въпрос и за националната сигурност, така че и по тази линия се работи, посочи Гешев. Всичките обвинени са с мярка за неотклонение – гаранция от 200 хил. лв.", "date": "2018.01.26", "title": "Шестима обвинени за незаконен прием на студенти в Медицинския"}
{"url": "http://standartnews.com/balgariya/obezshteteniya_pomoshti_i_godini_za_pensionirane__naytarsenata_informatsiya_v_sayta_na_noi-367622.html", "text": "Електронната услуга за избор на трите най-добри години преди 1997-ма, нужни при пенсиониране, е най-бързо развиващата се като интерес от потребителите на сайта на НОИ, показва анализ за предоставените през 2017-та година онлайн справки и административни услуги. За една година нейното потребление се е увеличило с 237 процента. Най-популярната обаче остава справката за представени в института документи и изплатените обезщетения и помощи - за последните 12 месеца тя е използвана над 5 милиона пъти. Изборът на трите най-добри години преди 1 януари 1997 година, който трябва да отпадне от 2019 година, е сред електронните услуги с най-голям ръст на потребление през миналата година - от близо 16 хиляди ползвания преди това, справките са стигнали до малко над 53 хиляди. Повече потребители са използвали и услугата, чрез която се кандидатства за отпускане на обезщетение за безработица, както и справката за изплатените обезщетения за безработица. При някои електронни услуги се отчита намаляване на ползваемостта, като например справката за подадени декларации за социално осигуряване от работодател или самоосигуряващ се. Същата информация обаче може да се получи чрез други видове справки, които се използват активно. На интернет страницата на НОИ има повече от 70 електронни услуги, насочени към клиентите на института. През 2017-та година те са били използвани близо 8 милиона и 700 хиляди пъти.", "date": "2018.01.26", "title": "Обезщетения, помощи и години за пенсиониране - най-търсената информация в сайта на НОИ"}
{"url": "http://standartnews.com/balgariya/tsacheva_ratifikatsiyata_na_istanbulskata_konventsiya_vse_oshte_e_vazmozhna-367632.html", "text": "Министърът на правосъдието Цецка Цачева заяви, че законопроектът за ратифициране на Истанбулската конвенция не е оттеглен. „Истанбулска конвенция не е била изцяло основна тема. Партньорите ни са наясно с дебата в българското общество. Не е оттеглен законопроектът за ратифициране на конвенцията\", заяви тя след заседанието на Неформалния съвет на министрите на правосъдието, информира „Фокус\". \"Стана ясно, че е необходимо още време онези, които имат съмнения да прочетат, да се запознаят с документите. В понеделник в Брюксел ще се проведе конференция, в която отново ще дебатираме защитата на жертвите от престъпления и отново защитата на жените. Всяка от 3 жени е била обект на посегателство според статистиката. Коментирали сме неофициално дебатът, който върви в българското общество\", обясни правосъдният министър.", "date": "2018.01.26", "title": "Цачева: Ратификацията на Истанбулската конвенция все още е възможна"}
{"url": "http://standartnews.com/balgariya/alo_doktore_za_da_izlekuvash_tyaloto_parvo_izchisti_dushata-367593.html", "text": "\"Азъ ще те исцҌля. За да няма раздоръ в тҌлото. Едно тҌло и единъ Духъ. Да създаде въ себе двата въ единъ новъ человҌкъ. И здравието ти скоро ще прозабне (да израсна, порасна). Aзъ Съмъ с тебе, за да те избавямъ. И ще те исцҌля отъ ранитетҌ ти\". Тези слова са записани в светото писание, за да бъдат изпратени като послание към бъдещите поколения. Но до колко ще бъдат разбрани от рабите Божии, не се знае. Един мой учител винаги акцентираше на детайла, че първо трябва душата да се изчисти, за да можеш да започнеш да лекуваш тялото. Иначе лечение не става. Негова теза е също, че на всеки болестта е пратена, за да разбере, че допуска грешки в земния си живот (имайки предвид високата заболеваемост, май яко сме се „назобили\" с грешки). Но да се отърсиш от греховете не означава да направиш дарение в някой храм, защото то няма да премахне натрупаната лоша енергия в духовното ти тяло. Това е временно самозалъгване на съвестта и може би по-скоро самовнушение, което се изпарява при първата появила се нова беда. Все пак голяма част от събитията в живота на човек се предопределят и от неговия характер. Та по тази причина споделям думите на един мъдър човек: „Чадо, арактер се гради до седем години, след които той не се променя и никой не може да го измени, дори цялото богатство на света да се изръси върху някой\" (началното учение при Хемретизма – 7). Нещо като „вълкът козината си мени, но нрава не\". Но и животните имат характер, само дето при тях, за разлика от хората, йерархията и законите на природата стриктно се зпазват. Особено във вълчата орда, където на водача на глутницата всички се подчиняват, а болните и слаби вълчета никога не влизат в битка. Наречете го истинкт за самосъхранение. Интересен факт е, че при вълците диагнозата рак не е позната. Известни са заболявания на ушите и носоглътката, както и кожни болести, причинени от паразити, най-често бълхи и въшки. Последните са опасни и за хората, особено педикулус капитис и вестименти, фтириус пубис. Доказателство за това е плъзналата наскоро зараза в градовете на една от най-предпочитаните заради високия си стандарт на живот държави. А като стана дума за богатство, се сещам за историята на млада жена, преживяла аборт преди много години, но все още със сълзите в очите заради преживяното. Това е една история, която психолозите биха казали, че е обяснена още от Фройд и Юнг с „приказката\" за невръстното момиче, влюбено в божествената сила на своя баща, таящо спомена за горчивата болка на майка си, забременяла с нея след резекция на шийката на матката. Тъжното тук е, че цялата любов и грижа не отклоняват младата вече жена от манията към парите и пътя на отмъщението, който тя избира заради безбройните срещи на баща й с жени, на които тя, без да иска, се натъква докато излиза със свои приятелки. Ето как понякога чудесата, случващи се в живота на една майка, изгубила надежда, че ще има своя рожба, след време се превръщат в най-голямата болка и терзание. 1. Въпрос Кога се налага резекция на шийката на матката? Когато е нужно отстраняване на некротична или гангренозна тъкан Причините за извършване на резекция са естествено от здравословно естество. До такава манипулация винаги се стига, когато всички останали възможности са пропуснати, окончателно и безвъзвратно загубени. На практика в медицината тази манипулация се налага, когато е необходимо пълно или частично отстраняване на орган, тъкан от тялото. Най-честите причини за извършване на резекция са отстраняване на некротична или гангренозна тъкан, както и при такива, които са силно увредени. Методът е широко приложим и при отстраняване на новообразувания от здрава част на тялото. За жалост тази практика днес все по-често се прилага при дами, които са заплашени от развитие на онкологично заболяване в областта на гениталлите. Колкото и неприятно да звучи, иситната е, че раковите заболявания при шийката на матката са доста често срещани и също така във все по-млада възраст. Каква е причината за това е въпрос с далеч повече от един отговори, които не са неизвестни на медицината. Лошото е, че те са също толкова сложни, колкото и казусите, довели до такава диагноза. А същата има свойството да влияе изключително силно, негативно и дълбоко в психиката на индивида, диагностициран с нея. Винаги, когато на човек се съобщи лоша вест, той започва инстинтиквно да си задава сам въпроса: с какво е заслужил това, защо Бог го наказва? Но възможно ли е Господ да изпраща такива изпитания, за да накаже своите раби за лековерието, лекомислието и каквито други причини се сещате? И какво трябва да си направил в този или минал живот, за да се стигне до такова изкупление на греха? На този въпрос единствен отговор може да даде човек сам на себе си, след като се замисли за действията си, защото те винаги имат последствия както за потърпевшия, така и за инициатора им. Това правило особено много важи в медицината. 2. Въпрос Каква е причината за цервитит? Възпалението най-често се дължи на полово предавани болести Сред причините за нуждата от резекция при шийката на матката лидерска позиция държат възпалителните заболявания. Такова е така нареченият цервицит, известен като възпалителна болест на шийката на матката. Той е много често срещано заболяване. Причините за възпалението могат да се дължат на полово предавана инфекция (най-вече), увреждане на шийката на матката или рак на същата. Много жени (особено прикрито полигамните) развиват цервицит, но без да подозират, тъй като липсват симптоми. За състоянието обичайно се разбира след рутинен преглед или изследване. Възможните причини за появата му са наличието на инфекция с хламидии, трихомониаза, генитален херпес, микоплазма и уреаплазма, бактериална вагиноза, както и малко известният синдром на Бехчет и СИТ. Също така е необходимо да се уточни, че цервицитът не прави изключение, що се касае до развитие на състояние в резултат на предхождащи други. В тази графа попадат псевдоерозия или еверзия на шийката на матката, ектропион, вагинит, бартолинит. Така отчасти може да се обясни и наблюдаваната висока честота на заболяването при жени в детеродна възраст спрямо тези в менопауза. Наблюдават се два вида цервицит -  остър и хроничен. При първия симптомите се проявяват внезапно. Този етап се характеризира с обилно отделящо се от цервикалния канал бяло течние, а самата цервикалната слуз е обилна и с гноевидни нишки, или пък гнойна. Има наличие на оток и малки кръвоизливи и улцерации. Разбира се, цервицитът, неглижиран на този етап, се трансформира в хроничен, който е изключително продължителен. В този случай обикновено са замесени хламидиалните инфекции и патогенната флора. Оплакванията на жените в тази фаза на диагнозата са засилено течение. При преглед вече се установяват псевдоерозии при вагиналната част на матката. И острият, и хроничният ендоцервицит крият риск от  разпространение на инфекцията. Възпалението може да достигне до околните тъкани и жлези, образувайки кисти, инфилтрати, дилатация на шийката на матката. Продължителният хроничен цервицит пък води до развитие на ерозия на тъканите в областта. Ето така се стига в крайна сметка до резекцията. Но, както е казал Дънов: „Природата изпраща болестите като начин за изправяне на погрешките...Когато някое живо същество злоупотребява със силите, които са му дадени, природата му изпраща болест, с която го ограничава. Болестите са до известна степен наказание, но те дават знание...Чрез болестите и страданията човек се учи. Това са уроци, които той трябва да научи\"! Жалко само, че понякога времето ни отнема възможността да усвоим тези уроци и да променим мисленето си, защото те са ни пожелани и предадено от най-добрите ни приятели! И помнете: „Няма отношения без спорове и обиди. Силните хора спорят, обиждат се, но винаги остават заедно. Слабите се опитват да те заменят\" – Достоевски.", "date": "2018.01.26", "title": "АЛО, ДОКТОРЕ: За да излекуваш тялото, първо изчисти душата"}
{"url": "http://standartnews.com/balgariya/obrat_po_deloto_na_mareshki__prokuraturata_se_samnyava_v_svoite_svideteli-367636.html", "text": "Неочакван обрат се получи по делото срещу заместник-председателя на Народното събрание Веселин Марешки, което се води във Варненския окръжен съд. Бизнесменът е обвинен в изнудване заради случай от октомври 2014 година, когато се опитваше да накара натрапници да напуснат негова собственост. Делото беше рестартирано на 26.1.2018 година, след като съдията Красимир Гайдаров си направи отвод през декември миналата година. Прокуратурата обаче направи изненадващ ход и поиска освидетелстване на собствените си ключови свидетели. Искането бе подкрепено и от частното обвинение. Асен Миланов, който е всъщност наемателят на помещението, заради което е поводът за това дело, и още двама свидетели ще трябва да бъдат диагностицирани със съдебно-психологическа експертиза, която да каже дали те са били годни, когато са давали показания. Психолог ще трябва да докаже дали състоянието на свидетелите е било адекватно и дали може да се разчита на техните думи като изговорени в ясно съзнание. Ходът е изненадващ и не се знае какво цели. Експерти от съдебната система обаче коментираха, че вероятно ще се иска да бъдат сменени показанията на тримата, защото дадените до момента не създават достатъчно доказателства за вина на Марешки. Ако е така, прокуратурата ще търси други варианти да продължи атаката срещу лидера на ВОЛЯ. Както е известно, защитата на Марешки поиска отвод на прокурор Виолета Радева, която подаде сигнал в прокуратурата срещу предишния съдия по това дело Светозар Георгиев и той беше подслушван със СРС с мотива, че може да вземе или вече е взел подкуп за решаване на дела. Сигналът обаче изведе колегите на Радева до задънена улица и не се оправда.", "date": "2018.01.26", "title": "Обрат по делото на Марешки - прокуратурата се съмнява в своите свидетели"}
{"url": "http://standartnews.com/balgariya/valchev_ne_otrichame_postizheniyata_na_komunizma_postizheniya_e_imalo_i_pri_hitlerizma-367637.html", "text": "Истанбулската конвенция няма да влезе в училище, гарантира министърът на образованието Красимир Вълчев, който беше един от министрите, гласували против на заседанието на МС преди седмици. Той обясни, че е подкрепил тогава вицепремиера Красимир Каракачанов заради притеснението от член 14 в документа, който засяга учебните програми, и желанието да бъде отложено приемането на конвенция с оглед изясняване на понятията. Неразбирането беше точно какво засяга текстът за стереотипните роли на пола, какво означава това, обясни министърът на образованието. \"Конвенцията е необходим документ, подчерта министърът. - Но категорично заявявам, че няма да има промени в учебните програми във връзка с конвенцията. И сега няма. Всичко, което се изисква от нас е направено в учебните програми, няма нужда от промени и самата конвенция не ни задължава да правим такива\", беше категоричен министърът. По въпроса за историята за 10 клас Вълчев изрази учудването си, че проф. Келбечева е била обявена както автор на учебната програма. \"Проф. Келбечева е един от многото предстатвители на академичната общност, които са направили предложения. Аз съжалявам за това впечатление, което е създадено в медийното пространство, нейното участие в програмата е непропорционално на участието й в медиите\", установи министърът. По думите не е имало подценяване на периода \"фашизъм\" в програмата. Бил записан \"фактът, че в България е имало прогерманско правителство\", обясни той, по-големият акцент бил поставен върху периода 1944-1989 по препоръка на академичната общност, защото характеристиките му в много по-голяма степен присъствали у нас, докато фашизмът предимно в Германия и Италия. \"И то е безспорно, никой не е поставял въпроса да се учи фашизмът със същата тежест\", каза Красимир Вълчев. Пак за учебника той бе питан от БСП и на парламентарния контрол, и в брифинг от името на групата. Въпросът към него отново беше кой е авторът на учебната програма за 10 клас. По думите му представителите на академичната общност, които се изявяват по медиите, въобще не били активни през миналата година и половина, през която можели да правят предложения. \"Нямаме автор на програмата или авторски колектив\", отговори на социалистите Вълчев. Имало надграждане, множество предложения, които били правени, всеки имал право да прави предложения, а крайният вариант на програмата е на министъра, увери той. Участието на академичната общност е миноритарно, добави министърът, като подчерта, че иначе много силно говорели по медиите. Вълчев каза още, че преди да утвърди програмата по история, получил уверение от академичната общност, че тя е балансирана и не съдържа крайности. \"Не отричаме постиженията от 1944-1989 г., има безспорни постижения, нито искаме да отнемем носталгията на някои хора, но постижения е имало и по времето на хитлеризма, но това не реабилитира фашизма, направи паралела Вълчев.", "date": "2018.01.26", "title": "Вълчев: Не отричаме постиженията на комунизма, постижения е имало и при хитлеризма"}
{"url": "http://standartnews.com/balgariya/studat_ne_iska_da_si_tragva-367591.html", "text": "Днес денят отново ще започне със студено време. Минималните температури ще са от -10 до -3 градуса. В местата със снежна покривка и при изясняване на времето е възможно минималните температури да паднат и  под -10 градуса. През деня по високите места ще бъде слънчево, но в низините ще има мъгли и ниски  слоести облаци. Дневните температури ще са от около нулата в ниските части на Централна Северна и Североизточна България до 4-5 градуса в Тракия  и  на югозапад. По Черноморието ще се образува мъгла, която в отделни райони ще се задържи почти през целия ден. Повече слънце ще има след обяд. Ще духа слаб до умерен североизточен вятър. Максималните температури на въздуха ще са от 3°-4°. Температурата на морската вода е 6-7°. Вълнението на морето ще е 2-3 бала. В планините ще бъде слънчево. Ще духа до умерен, по билата и силен вятър от север-североизток. Температурите ще се повишат още и максималната на височина 1200 метра ще е около 4°, на 2000 метра – около минус 1°. Атмосферното налягане ще остане без съществена промяна - значително по-високо от средното за януари. В петък съществена промяна на времето няма да настъпи. Мъгли  в низините ще има на повече места, а дневните температури в по-високите части, както и  в планините, ще се повишат още.", "date": "2018.01.26", "title": "Студът не иска да си тръгва"}
