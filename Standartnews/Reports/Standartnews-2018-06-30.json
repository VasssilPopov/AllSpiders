{"url": "http://standartnews.com/biznes/da_na_balgarskata_elektronika_davat_za_inovatsii_oshte_107_mln_lv_obzor-373171.html", "text": "Нова програма за стимулиране на иновациите за 107 млн. лева ще тръгне до края на година. Това заяви заместник-министърът на икономиката Лъчезар Борисов на форума \"Да! на електрониката и електротехниката\", организиран от в. Стандарт в партньорство в асоциацията от бранша. Оперативната програма за иновации и конкурентноспособност е един от важните ни инструменти и досега имаме сключени 125 договора за 65,3 млн.лв., а преди дни се отвори нова програма за насърчаване на предприемачите, добави Борисов. Той обясни пред шефовете на повече от 30 фирми от отрасъла електроника и електротехника, че вече са променени на 100 режима и припомни, че вече е готов законът за дуалното обучение, който е писан съвместно с бизнеса и предстои внасянето му в парламента. Под 2% е безработицата за младите инженери в ЕС. Тези кадри са много търсени и намират отлична реализация, каза още Борисов. Студентите от тези специалности у нас са 7 394, а средната заплата след завършването им е между 1300 и 1400 лева. Това е добър старт и доста над средното за страната. Над 35 000 души работят в сектора у нас, а добавената стойност, която дава индустрията, е 8%, каза още заместник-министърът.  През 2017 г. е отчетен до 14% ръст на износа. Индексът на промишленото производство нараства спрямо 2015 г. с 39%, а оборотът с 54 на сто в един от подсекторите на електрониката и електротехниката. Тази индустрия се развива много добре, затова държавата трябва да направи всичко възможно за подпомагането й, добави Борисов. Той припомни, че сега е преломен момент, който трябва да се използва. Глобалната икономика е във възход и 2018 г. ще бъде една от най-добрите години след кризата. Глобален проблем е навлизащата дигитализация, но това може да бъде носител на процеси за иновации на фирмите. Затова ни е нужна сигурност, а не търговски войни, каза още Борисов. Според него в момента у нас има засилен инвеститорски интерес. За 1 г. са дадени сертификат клас А за инвеститори на 9 проекта за 200 млн. евро, които разкриват 4400 работни места. Въпреки успехите на бранша, мехатрониката, която включва електротехниката и електрониката, е недооценена у нас, каза председателят на Асоциацията на индустриалния капитал Васил Велев. Заради българския нихилизъм или невежество, инженерната индустрия няма това място, което й се полага. Като принос за БВП у нас тя е далеч над средния европейски процент, но ние нямаме министерство, за разлика от туризма или транспорта, не си правим закони и почти не ползваме бюджетно финансиране, каза още Велев. Според него, най-важното, което може държавата да направи, са кадрите. Работим с МОН за средното и висшето образование, чието качество е под всякаква критика. Бизнесът се оплаква и от внос на некачествени изделия от трети страни, които не отговарят на техническите изисквания. \"По отношение на изделията, които отиват в магазините, има надзор на пазара. Но редица продукти отиват направо в строителството. Например внасят се алуминиеви кабели, които се продават за медни, като цената им е 3 пъти по-висока. Те не само, че не са подходящи, но са и направо бомба със закъснител\", каза Нено Джеврев, изпълнителен директор на \"Гама кабел\" - Смолян. За да се спре тази практика е нужно по-тясно сътрудничество на Агенция \"Митници\" с експерти от браншовата камара, каза шефът на браншовата асоциацияЯ Румен Атанасов. Ще продължим темата в работна среща. На разположение сме на бизнеса, заедно с други институции, да се направи корекция на вноса, заяви Иван Димитров, директор на дирекция в Агенция \"Митници\".   Излезе наредбата, с която ще бъдат създавани защитени паралелки, където ще могат да учат и по осем деца, вместо стандартния брой 18. Това заяви експертът в диреция \"Професионално образование\" в МОН Чавдар Здравков. Тези паралелки ще бъдат и допълнително финансирани от държавата. Готов е и списъкът на министерството с професиите, в които се очаква недостиг на кадри и които също ще получат повече средства, добави Здравков. Стартира и проектът \"Ученически практики\" с пари от Брюксел, който ще позволи на абитуриентите да наваксат познанията си, като при това получават и стипендии. Лидерът на КТ \"Подкрепа\" Димитър Манолов пък настоя професионалните гимназии да бъдат не под шапката на МОН, а да бъдат върнати към съответните браншови министерства. \"Както навремето земеделските техникуми бяха към министерството на земеделието например, редно е самите ведомства да определят нуждата си от кадри\", допълни той. В момента професионалното образование е под ръководството на МОН заедно с общото образование и, според него, е \"доведеното дете\" на образователната система. Системата \"Парите следват ученика\" унищожи образователната система и всички директори лъжат детето в колко елитно училище отива\", допълни той. \"Навремето първото, което с удоволствие унищожихме, е обучението в заводи и цехове чрез така наречените ПУЦ-ове, и сега го възстановяваме чрез дуално обучение. Вземаме акъл от хора, които са се учили от нас навмремето\", каза Манолов. Според него не може всеки местен велможа да си прави университет в родния град. \"Нека да спрем да произвеждаме посредственици с дипломи\", допълни той. В професионалните гимназии огромният проблем е, че липсват добре подготвени инженери, които да обучават децата. Това каза Филип Филипов, директор на Професионалната гимназия по енергетика и автоматика по време на дискусията. Много сериозен е и проблемът с материалната база, за което търсим подкрепа от бизнеса, допълни той. Според него за приема в професионални училища много често пречи и стереотипната нагласа на родителите, че \"нашето дете няма да учи в професионално училище, защото трябва да замине в чужбина\". Според директора трябва да има по-тясна връзка между бизнеса и училището. Иначе се получава парадокс, излизат цели паралелки, а фирмите, които търсят млади специалисти, не могат да ги назначат. Търсим по-тесни контакти с бизнеса, за да може той да ни каже какви специалисти му трябват, заяви проф. Емил Манолов, декан на Факултет по електронна техника и технологии в Технически университет в София. По неговите думи, ако фирмите предварително заявят какви кадри са им нужни за конкретни дейности, ще бъде по-лесно да бъдат подготвени, тъй като иначе факултетът дава по-широка квалификация. Има проблем и с това, че от средното образование идват недобре подготвени студенти. Обикновено на година се приемат 120, но една трета отпадат. Част от тях го правят, защото не са добре подготвени да се справят с материала, а другите - по финансови причини. Част от предметите се изучават, само защото преди 20 години са били включени в наредба, обнародвана в \"Държавен вестник\".   Икономисти, юристи, шофьори и строители са сред професиите, които ще изчезнат в следващите години. Това сочи проучване на  \"Майкрософт, цитирано от Ани Делибашева, директор на дирекция в Агенцията по заетостта. По думите й, това трябва да имат предвид родителите, които насочват децата си към избор на професия. Делибашева заяви, че от Агенцията са страртирали пилотно проучване за потребностите на бизнеса. То обаче показало, че фирмите имат проблем със заявките за обучение. \"Бизнесът трябва да знае какви технологии ще въведе през следващите 10 г., за да е наясно какви кадри ще му трябват\", каза Делибашева. По думите й в Агенцията по заетостта се наблюдава увеличение в регистрациите на хора, които искат да сменят квалификацията си. 44% от желаещите да сменят професията си са със средно образование, а 11% - с висше. \"Работодателите не се интересуват от дипломите, а от уменията, които един служител може да покаже още в първия ден на работа\", каза още Делибашева. Специална дискусия за проблемите на веоннопромишления комплекс ще бъде направена в следващите месеци, обяви главният редактор на Стандарт Славка Бозукова. На нея ще бъдат обсъдени както проблемите с липсата на кадри, така и предстоящите търгове за над 1,4 млрд.лв. от Министерството на отбраната. Зам. министърът на икономиката Лъчезар Борисов и шефът на АИКБ Васил Велев потвърдиха участие, както и много от присъстващите на вчерашния форум фирми.", "date": "2018.06.29", "title": "ДА! НА БЪЛГАРСКАТА ЕЛЕКТРОНИКА: Дават за иновации още 107 млн. лв. /ОБЗОР/"}
{"url": "http://standartnews.com/sport/kobrata_posreshta_milar_v_sofiya-373156.html", "text": "Сблъсъкът между Кубрат Пулев и Джарел Милър ще бъде на 1 септември в София, разкри Ивайло Гоцев, чиято компания \"Епик Спортс\" спечели търга за организирането на двубоя. Победителят от този мач ще стане задължителен претендент за титлата в тежка категория на Международната боксова федерация (IBF), която в момента е притежание на британеца Антъни Джошуа. Кобрата спечели търга за мач с непобеден американец Гоцев разкри, че е говорил с промоутърите на 29-годишния американец и те имат желание да проведат срещата в София. Договорите вече се подготвят, а датата за мача е 1 септември. \"В постоянен контакт съм с хората на Милър. Обсъждахме вариант двубоят да е в САЩ, но Милър все още не е толкова голямо име и спортните канали и боксовите мрежи в страната не са заинтересовани за отразяването му. Така че двубоят ще е в България на 1 септември. Червеният килим ще бъде опънат пред Милър и хората му в София и те ще усетят гостоприемството на българите и красотата на тази страна\", каза Гоцев, цитиран от \"Меридиан Мач\". Самият Кубрат Пулев пък приветства американеца чрез профила си в Туитър: \"Щастлив съм да посрещна Джарел Милър-Голямото бебе в България. Това ще бъде възможност да направим страхотен мач помежду ни пред невероятните боксови фенове!\" Информация за реклами в Twitter и поверителност Джарел Милър има в актива си 21 победи (18 с нокаут) и 1 равенство. Все още не познава вкуса на загубата.", "date": "2018.06.29", "title": "Кобрата посреща Милър в София"}
{"url": "http://standartnews.com/mneniya/evropa_preodolya_oshte_edin_rubikon-373172.html", "text": "Европейският съюз оцеля. При тази парадоксална криза бялата нощ на бурни дебати до ранни зори в Брюксел си заслужаваше, защото беше преодолян един Рубикон. Една от най-парадоксалните кризи, свързани с миграцията, идва в момент, когато бежанските потоци към Европа са намалели повече от 90 % спрямо пика пред 2015 г. В същото време толкова повече се увеличава политическата криза, свързана с миграцията. Виждаме сблъсък на ризлични визии в Европа за управлението на миграционните потоци. Толкова дълбоки са тези различия, че наистина не беше очевидно, че ще бъде намерено това решение, но то беше постигнато в три посоки. Първата бихме могли да я наречем мини Маршал план за Африка, континентът, който е основен източник на миграционни потоци. Става въпрос за финансова помощ сега, както и да се даде тласък на местната икономика, така че африканските държави да могат да предложат перспектива на своето младо население. Втората насока на споразумението, постигнато по късни доби в Брюксел, е свързана със сратегическата задача на разделяне на икономическите мигранти от бежанци. В момента тези потоци са смесени и е изключително трудно да бъдат управлявани. Относно икономическите мигранти всяка държава има пълния суверенитет да решава самостоятелно колко да приема според потребностите на пазара на труда, както и според демографските проблеми. Съвсем по друг начин стои въпросът с бежанците, търсещи убежище. Сега обаче не се знае, примерно на борда на кораба \"Аквариус\", спасен край бреговете на Либия, Затова е много важно, че евролидерите се разбраха всеки случай да бъде разглеждан отделно. И тези, които са икономически мигранти, ако страните не ги приемат, ще бъдат върнати. Тези пък, които имат основание за бежански статут, ще бъдат включени в друга процедура. Стратегическата насока от срещата в Брюксел е да бъдат разделяни потоците, преди още да достигнат до територията на Европейския съюз, в центрове далеч преди границите на ЕС. Какви са конкретните цели на  подобна мярка? Всяка една от тях е изключително важна. Първата цел е да се противодейства на трафика на хора, който в момента е най-печелившият бизнес, по - печеливш и от този с дрога и оръжие. Втората цел е на хората, които наистина бягат от войни и преследвания, да им се даде възможност да кандидатстват за бежански статут преди още да дойдат до Европа. И по-близо от огнищата на конфликти, от които бягат. Така че Този втори пакет е изключително важен, може би най-ключовият в новите решения на европейската среща на върха. Остава да се работи по-конкретно по определянето на местата, където ще бъдат създадени тези центрове. Засега се споменават два типа дестинации. Основните са северноафриканските страни - Алжир, Египет, Мароко, Тунис. Но Мароко, например вече реагира, че не би желал на негова територия да бъдат разположени такива центрове. Втората група страни, които бяха бегло споменати в експертни анализи преди срещата на върха, са балкански страни извън ЕС, като Албания. Явно преговорите в тази насока тепърва ще продължат. Срещата в Брюксел препотвърди стратегическото значение на споразумението с Анкара за мигрантите и финансовият ангажимент на Европа към Турция за тези близо 5 млн. бежанци на нейна територия. На трето място, срещата на върха доведе до отказ от общовалидни европейски решения по отношение на миграционната политика. Това лансира една по-прагматична и по-реалистична визия, която е създаване на гъвкави коалиции на желаещи. Това вече се случи при кризата с кораба \"Аквариус\", който Италия отказа да приеме, а Испания го направи. Франция пък веднага предложи своето съдействие на Испания и то беше прието. Така данните на тези над 600 емигранти се обработват от Франция и Испания. Така че същият тип коалиции на желаещи се предлагат като ново решение, защото това е отговор на реалните разделения в ЕС. Вишеградската четворка, начело с Унгария и Полша, категорично отказват да приемат квотите. Те приемат мигранти, но такива, каквито те искат да си изберат във връзка с потребностите на пазара на труда. при който не се губи повече политическо време за договаряне с тези, с които не желаят да участват в определени европейски миграционни политики, а просто се търсят по-гъвкави решения. Освен с изброените по-горе три големи послания, може да кажем, че безсънната нощ на евролидерите беше продуктивна и по отношение намаляване на политическите напрежения и конфликти вътре в някои европейски страни, които дойдоха на форума с противоположни искания. Най-характерните в това отношение бяха Германия и Италия. Германия беше навлязла в една доста остра политическа криза между двата най-близки съюзници - Християндемократическата партия  на Меркел и Християнсоциалният съюз на Бавария, по отношение на вътрешното движение на бежанци в ЕС. Италия отиде с противоположни очаквания, за да реши въпроса не за вторичното движение на мигрантите вътре в ЕС, а за влизането им в съюза. Затова трябва да се отчете като успех на срещата на върха, че беше даден удовлетворителен отговор и на двата въпроса:  за влизането на мигрантите в ЕС и за тяхното вторично движение вътре в общността. Видяхме, че новият италиански президент се върна удовлетворен след като се канеше да бойкотира срещата. Германският канцлер Меркел пък получи този текст, който трябва да успокои нейните съюзници, а именно, че ще се вземат всички мерки да се намали вътрешното движение в ЕС на мигрантите. Както и, че те не могат да отиват в зоната,  в която искат, а трябва да останат там, където са получили закрила. Постигнатото споразумение на евролидерите за миграцията е голяма стъпка напред, която в никакъв случай не е окончателно решение. Срещата на върха в Брюксел обаче показа жизнеността на ЕС, способността му да преодолява сложни кризи. Показа и волята на лидерите политиките да се префасонират и променят така, че да удовлетворяват повишените очаквания на европейските граждани. Затова споразумението в Брюксел е една малка победа за европейската идея и за устойчивостта на европейския път.", "date": "2018.06.29", "title": "Европа преодоля още един Рубикон"}
{"url": "http://standartnews.com/svyat/borisov_s_podarak__flanelkata_na_belgiyskata_futbolna_zvezda_azar-373161.html", "text": "Борисов съчета футболната страст и тръпката от Световното с работата в Брюксел, където е за участие в Европейския съвет за проблема с мигрантите. Премиерът се сдоби с тениска на белгийския атакуващ халф Еден Азар, специален подарък от белгийския министър-председател Шарл Мишел. Борисов побърза да се похвали в социалната мрежа, където се снима с Мишел и с подаръка. \"Въпреки трудните разговори в Брюксел, Белгия ликува след вчерашната футболна победа. Поздравих белгийския ми колега Charles MICHEL за успеха, а той ми подари тениска на тяхната футболна звезда Eden Hazard.\", написа Борисов. Оказа се обаче, че белгийският премиер е подарил същата фланелка с номер 10 и на британската премиерка Тереза Мей. 27-годишният талантлив футболист Еден Азар е играч на клубния Челси, освен на националния отбор на Белгия. На Жан-Клод Юнкер обаче премиерът на Белгия подарил само шалче на червените дяволи.", "date": "2018.06.29", "title": "Борисов с подарък - фланелката на белгийската футболна звезда Азар"}
{"url": "http://standartnews.com/biznes/ot_diskusiyata_da_na_balgarskata_elektronika_velev_inzhenernata_industriya_e_podtsenena-373150.html", "text": "\"Инженерната индустрия е подценена у нас\". Това каза Васил Велев, шеф на АИКБ, която е партньор на в. \"Стандарт\" в дискусията \"Да! На българската електроника\". \"За разлика от туризма и автотранспорта например, ние нямаме министрество. Мехатрониката е недооценена, въпреки че дава значителен дял от БВП\", подчерта Велев. Като най-голям проблем в бранша той посочи липсата на кадри. \"И точно затова искаме помощ от държавата. \"Работим с МОН за средното и висшето обзазувание, чието качество е под всякаква критика\", допълни Велев и продължи:  \"Относно вноса на инженерно-технически кадри се направиха редица облекчения в закона за трудовата миграция. Вече имаме споразумения с Армения и Молдова, предстои да подпишем и с Украйна\". Според Велев сивият сектр в бранша е по-малък отколкото в другите сектори. \"Но все пак го има\", допълни шефът на АИКБ и подчерта: \"Това се отнася не само за крайни изделия като акумулаторите, но и при изделията за вграждане\". ", "date": "2018.06.29", "title": "От дискусията \"Да! На българската електроника\": Велев: Инженерната индустрия е подценена"}
{"url": "http://standartnews.com/biznes/zapochna_diskusiyata_da_na_balgarskata_elektronika-373149.html", "text": "Започна дискусията \"Да! На българската електроника\". Събитието е част от голямата кампания на в. \"Стандарт\" - \"Да! На българската икономика\".  В дискусията участва заместник министърът на икономиката Лъчезар Борисов, шефът на АИКБ Васил Велев, експертът от МОН Чавдор Здравков, представители на бизнеса, индустриалци и експерти. \"Електрониката е бъдещето\",  започна изказването си главният редактор на в. \"Стандарт\" Славка Бозукова. Тя допълни, че дискусията \"Да! На българската електроника\", която е част от голямата кампания на в. \"Стандарт\" - \"Да! На българската икономика\", вече 3 години помага на бизнеса в решаването на важни въпроси, свързани с професионалното обучение.  \"\"Стадарт\", заедно с бизнеса успя да постигне няколко важни неща в сферата на професионалната образувание. Пример е създаването на едноимената дирекция в МОН, въвеждането на категория С в обучението, както и създаването на две нови специалности в образованието на децата в професионалните училища\", допълни г-жа Бозукова.  Очаквайте подробности!", "date": "2018.06.29", "title": "Започна дискусията \"Да! На българската електроника\""}
{"url": "http://standartnews.com/biznes/da_na_balgarskata_elektronika___bransh_elektrotehnika_i__elektronika_e_n1_po_iznos-373127.html", "text": "Бранш „Електротехника и електроника\" е на трето място по оборот и на четвърто място по брой заети както в ЕС, така и в България. Производството на автомобили отсъства сред водещите отрасли у нас. На водещи позиции в България по оборот е производството на метали, а при броя заети – производството на облекло. Но значението на бранш „Електротехника и електроника\" се определя не само от оборота и броя на заетите. Значително по-важно е това, че голяма част от продуктите на бранша влизат като полуфабрикати в междинното потребление при производство на машини, автомобили и други изделия. „Електротехника и електроника\" произвежда средства за автоматизация за всички други  браншове, като с това съществено допринася за повишаване на производителността на труда. Дружествата в бранш  „Електротехника и електроника\" у нас обхващат 402 предприятия с общ годишен оборот 5605,3 млн. лева и персонал 43 336 служители. В „Българската асоциация на електротехниката и електрониката\" (БАСЕЛ), която представлява интересите на работодателите в тристранната система на ЕС - пред държавната администрация и синдикатите -  членуват около 120 фирми, които са сред икономически най-значимите в страната - световни лидери, които са инвеститори у нас. Сред тях са \"Шнайдер електрик\", АББ с 4 завода в България, \"Либхер\", чиято най-голяма фабрика в Европа е в Пловдив, \"Фесто\" - лидер в автоматизацията, \"Хюндай\" - производител на мощни трансформатори в София. \"Сенсата\", с два големи завода в България, която откри тестов център в София и от цял свят у нас идват дефектиралите изделия за анализ от български специалисти, които дават предписание за корекции в конструкцията и технологията. \"Мелексис\", която  в София проектира големи интегрални схеми за автомобилната индустрия. \"Вистеон\", която проектира цялата електроника и таблото на автомобилите за много марки. Трите завода на \"АК електрик\" в Радомир, произвеждащи електрически табла, включително и за железниците на Европа. Българските фирми също са изключително добре поставени на световния пазар. \"Електроинвент\" произвежда т. нар. складове за електрическа енергия, които се инсталират в Германия, Великобритания и редица азиатски страни. АТМ електроникс, \"Датекс\" - най-големият производител на касови апарати в региона, \"Алмот\" - за електрически мотори и генератори за САЩ, \"Динамо\" Сливен и др. Електротехническа и електронна инженерна индустрия в ЕС е експортно ориентирана. Нейният експорт обхваща 35% от общата индустриална продукция, докато средно за преработващата промишленост в ЕС този дял 25%. В България секторът е на първо място по експорт през последните 2 г. За 2017 г. износът достигна почти 3 млрд. евро, като в статистиката не влизат всички електронни изделия. Ако включим и тях, ще достигнем износ за 6 млрд. лева, което е почти 12 % от общия експорт на България, казва Румен Атанасов, председател на БАСЕЛ. Според официални данни от германската статистика, през 2016 и 2017 година износът на продукти на сектор \"Електроника и електротехника\" от България за Германия надвиши за първи път, и то устойчиво, вноса от Германия за България на подобни продукти. Става въпрос предимно за електрически устройства, апарати, кабели, акумулатори, печатни платки, силова електроника. Браншът „Електротехника и електроника\", представен от стокова група „85 Електрически машини\", показва най-значителен прогрес в износа от България. От 2007 до 2017 г. износът на тази стокова група се увеличава 3,5 пъти - от 1,5 млрд. лева до 5,2 млрд. лева. И от пето място в началото на периода, излиза на първо място.", "date": "2018.06.29", "title": "Да! На българската електроника -  Бранш \"Електротехника и  електроника\" е N1 по износ"}
{"url": "http://standartnews.com/lyubopitno/naystudenoto_myasto_na_zemyata_se_okaza_oshte_postudeno_tam_dishaneto_boli-373103.html", "text": "Анализ на спътникови данни показа, че температурата в антарктически долини може да достигне почти до минус 100 градуса Целзий, съобщи Сайънс алърт. Тази температура е значително по-ниска от предишния рекорд от минус 93 градуса Целзий, измерена в същия район. Международен екип от учени достигна до тази стойност, като анализира отново спътниковите данни за температурите на Източното Антарктическо плато над Южния полюс и ги свери с отчетеното от наземни метеорологични станции. Новата официална най-ниска температура е минус 98 градуса Целзий. Тя е в малки джобове в леда на дълбочина до 3 м. \"Никога не съм бил на толкова студено място и надявам се никога да не попадна\", каза Тед Скамбос от университета на Колорадо-Боулдър. \"Казват, че там дишането е болезнено и човек трябва много да внимава част от гърлото или дробовете му да не замръзнат, докато вдишва\". Температурата от минус 98 градуса Целзий е различна от отчетената от наземни инструменти. Рекордът в тази категория принадлежи на руската станция \"Восток\", също на Източното Антарктическо плато - минус 89 градуса Целзий, измерени през юли 1983 г. Специалистите разграничават двете категории, защото спътниците измерват температурата на земната повърхност, а метеорологичните станции - на въздуха над земята. И двата вида измервания са полезни за учените. Метеорологичните станции отчитат точните условия, но спътниците обхващат денонощно много по-големи територии. Учените са работили с данни от спътниците \"Тера\" и \"Аква\" на НАСА, и полярните спътници на Националното управление по изследване на океаните и атмосферата, събрани от 2004 г. до 2016 г.", "date": "2018.06.29", "title": "Най-студеното място на Земята се оказа още по-студено, там „дишането боли“"}
{"url": "http://standartnews.com/biznes/ot_diskusiyata_da_na_balgarskata_elektronika_atanasov_elektronikata_e_na_parvo_myasto_po_iznos-373152.html", "text": "\"Електрониката е на първо място по износ от всички браншове у нас\". Това заяви Румен Атанасов, предсетадател на браншовата организаця. Той допълни, че световни технологични лидери от Германия и САЩ, както и други страни, идват и разкриват у нас дори по 3 или 4 завода. \"Привлича ги наличието на кадърни кадри. У нас не идват случайни фирми, които търсят лесна печалба с евтина работна ръка, а световни технологични лидери\", заяви Атанасов и продължи: \"На първо място по износ са електрическите машини. В момента износът на наши продукти в Германия надвишава вноса на немски стоки у нас\". Атанасов обаче посочи като основни проблеми в сферата, недостига на кадри и ниското качество на подготвката в университетите. \"Други проблеми са корупцията на местно ниво и мудната администрация. Всичко това води до факта, че чужди инвеститори както и наши фирми се въздържат да разширяват бизнеса си и дори отказват поръчки\", завърши Атанасов.  ", "date": "2018.06.29", "title": "От дискусията \"Да! На българската електроника\": Атанасов: Електрониката е на първо място по износ"}
{"url": "http://standartnews.com/biznes/ot_diskusiyata_da_na_balgarskata_elektronika_borisov_pod_2_bezrabotitsa_za_mladite_inzheneri-373153.html", "text": "\"Безработицата за специалистите, които завърват електроника, е около 2% в рамките на ЕС. Тези кадри са много търсени и намират отлична реализация\". Това съобщи зам.-икономическият министър Лъчезар Борисов по време на дискусията на в. \"Стандарт\" и АИКБ \"Да! На българската електроника\".   Борисов цитира данни, според които студентите от тези специалности у нас са 7 394, а средната заплата след завършването им е между 1300 и 1400 лева. \"Това е добър старт и доста над срредното за страната\", коментира още той.  По думите му над 35 000 души работят в сектора унас,  а добавената стойност, която дава индустията, е 8% от добавената стойност на промишлеността.  \"През 2017 г. е отчетен до 14% ръст на износа. Индексът на промишленото производство нараства спрямо 2015 г. с 39%, а оборотът - с 54 на сто в един от подсекторите на електрониката и електротехниката\", каза още зам.-икономическият министър и завърши:  \"Тази индустрия се развива много добре, затова държавата трябва да направи всичко възможно за подпомагането й\". ", "date": "2018.06.29", "title": "От дискусията \"Да! На българската електроника\": Борисов: Под 2% безработица за младите инженери"}
{"url": "http://standartnews.com/biznes/mezhdu_12_i_20_stotinki_za_kilometar_tol_taksa-373151.html", "text": "От 2019 г. ще може да купим винетка през телефона. Настоящите винетки ще бъдат заменени с електронни. Те ще се купуват срещу посочване на регистрационния номер на автомобила, както и досега, но ще отпадне нуждата да се поставя лепенка върху предното стъкло на колата. Винетка ще може да се купи и от 500 терминала за самообслужване в страната, както и в пунктовете на големите вериги бензиностанции, пише \"Труд\". С въвеждането на електронните винетки ще може и да се следи дистанционно дали автомобилът се движи без платена такса по първокласните пътища и магистралите. Догодина промяна в цените на винетките няма да има. Междувременно по време на бюджетната комисия към парламента стана ясно, че ще платим 5,9 млн. лв. на Световната банка, за да изготви методика за тарифите на тол системата, която ще важи за камионите. \"Тарифирането ще бъде изготвено по методика на ЕК, като в момента има разработени сценарии от 12 до 20 ст. за изминат километър, като в момента се работи по тях\", каза Антон Антонов, ръководител на екипа за изпълнение на тол системата в Агенция \"Пътна инфраструктура\" (АПИ). Предвижда се тол системата да обхване 11 000 км.", "date": "2018.06.29", "title": "Между 12 и 20 стотинки за километър ТОЛ такса"}
{"url": "http://standartnews.com/biznes/stolichna_obshtina_i_bakb_shte_podpomagat_inovativni_biznesi_v_sofiya-373170.html", "text": "Столична община и Българо-американската кредитна банка подписаха споразумение за съвместно партньорство по програма за финансиране на иновативни стартиращи предприятия. Заместник-кметът на София Дончо Барбалов заедно с  главния изпълнителен директор на Българо-американска кредитна банка Илиан Георгиев и с изпълнителния директор на БАКБ Лорета Григорова дадоха старт на партньорството по Програмата между БАКБ и Столична Община чрез Общинския гаранционен фонд за малки и средни предприятия. На официалната церемония  присъстваха също така Васил Симов - председател на УС и изпълнителен директор на БАКБ, Ирина  Йорданова - председател на Съвета за управление на ОГФ, Николай Ценков – управител на ОГФ. „Убеден съм, че тази нова гаранционна схема ще даде още една перспектива в дългогодишното ползотворно сътрудничество между Фонда и БАКБ\", посочи заместник-кметът Дончо Барбалов.  „Амбициозната цел, която си поставяме, е София да се превърне в своеобразна Балканска столица на предприемачеството и иновациите. Само през този месец София беше домакин и партньор на изключителни инициативи, които доказват, че вървим в правилната посока. Събития като Европейския фестивал „Уебит\", Балканския хакатон и Европейската дигитална асамблея създават благоприятна среда в столицата за ускорено развитие на иновациите и стартиращите компании\". Програмата е разработена с цел да подпомага развитието на стартъпи и млади иновативни бизнеси като цяло на територията на Столична община. Приоритетните направления са иновациите в сферата на информационните и комуникационни технологии, както и нови технологии в креативните и реактивните индустрии. Програмата предоставя гаранции до 50%  като максималният гаранционнен размер на ОГФМСП е 30 000 лв. Гаранционният ангажимент е със срок до 60 месеца. „Стратегически фокус на БАКБ е подкрепата на  зелената икономика и финансирането на иновативни проекти, свързани с устойчивото развитие. Ние вярваме, че  младите хора носят силен заряд и техните  иновативни идеи имат огромен потенциал за създаване на бизнес и заетост. Затова нашата стратегия  е да ги подкрепяме\", коментира  Илиан Георгиев, главен изпълнителен директор на БАКБ.", "date": "2018.06.29", "title": "Столична община и БАКБ ще подпомагат иновативни бизнеси в София"}
{"url": "http://standartnews.com/biznes/ot_diskusiyata_da_na_balgarskata_elektronika_shefat_na_samel_90_zashto_s_miliardi_ot_byudzheta_zahranvame_chuzhdi_orazheyni_firmi-373154.html", "text": "\"Защо с милиарди от бюджета захранваме чужди оръжейни фирми? Защо българските оръжейни фирми нямат възможност да участват с предимство или поне наравно в конкурсите за превъоражаване на българската армия?\".  Тези въпроси постави изпълнителният директор на фирма \"Самел 90\" инж. Петър Георгиев. Той напомни, че компанията му е направила смесена фирма за произвоство на бойни машини за нуждите на армията и полицията в Самоков. За 3 месеца там са произведени и първите 3 ескпериментални машини и само седмица по-късно от КЗК са започнали проверка заради съмнения, че налагат монопол в сектора. \"Как може вместо съдействие от държавата, да бъдем притискани и мачкани\", попита инж. Георгиев. Той напомни, че от бюджета са предвидени 1.4 млрд. лв. за бойни машини за армията. \"Окзва се, че техническото задание по тази поръчка не е изпратено на нито една бъларска фирма. Но пък на десетина чужди\", заяви Георгиев.  И напомни, че след 90-та година от заводите за специална електроника за военни цели, които са били 27, са оцелели само 2. Един от тях е \"Самел 90\", който се е наложил като един от най-добрите в света, в сектора за противодействие на терористи. От 1 000 изделия обаче в МВР ползват само 3 на самоковската фирма. Георгиев се опака, че няма поръчка за нито един лев за българскатка армия и напомни, че навсякъде по света начело на този бизнес стои държавата. ", "date": "2018.06.29", "title": "От дискусията \"Да! На българската електроника\": Шефът на \"Самел 90\": Защо с милиарди от бюджета захранваме чужди оръжейни фирми"}
{"url": "http://standartnews.com/biznes/balgarorumanska_ekspertna_grupa_shte_raboti_za_izgrazhdaneto_na_novi_mostove_nad_r_dunav-373167.html", "text": "Българо-румънска експертна група ще работи за изграждането на нови мостове над река Дунав. Темата беше дискутирана в рамките на посещението на вицепремиера на Румъния Пол Станеску в Русе по покана на покана на министъра на регионалното развитие и благоустройството Николай Нанков. В Русе министър Нанков и вицепремиерът Станеску обсъдиха широк кръг теми от взаимен интерес като перспективите за развитие на регионите, включително чрез изпълнението на трансграничните програми и реализацията на Дунавската стратегия и възможностите за изграждане на трети мост на Дунав. В меморандума между България и Румъния от 2014 г., в който са заложени за изграждане два моста над река Дунав - при Никопол - Турну Мъгуреле и при Силистра - Кълъраш, ще бъде включен и нов мост между Русе и Гюргево, обясни министърът на регионалното развитие и благоустройството. Според Николай Нанков приоритетно третият мост трябва да бъде изграден при Русе с оглед и на постоянно увеличаващият се трафик. Тенденцията през последните три години е увеличаване на трафика на тежкотоварни камиони с 10-15% на година. Средно около 5000 камиона преминават през моста на денонощие. По думите му обаче проблемът е осигуряването на финансов ресурс и ускоряването на процеса, защото подобен инвестиционен проект отнема от началото до реалното му изпълнение минимум седем-осем години. Един от вариантите е да се търси европейско финансиране, ще се работи също по линия на публично-частното партньорство или на смесеното финансиране, в което с част от средствата ще участват и двете държави. По повод днешния международен ден на река Дунав двамата министри откриха в Русе изложба със снимки от конкурса на Министерството на регионалното развитие и благоустройството \"Една река - десетки райски кътчета\".", "date": "2018.06.29", "title": "Българо-румънска експертна група ще работи за изграждането на нови мостове над р. Дунав"}
{"url": "http://standartnews.com/svyat/liderite_na_es_se_sporazumyaha_za_migratsiyata_i_sanktsiite_sreshtu_rusiya-373143.html", "text": "Държавните и правителствените ръководители от ЕС постигнаха споразумение по миграцията, след продължили над 10 часа преговори в Брюксел, съобщиха Ройтерс и Франс прес. \"Лидерите на 28-те страни от ЕС се споразумяха по заключителния документ от срещата на върха, включително за миграцията\", заяви председателят на Европейския съвет Доналд Туск. Лидерите на ЕС се споразумяха и да продължат икономическите си санкции срещу Русия с шест месеца, до края на януари, заради анексирането на украинския полуостров Крим и подкрепата й за бунтовниците, сражаващи се с правителствените войски в източна Украйна, съобщи Ройтерс, като се позовава на официален европейски представител. Санкциите са наложени на руски банки, отбранителни фирми и петролни компании и забраняват на европейците да правят финансови инвестиции в Русия. Те бяха наложени през лятото на 2014 г., в разгара на кризата в Украйна, няколко месеца след като Русия анексира Крим и проруските бунтовници предприеха настъпление в източна Украйна, припомня АФП. Освен това ЕС наложи санкции на близо 150 души, включително приближени на руския президент Владимир Путин. Техните авоари в европейски банки са блокирани и те нямат право на визи за ЕС.", "date": "2018.06.29", "title": "Лидерите на ЕС се споразумяха за миграцията и санкциите срещу Русия"}
{"url": "http://standartnews.com/svyat/zaharieva_es_reshi_che_zatvarya_vratata_za_ikonomicheski_emigranti-373144.html", "text": "На първо място трябва да спрем притока на незаконна миграция, заяви външният министър Екатерина Захариева пред Нова тв. Лидерите на вчерашната среща решиха, че до 2020 г. Фронтекс ще стане гранична полиция, и да станат до 10 000 човека, плюс, че ще се отделят средства за техника, каза тя. Повече пари ще се отделят за Африка и Турция, каза Захариева. Това което се реши вчера е, че се затваря вратата за икономически емигранти, каза Екатерина Захариева. С такива държавни като Либия например да се сключват споразумения подобно на Турция, рещиха още лидерите на ЕС вчера, допълни тя. Това, което се случи вчера, беше добро, посочи тя.", "date": "2018.06.29", "title": "Захариева: ЕС реши, че затваря вратата за икономически емигранти"}
{"url": "http://standartnews.com/svyat/nyakolko_dushi_sa_ubiti_pri_strelba_v_ofisa_na_amerikanski_ezhednevnik_v_merilend-373145.html", "text": "Няколко души са били убити в четвъртък, след престрелка в офиса на ежедневника „Capital Gazette\" в столицата на американския щат Мериленд, Анаполис, съобщава AFP. Местната „ABC7 news\" съобщи за „няколко жертви\", цитирайки полицията. „АОТ Балтимор откликна на инцидент с престрелка в Capital Gazette в Анаполис\", заявиха от Бюрото за Алкохол, оръжия и тютюн в социалната мрежа „Туитър\". Окръжният шериф Рон Бейтман заяви пред „Fox News\", че един заподозрян е бил задържан.", "date": "2018.06.29", "title": "Няколко души са убити при стрелба в офиса на американски ежедневник в Мериленд"}
{"url": "http://standartnews.com/balgariya/nap_proveryava_kak_290_balgari_bez_dohodi_sa_harchili_po_nad_50_000_lv-373164.html", "text": "Инспекторите на НАП започват проверки на 290 души, които са извършили разходи за минали години над 50 000 лв., но едновременно с това нямат никакви официално декларирани доходи, съобщиха от приходната агенция. Всички проверявани са се осигурявали върху минималния осигурителен доход, но дори не са подали декларация за доходите. Инспекторите на НАП ще  изследват източниците на доходи в семействата на проверяваните, както и издръжката на домакинствата и разходите им. „Тези 300 случая са най-очевидните несъответствия между официален доход и разходи на домакинствата. Освен тях има и други физически лица, чието имущество е повече от декларираните приходи, които също ще бъдат проверени\" , каза заместник-изпълнителният директор на НАП Пламен Димитров, цитиран от пресцентъра на НАП. Ако бъдат установени несъответствия между имущество и доходи, ще бъдат възложени данъчни ревизии за последните 5 години.", "date": "2018.06.29", "title": "НАП проверява как 290 българи без доходи са харчили по над 50 000 лв."}
{"url": "http://standartnews.com/balgariya/parlamentat_glasuva_vota_na_nedoverie_kam_kabineta_borisov_3_-373142.html", "text": "Парламентът гласува днес вота на недоверие към кабинета „Борисов\" 3 на тема „Сигурност\".  За да е успешен вотът, е необходимо да го подкрепят 121 народни представители. Това е вторият вот на недоверие към правителството, внесен от ПГ на „БСП за България\". Първият бе на тема „Корупция\" през януари тази година. Дебатите по вота се проведоха във вторник и продължиха само около час и половина.", "date": "2018.06.29", "title": "Парламентът гласува вота на недоверие към кабинета \"Борисов 3\""}
{"url": "http://standartnews.com/balgariya/ochakvano_kabinetat_borisov_3_ostava-373146.html", "text": "Вотът на недоверие на БСП за несправянето на кабинета с проблемите на сигурността не успя да свали правителството. За падането на Борисов 3 гласуваха само социалистите и колегите им от ДПС. За бяха 104, против 131, въздържаха се нула. Вотът е неуспешен, обяви председателят на НС Цвета Караянчева. Премиерът Бойко Борисов отсъстваше от гласуването на втория вот към правителството, което оглавява, тъй като участва в заседанието на Европейския съвет. От БСП отново изразиха негодувание от отсъствието и поискаха да се яви. Цвета Караянчева го апострофира, че може би не знае, че премиерът е в Брюксел.", "date": "2018.06.29", "title": "Очаквано: Кабинетът Борисов 3 остава"}
{"url": "http://standartnews.com/balgariya/ombudsmanat_vnasya_v_ns_korigiraniya_zakonoproekt_za_lichnata_pomosht-373147.html", "text": "Омбудсманът Мая Манолова и протестиращите майки внасят в парламента законопроекта за личната помощ. Текстовете претърпяха корекции, след като миналата седмица Националният съвет за интеграция на хората с увреждания отхвърли първоначалните предложения. Манолова призна, че законопроектът не е съвършен и няма да реши всички проблеми, но е стъпка в правилната посока.", "date": "2018.06.29", "title": "Омбудсманът внася в НС коригирания законопроект за личната помощ"}
{"url": "http://standartnews.com/balgariya/stotitsi_dekari_zemi_sa_navodneni_sled_prelivaneto_na_reka_chaya-373148.html", "text": "Неспокойна нощ след преливането на река Чая в Садово и землището на село Катуница. След като реката скъса диги на две места са залети стотици декари обработваеми земи. Общинският път е под вода, а полицейски патрули следят да не се минава в района. През нощта спря да вали за кратко, но сутринта отново започна. Собственикът на част от залетите земи Атанас Парпаров посочи, че от 1200 дка са залети 800. По думите му не чака помощ от държавата, тъй като културите му не са застраховани. Той вини нехайството на Басейнова дирекция, тъй като коритото на река Чая не е почиствано и е пълно с храсти и дървета. Причината е, че попада в Натура 2000 заради защитени птици. Кметът на Катуница Красимир Юруков посочи, че водата не може да стигне до къщите и да застраши хората. По думите му е крайно време коритото на Чая да се изчисти от наноси. В Смолян бедственото положение остава. Дъждът спря и хората изкараха една по-спокойна нощ. Според живеещите освен голямото количество дъжд проблем е, че деретата са затрупани с отпадъчен материал от сечищата, а шахтите са запълнени. Заместник-областният управител Адриан Петров посочи, че не е имало сигнали за бедстващи хора и днес продължава преодоляването на щетите и търсенето на причините.", "date": "2018.06.29", "title": "Стотици декари земи са наводнени след преливането на река Чая"}
{"url": "http://standartnews.com/balgariya/spirat_vremenno_vodata_v_chasti_ot_sofiya__vizhte_kade-373102.html", "text": "На 29 юни 2018 г. (пeтък), във връзка с подмяна на сградно-водопроводно отклонение до бл. 637 жк. „Връбница\" 2, се налага спиране на водоподаването от 09:00 до 17:00 часа на клиентите на „Софийска вода\", живеещи в района на: ул. „Златен клас\", ул. „Тричко Велев\", ул. „Росна китка\", ул. „Бели Дунав\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Златен клас\" до Т-маркет. На 29 юни 2018 г. (пeтък), във връзка с подмяна на сградно водопроводно отклонение на ул. „Тодор Стоянов\"  жк. „Изток\", се налага спиране на водоподаването от 10:00 до 16:00 часа на клиентите на „Софийска вода\", живеещи в района на: по ул. „Тодор Стоянов\" от ул. „Тарас Шевченко\" до ул. „Люлякова градина\" , ул. „Люлякова градина\"№7. При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Тодор Стоянов\" ъгъла с ул. „Люлякова градина\". На 29 юни 2018 г. (пeтък), във връзка с изграждане на сградно водопроводно отклонение на ул. „Георги Райчев\"  кв. „Витоша\", се налага спиране на водоподаването от 10:00 до 19:00 часа на клиентите на „Софийска вода\", живеещи в района на: ул. „Георги Райчев\". С понижено налягане на водата ще бъде районът между: ул. „Асен Разцветников\", ул. „Ангел Каралийчев\", ул. „Кирил Буюклийски\", ул. „Георги Райчев\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Георги Райчев\" ъгъла с ул. „Проф. Жечо Атанасов\". На 29 юни 2018 г. (пeтък), във връзка с реконструкция на уличен водопровод на ул. „Димитър Шишманов\" кв. „Витоша\", се налага спиране на водоподаването от 09:30 до 19:30 часа на клиентите на „Софийска вода\", живеещи в района на: ул. „Димитър Шишманов\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Димитър Шишманов\" ъгъла с ул. „Яна Язова\". На 29 юни 2018 г. (пeтък), във връзка с подмяна на сградно водопроводно отклонение на ул. „Дунавски лебед\" кв. „Васил Левски\", се налага спиране на водоподаването от 09:30 до 17:00 часа на клиентите на „Софийска вода\", живеещи в района на: по ул. „Дунавски лебед\" от ул. „Поп Грую\" до ул. „Баба Тонка\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Дунавски лебед\" №13. На 29 юни 2018 г. (пeтък), във връзка с реконструкция на уличен водопровод на ул. 13 вилна зона „Киноцентъра\", се налага спиране на водоподаването от 10:00 до 19:00 часа на клиентите на „Софийска вода\", живеещи в района на: по ул. „Екатерина Божилова\" от ул. 7 до ул. „Проф. Боян Пенев\"; ул. 13, ул. „Проф. Боян Пенев\", ул. „Акад. Стефан Бобчев\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Екатерина Божилова\" ъгъла с ул. 7. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. \"Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.06.29", "title": "Спират временно водата в части от София - вижте къде"}
{"url": "http://standartnews.com/balgariya/stoletnitsata_iska_da_se_trudi_prez_avgust_gerb_ya_pazyat_da_ne_poluchi_infarkt-373155.html", "text": "Поредни искри прехвърчат в пленарната зала между БСП и ГЕРБ, този път по повод искането на левицата за прекратяване на депутатската ваканция през август, за да се приемат законовите промени за децата с увреждания. Заради страстите на червените Тома Биков се притесни: \"Една столетна партия не бива да подскача, защото може да получи инфаркт. Една столетница може да се окаже, че е болна, дементно болна\". Стига с тази една палатка, скочи Рашидов, като се възпротиви от политизирането на проблема на тези хора и даде за пример, че вдигането на шум не върши работа, а реалната помощ, като разкри, че е продал картина, за да помогне на онкоболно дете. Всяко кихване за вас е повод за оставка, възмути се депутатът от ГЕРБ. Тутакси соцлидерката го захапа, че казал, \"стига с тази една палатка\". Палатката не е една, палатките са много и тези майки няма да се махнат, защото става дума за живота на децата им, опонира му Корнелия Нинова. Нинова прикани депутатите от мнозинството да излязат 10 метра напред зад стените на НС и да отидат при жените. И добави към скандалните реплики, казани от премиера и депутати от ГЕРБ, нови. Към думите \"Да ми се махат от главата\" и \"Стига с тази една палатка\" можем да добавим: \"Ами, ще живеете със 138 лв., ако спрете да пушите, реплика на депутат от ГЕРБ към човек с един крак. Това не само, че е популизъм, но е бездушие\", извика тя. Опровергайте усещането на хората колко сме лоши и корумпирани, призова соцлидерката управляващите.", "date": "2018.06.29", "title": "Столетницата иска да се труди през август, ГЕРБ я пазят да не получи инфаркт"}
{"url": "http://standartnews.com/balgariya/elektronno_zdraveopazvane__v_sredata_na_2019-373160.html", "text": "До 30 септември 2018 г. здравният министър Кирил Ананиев трябва да представи концепция за развитие на здравното осигуряване и секторните реформи в системата. Това реши парламентът след разискванията, инициирани от БСП във връзка с Националната здравна карта. Депутатите разгледаха две проекторешения - на ГЕРБ и БСП, свързани с разискванията. „За\" проекторешението на ГЕРБ гласуваха 105 народни представители, „против\" – 54 и „въздържали се\" - 1, с което бе прието. Съгласно приетото решение концепцията трябва да се представи след проведено широко обществено обсъждане с всички заинтересовани страни, като резултатите от него трябва да се представят на заседание на Комисията по здравеопазване към Народното събрание. Предложението на БСП бе отхвърлено с 56 гласа „за\", 72 – „против\" и 30 – „въздържали се\". От опозицията предлагаха в срок до 1 август 2018 г. министърът на здравеопазването да предостави коригиран модел на Национална здравна карта, като отчете становищата на съсловните организации, както и на Комисията по здравеопазване. От БСП искаха още в същия срок министърът да представи конкретен модел на здравно осигуряване, както и на финансово административно управление на системата на здравеопазване. От левицата предлагаха още на базата на новия модел и коригираната Здравна карта, Кирил Ананиев да представи ясен план за стабилизирането на изпадналите в критично състояние общински и областни болници. До средата на следващата година министър Ананиев пък пък обеща електронно здравеопазване и национална здравна информационна система.", "date": "2018.06.29", "title": "Електронно здравеопазване - в средата на 2019"}
{"url": "http://standartnews.com/balgariya/mvrshefat_za_navodneniyata_oshte_dendva_i_balgariya_na_tri_moreta-373158.html", "text": "Валентин Радев, в свой стил, направи коментар на усложнената обстановка заради валежите, които не спират от дни. Това стана на брифинг на МВР, на който подробности и последни новини за ситуацията в страната даде шефът на пожарникарите Николай Николов. Гл. комисар Николай Николов обясни, че най-сериозно е положението около р. Малък Искър и има риск за Етрополе. Министърът на вътрешните работи пък се успокоил, като го видял в министерството на брифинга, защото отсъствието му щяло да означава криза. \"Аз, като видях Николов, че е тука с униформата, се успокоих – значи няма напрежение в държавата, въпреки че днес чух много хубав виц, кратък - че ако така продължавало да вали още ден-два, щяла България да отиде на три морета. Но за щастие не се е случило нещо досега, така чувам поне от комисар Николов, няма бедстващи.\", зарадва се Валентин Радев. Вътрешният министър даже си отдъхна, че не подминал циклонът, който заля Гърция. „Добре е, че ни се размина този облак, или както там се казваше, в Гърция, съвсем малко ни закачи и нас\", обобщи доволен Радев, въпреки че вали вече цяла седмица.", "date": "2018.06.29", "title": "МВР-шефът за наводненията: Още ден-два и България на три морета"}
{"url": "http://standartnews.com/balgariya/borisov_ot_bryuksel_nyama_da_e_chestno_ako_ni_izmislyat_novi_iziskvaniya_za_shengen-373157.html", "text": "От 22 г. живеем във валутен борд, доказали сме, че имаме резерв, растеж, имаме БВП близо 4%, изпълнили сме всички критерии. Ако сега за Шенген измислят нови изисквания, няма да е честно. Това каза премиерът Бойко Борисов на съвместна пресконференция с Жан-Клод Юнкер и Доналд Туск след редовното заседание на Европейския съвет в Брюксел, излъчена директно от Канал 3. \"Искаме да влизаме в дадената система по критериите за другите, а не да си измислят нови. Но нека да бъдем спокойни, толерантни, подготвили сме си домашното и за чакалнята за еврозоната - вчера България свали с още 1% външния си дълг. С 24% външен дълг - къде са спрямо нас другите държави, само Естония има по-малък. И ние можем да тропаме по масата и да казваме \"кога ще се оправите\". Видяхме как вчера някой тръгва да налага вето - на всичко и веднага. Но ЕС може да работи само с такт и разбирателство между всичките 28\", изтъкна Бойко Борисов. Той  увери, че недоверието на холандските политици към България по въпроса на опазването на външната граница на ЕС се топи. \"Аз съм убеден, че климатът между Холандия и България е изключително приятелски и добър. Те се убеждават с посещенията си в България, на представители на различни партии, те самите са вече убедени\", увери Борисов. По въпроса за миграцията българският премиер изрично обърна внимание, че България не се споменава, когато става дума за опазване на външните граници на ЕС, а се говори предимно за Гърция и Италия, като вмъкна, че Гърция е получила 3 пъти повече пари от България. По думите му българското Черно море е точно толкова топло, колкото морето в Гърция и Италия. \"Сухопътната ни граница с Турция е точно толкова, колкото и гръцката\", посочи Борисов, според когото в момента вече \"проблемът не е миграционен, защото вече има 90 % по-малко бежанци, отколкото преди 2-3 години\". Министър-председателят припомни, че страната ни е била под голям миграционен натиск, но в момента границата ни се охранява и ако всички държави го правят ще става дума за единични бройки преминали през нея. \"Трябва да се говори и за България, за Испания. Хубаво е да си спомняте, че България беше  също толкова под натиск, да дойдете и да видите как се охранява границата. Каня ви, елате!\", обърна се той към десетките журналисти от най-големите световни агенции и медии. Той припомни и срещата на върха във Варна между лидерите на ЕС и президента на Турция Реджеп Ердоган. \"Изключително съм благодарен на Доналд Туск и Жан-Клод Юнкер, че дойдоха във Варна да говорят с Ердоган, когато никой не искаше да говори с него. Видяхте, че след това потокът се насочва към други места. Сега темата за миграцията е политическа, не е миграционна. Вече има изградени системи, направи се много, и в Шенген, и като оборудване, и като пари. Сега темата е политическа\", натърти българският премиер. Борисов направи равносметка на българското председателство на Европейския съвет. \"Считам, че колкото и да сме скромни, направихме едно добро Председателство, не допуснахме грешки. Всички колеги го аплодираха. Дадохме добра основа за колегите от Австрия. Мисля, че и те ще надградят, както ние с естонското председателство\", посочи той. „Всички отчетоха колко много усилия и труд са положени за основните предложения на България, свързани с Дъблинското споразумение. Въпреки големите противоречия на практика между две доктрини как да пазим Европа, съм доволен че успяхме да стигнем до този крехък консенсус, с изкуството на Доналд Туск и на други колеги\", посочи премиерът и уточни, че не може да се каже, че този консенсус напълно е решил проблема. \"Положихме много усилия да балансираме интересите\", изтъкна Бойко Борисов. По думите му по време на Председателството България е постигнала впечатляващи резултати за дигитална Европа и уменията, нужни за бъдещето. \"9 от 13 дигитални досиета са закрити или е постигнат общ подход на Съвета\", изброи премиерът.", "date": "2018.06.29", "title": "Борисов от Брюксел: Няма да е честно, ако ни измислят нови изисквания за Шенген"}
{"url": "http://standartnews.com/balgariya/vtori_den_navodneniya_i_svlachishta_v_tsyalata_strana_obzor-373162.html", "text": "Втори ден България е в капана на опасното време. Частично бедствено положение обявиха в община Роман след като приливна вълна потопи цял квартал от града. Наложи се евакуация на хората. Има нанесени материални щети. Днес става ясен и мащаба на пораженията след стихията в Южна България – наводнени приземни етажи, дворове и улици. Заради дъждовете се активизираха свлачища. Хиляди декари земеделска земя са под вода. Следобед водата започна да се отича от улиците, но часове по-рано положението беше много по-притеснително. Хората са убедени, че бедата е дошла след изпускане на язовири в Ботевградско и Етрополско, но от властта отричат. „Язовирът, който е над Етрополе, се контролира, има още метър и половина до кота преливник, дъждът е много интензивен\", заяви директорът на пожарната гл.комисар Николай Николов. Така или иначе, за часове река Малък Искър се покачва с над пет метра при Роман и залива близкия квартал „Карашки\", който се превръща в море. „Мислехме, че ще овладеем положението, изкарахме строителна техника, опитахме се да изграждаме диги, но от 8 до 11:30 тя се дигна с повече от метър и петдесет и положението стана вече неконтролируемо\", посочи кметът Валери Ролански. Започва спешна евакуация на хора и животни. Залята е детската градина, децата са евакуирани. 72-годишна жена беше буквално пренесена на гръб през терасата на дома си. Аварийните екипи спасяваха и животни. След потопа – свлачище На много места пороите отключиха свлачища. До късните следобедни часове остана в сила бедственото положение в Смолян и Чепеларе. Общините се опитват да укрепят тежко повредените пътища. Пълноводна и опасна, река Чая подкопа много имоти. Днес от кметството в Чепеларе укрепиха временно основите на някои от тях с камъни, но това не спира водата. Реката подкопава и път в центъра на града. Рискът и за къщите е голям. От общината признават, че при приливна вълна през нощта може да се стигне и до жертви. 20 километра извън Чепеларе, скала се откъсна и затвори пътя за Чудните мостове. Алпинисти започнаха да  почистват скалната маса. В Смолян екипи и техника разчистват пътищата. Армията също помага. В квартал „Устово\" хората продължават да отводняват къщите си. Хиляди декари земеделски земи са под вода след като река Чая излезе от коритото си при Садово. Причина за разлива е скъсана дига. щетите за земеделците са огромни, мащабът им ще стане ясен едва след отдръпване на водата.", "date": "2018.06.29", "title": "Втори ден наводнения и свлачища в цялата страна (ОБЗОР)"}
{"url": "http://standartnews.com/balgariya/protestirashtite_mayki_s_ultimatum_kam_deputatite-373165.html", "text": "Майките на деца с увреждания дадоха 5 дни на депутатите да припознаят предложения от протестиращите и омбудсмана Мая Манолова Закон за личната помощ и да го придвижват до пленарната зала. Ако това не се случи, демонстрациите ще се разраснат. \"Палатковите лагери остават, но ще преминем към ефективни протестни действия. Брутални ще бъдат, ще се борим до край\", заяви една от майките - Вера Иванова. Манолова съобщи, че вече е получила есемес от независимия депутат Спас Панчев, който е заявил готовност да стане вносител на законопроекта. „Съобразили сме се и с желанието на депутатите да почиват през август; ако се заемат незабавно с обсъждането на проекта, до 31 юли спокойно могат да го приемат, без да правят компромиси с неговото качество\", коментира омбудсманът. По-рано днес депутатите решиха да не работят през август, въпреки твърденията на БСП, че именно тогава трябва да се приемат законовите промени за хората с увреждания. От ГЕРБ обявиха, че са готови на извънредни заседания по темата. „Финансовата обосновка, изготвена от Министерството на труда и социалната политика с активното ни участие сочи, че 105 млн. лева ще са нужни през следващата година за финансиране и предоставяне на личната помощ\", заяви Манолова. По думите й през първата година сумата вероятно няма да бъде изразходена в пълен обем и не всички хора с увреждания ще поискат личен асистент и някои ще предпочетат 90 лв. добавка за чужда помощ – възможност, която ще се запази. Тя отбеляза, че „представителите на организации, които бяха най-активни в своите нападки и персонални критики, не намериха време да се включат в публичното обсъждане\".", "date": "2018.06.29", "title": "Протестиращите майки с ултиматум към депутатите"}
{"url": "http://standartnews.com/balgariya/blizo_11_poskap_priroden_gaz_ot_1_yuli-373163.html", "text": "Окончателно – природният газ поскъпва от 1 юли. По-високата цена на суровината ще повлече след себе си и цените на парно и топла вода. Комисията за енергийно и водно регулиране одобри окончателно по-високата с близо 11% (10,8%) цена на синьото гориво. Предварителните разчети показват, че това ще доведе и до средно със 7% по-скъпи парно и топла вода от следващия месец. Предвижда се и увеличение на цената на електроенергията средно с около 2%. Окончателните цени на ток и парно ще станат ясни в неделя. ЧЕЗ искат повишение с 1,7%, ЕВН – с 1,8%, а „Енерго-Про\" – с 2,6%.", "date": "2018.06.29", "title": "Близо 11% по-скъп природен газ от 1 юли"}
{"url": "http://standartnews.com/balgariya/preduprezhdavat_za_dazhdove_i_dnes-373092.html", "text": "Днес облачността над страната ще е значителна, на много места ще има валежи от дъжд, но вече ще са с по-малки количества. На места в Източна и Централна Северна България след обяд ще има и гръмотевична дейност. Ще духа слаб до умерен запад-северозападен вятър. Остава сравнително хладно с максимални температури между 20 и 25 градуса. Оранжев код за валежи е обявен за шест области на страната за петък, 29 юни, сочи справка в сайта на НИМХ-БАН. Предупреждението е в сила за областите Монтанска, Врачанска, Ловешка, Софийска област, столицата София и Пазарджишка. През следващото денонощие валежите в тези райони ще продължат, като по-значителни ще са през първата половина. За областите Монтанска, Врачанска и Ловешка метеоролозите отбелязват, че в южните им райони очакваните нови количества валежи са до 35-40 л/кв.м, а в останалите части до 25-30 л/кв.м. За другите три области, където е в сила оранжев код, очакваните нови количества дъжд са до 35-40 л/кв.м. За 17 области на страната е в сила жълт код за очаквани валежи в петък, 29 юни. Предупреждението е в сила за областите Видинска, Плевенска, Пернишка, Кюстендилска, Благоевградска, Смолянска, Кърджалийска, Пловдивска, Габровска, Великотърновска, русенска, Търговищка, Разградска, Силистренска, Добричка, Шуменска и Варненска. За областите Видинска, Плевенска, Пернишка, Кюстендилска, Благоевградска, Смолянска, Кърджалийска и Пловдивска синоптиците прогнозират, че през следващото денонощие валежите ще продължат, като по-значителни ще са през първата половина. Очакваните нови количества са до 25-30 л/кв.м. За останалите области, където е в сила жълт код за петък, ще има краткотрайни валежи с локални количества до 20 л/кв.м, сочи прогнозата. На места в Източна и Централна Северна България след обяд ще има и гръмотевична дейност. Над Черноморието облачността ще е по-често значителна и на места главно в следобедните часове ще превали и прегърми. Ще духа до умерен югозападен вятър, който вечерта ще се ориентира от запад-северозапад. Максималните температури на въздуха ще между 22 и 24 градуса, близки до температурата на морската вода. Вълнението на морето ще е 2 бала. Над планините ще се задържи предимно облачно с валежи от дъжд. Ще духа умерен до силен северозападен вятър. Максималната температура на височина 1200 метра ще е около 14 градуса, на 2000 метра - около 8 градуса. През почивните дни - 30 юни и 1 юли, въздушната маса ще се задържи неустойчива. Вече ще има и разкъсвания на облачността, но ще има и превалявания, временно интензивни, а и на места с гръмотевици. Вероятността за значителни валежи в по-голямата част от страната вече намалява, но в събота в отделни райони в Северна България тя остава повишена. Вятърът от запад-северозапад ще се усили - ще бъде предимно умерен, в северозападните райони и временно до силен. Температурите слабо ще се повишат.", "date": "2018.06.29", "title": "Предупреждават за дъждове и днес"}
{"url": "http://standartnews.com/balgariya/kakvo_se_e_sluchilo_na_dneshnata_data_prez_godinite-373105.html", "text": "През 1882 г. е издигнат Руският паметник в София. През 1947 г. е открита първата редовна линия за въздушен транспорт София – Бургас от Дирекция въздушни съобщения. През 2007 г. е открит Музей на киселото мляко в с. Студен извор. По света През 1613 г. театър \"Глобус\" в Лондон изгаря до основи, след като сценично оръдие гръмва непредвидено по време на пиеса и подпалва покрива на театъра. През 1944 г. Червената армия превзема Бобруйск, избивайки над 20 000 германски войници. През 1986 г. националният отбор по футбол на Аржентина побеждава Германия с 3:2 и спечелва световното първенство. През 1995 г. космическата совалка на НАСА Атлантис се скачва с руската орбитална станция Мир за първи път.", "date": "2018.06.29", "title": "Какво се е случило на днешната дата през годините?"}
