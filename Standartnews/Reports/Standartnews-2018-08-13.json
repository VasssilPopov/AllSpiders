{"url": "http://standartnews.com/biznes/turtsiya_v_rolyata_na_kanarcheto_v_minata-374702.html", "text": "Кризата с турската лира започна да се усеща на световните пазари в разгара на спокойния август. Поевтиняването на валутата се ускори в края на седмицата, когато президентът Ердоган не показа никаква стратегия за справяне с проблема. Тези 20% спад на турската лира за седмица са изключително много и оказаха влияние върху всички пазари по света в петък. Азиатските борси завършиха с понижение, което се пренесе върху еврото и върху фондовите индекси в Европа. Тези загуби обаче се ограничиха в рамките на 1-2% за деня и определено не може да се говори за паника на пазарите. Еврото дори падна с по-малко от процент, но пък слезе под ключовото равнище от 1.15 EUR/USD, което е достатъчен фактор, за да стимулира още повече покупките на долари. По-важното е, че инвеститорите бяха извадени от зоната на комфорт, какъвто обичайно е август месец. Уолстрийт тъкмо достигна нови рекорди и получи още едно доказателство, че ситуацията на пазарите е далеч от спокойствието, което се вижда в котировките на акциите през последните няколко месеца. Инвеститорите все още не оценяват негативните ефекти в пълната им сила, ако задлъжнялата турска икономика бъде разтърсена от тежка финансова криза. По същия начин американските акции не реагираха досега и на спада на китайския юан. Зад турската лира, обаче, не стоят толкова големи валутни резерви, колкото има Китай. Преди няколко месеца в подобна ситуация се оказа и Аржентина, но страната получи финансова помощ от Международния валутен фонд. Тя бързо беше забравена като доказателство, че повишаването на лихвите и поскъпването на долара рано или късно водят до кризи в развиващите се страни. Но да се върнем на Турция и възможността да се намери бързо решение на валутната криза в страната. Това може да стане само с финансовата помощ на институция като Международния валутен фонд, с което да се осигурят валутни резерви за стабилизиране на курса и най-вече да се успокои пазарът, тъй като сега има паническо бягство от турската лира. Обезценката на китайския юан, например, е много по-малка – само 5% от началото на годината, благодарение на ресурса на централната банка. Всъщност, еврото пада спрямо долара с подобен темп. По-големи загуби за тази година има руската рубла, като валутата е 17% надолу от началото на 2018 г. Този спад се ускори през последната седмица, след като стана ясно, че САЩ готви нови санкции срещу Русия. Турция очевидно не може да се справи самостоятелно с бягството на капитали от лирата. Американският президент Доналд Тръмп дори направи още по-очевиден политическия натиск върху Турция, след като обяви двойно по-голям размер на митата за стомана и алуминий след поевтиняването на лирата. Това отношение на Вашингтон не предвещава финансова помощ и води към втория сценарий за развитие на събитията, а именно продължаване на поевтиняването на лирата. В такъв случай Турция ще трябва да разчита на финансова помощ от други източници, но пък доверието в лирата ще се върне по-бавно и икономиката на страната ще пострада повече. Какво ще се случи с пазарите, ако политическите борби надделеят над здравия разум и Турция не получи финансова помощ? Доларът ще продължи да поскъпва спрямо останалите основни валути, защото е убежище по време на криза. С това няма да се подобри търговския баланс на САЩ и митата на Тръмп ще имат по-малък ефект. Финансовите акции в Европа, обаче, ще бъдат засегнати от валутните загуби покрай кредитите на Турция. Европейските компании също ще усетят влошаването в южната ни съседка, но не всички. Inditex, испанският текстилен гигант, ще спечели от евтината работна ръка, защото произвежда голяма част от продукцията си в Турция. Но като цяло глобалната икономика ще се сблъска с проблеми и акциите по света ще падат, докато инвеститорите търсят сигурността на облигациите.", "date": "2018.08.12", "title": "Турция в ролята на канарчето в мината"}
{"url": "http://standartnews.com/biznes/avgust_reshavasht_za_grozdeto-374701.html", "text": "Ако съдим по досегашните превратности във времето, трудно може да определим годината като добра за реколтата от грозде. Това заяви старозагорският енолог Снежана Мутафчийска пред \"Стандарт\". Тя припомни късните снегове и измръзвания в лозовите масиви в края на март и началото на април, както и честите градушки, летни дъждове и влагата, които докараха мана по лозята. Всички стопани със свити сърца се молят да не започнат да мухлясват и загниват вече оформилите се чепки. Като неблагоприятна за гроздето определи годината и Неделчо Попов, председател на земеделската производителна кооперация „Тунджа 94\" в старозагорското село Паничерево. Тя стопанисва 650 дка лозя от винените сортове памид, мускат отонел, мерло и алиготе. Още по-трагична е ситуацията в района на старозагорските села Калояновец, Михайлово, Ракитници и Кирилово. \"Не само лозята, всичко в нашата мера - зеленчуци, овошки, слънчоглед, житни култури - бе унищожено на 100%\", каза кметът на с. Калояновец Добри Добрев. 48 земеделски стопани от селото са подали заявления до областната земеделска служба за помощ, но изискванията били толкова високи, че никой не се надява да получи някаква компенсация за унищожената селскостопанска продукция. \"Трябва да имаш доходи под прага на бедността, който е 321 лв., да не получаваш рента или наем за собствена земя и още куп други условия, които на практика правят невъзможно получаването на обезщетение\", допълва селският първенец. Много от хората дори се отказали да подават заявления, убедени, че е безмислено Въпреки студовете, дъждовете и градушките,  много лозаро-винарски кооперации в Старозагрско се надяват на времето през август. От последния летен месец зависи главно какво и колко грозде ще наберат стопаните.  Ако се сбъднат прогнозите на метеоролозите за слънчев и сух месец, могат да се надяват на качествена и добра реколта. Средните добиви от декар грозде можели дори да надминат миналогодишните и да компенсират досегашните загуби във вегатационния период. Изкупните цени на винените сортове, които интересуват основно винопроизводителите, още никой не смее да прогнозира. При добра реколта можело да се запазят миналогодишните цени за бялото и червеното грозде. При дефицит - цените ще тръгнат нагоре. Красимил Коев, шеф на Изпълнителната агенция по лозата и виното, каза пред тв \"Еврола\", че поразени лозови масиви е имало и от градушки – 2000-2500 дка ще бъдат с нулев добив. \"Все пак има и поводи за оптимизъм. Ако се задържи времето хубаво, надяваме се на хубава реколта\", каза Коев. По думите му, успокоителното, що се отнася до виното, поне за крайния потребител, еу че дори и при слаба реколта, винарите ще поемат сами негативите от високата цена на гроздето, като цените няма да се покачват. Повишение обаче вече има при зеленчуците.", "date": "2018.08.12", "title": "Август решаващ за гроздето"}
{"url": "http://standartnews.com/mneniya/bencho_povdigna_zavesata_za_shemite_na_zarnarite-374700.html", "text": "      - Има много и различни гледни точки как да се опише проблемът. От една страна, имате социален проблем, че концентрирате обработването на земя в една много тясна група хора, които пък, от своя страна, поради интереса да обработват тази земя максимално ефективно, се фокусират на зърнените култури и наемат много малко хора. Зърнените култури са с малка добавена стойност. Т.е. има сериозен проблем, при положение, че България е планинска страна и би могла да има модела на земеделие като Северна Италия или Южна Франция и да има продукти с добавена стойност. Това е първият проблем. Още по времето на предприсъединителните фондове се направи програмата. Тогава се раздаваше само по политическа линия. Вие не може да сте простосмъртни  да получите достъп до програмата. И това всъщност създава този слой хора, които по-късно станаха големи арендатори, след това започна народът да ги нарича \"зърнари\". Това е  историко-социалният проблем. Всъщност страни като България и Румъния свръхконцентрираха оборотването на земя. Криминалният проблем започна да се очертава още в самото начало, защото те, за да успеят да съберат колкото могат повече земя, започнаха да използват всякакви методи, включително насилие и принуда. Най-често в общините знаеха какво се обработва, кои хора си търсят земята, кои не са си я потърсили. И започнаха да им я дават. При хората, които по-рядко се интересуваха, започнаха фалшификациите на имоти и прехвърляния. Има море от такива дела. Но това е част от криминалния потоп, който практически не стана публична тема, защото в онзи момент имаше поръчкови убийства през седмица, скандали с Тройната коалиция със заменки. Не бива да пропускаме, че тези субсидии, това концентриране, имаше и положителен ефект. Защото в началото на века над 40% от земята не се обработваше, беше пустееща. Сега, според Евростат, България е страната с най-висок процент обработваема земя. - Т. нар. зърнари купиха техника, въведоха нови технологии. И сега е последната част от развитието, което си заслужава да се коментира, защото то ще има дългосрочни последици. Последната част е, че през 2014 г. еврокомисарят Дачиан Чолош, който след това стана румънски премиер, предложи т.нар. таван на евросубсидията - 300 хиляди евро, като тезата беше, че еврофондовете за селското стопанство помагат на малките и средни земеделски производители, а не на големите. Каквито, между другото, има и в Западна Европа. В България и Румъния, поради тази концентрация, станаха нарицателни тези милионери, които вземат евросубсидии. След като Чолош предложи този таван, започнаха да се организират мрежи от фирми, с подставени лица и счетоводни компании - т. е. адвокатите започнаха да им подреждат системата. Големият проблем на първите 100 големи производители през 2014 г. е, че са вземали по 20 или 30 милиона субсидии, а на следващата година помощите им се стопяват. За да разследват такъв човек и за да докажат, че той взема неправомерно субсидия - това не може да се направи по документи, защото земеделските бюрократи ще кажат: ами ние не знаем, че той е такъв, макар че на всички им е ясно кой какъв е. Трябва да се разследва цялата верига - техниката, хората, банковите сметкии. За да се направи, трябва да има политическо желание. А т. нар. зърнари се оказаха изключително силна и влиятелна група. През 2012 г., когато започнаха протестите за електроенергия, едно от нещата, които направиха, бе, че заплашиха да дойдат в София. Премиерът, за да намали натиска, накара Дянков /б. ред. тогавашният финансов министър/ да плати и тогава възникна големият конфликт. Така че тези хора много добре политически се възползват от конюнктурата, но според мен, влияние имат върху всички сектори. Освен, че имат и политически контакти, имат и криминални свързаности и  участия. Случаят с Бенчо Бенчев беше случаен с това, че покрай турското масово арестуване, и той попадна в мрежата. Знаят се много такива случаи. Примерно Брендо е класически пример. Там пък има един кмет от тополовградски район и той е известен с подобен модел на концентрация на обработване на земя. Това става през адвокат с няколко стотин фалшиви пълномощни. В този район може да намерите много такива примери. Случаят с т. нар. \"суджук гейт\" е много подобна зърнарска история. Никой не коментира темата за начина, по който големите изведнъж изчезнаха от регистрите и започнаха да раздават субсидии през многобройни фирми, което по всички дефиниции е организирана престъпност. - Няколко пъти съм говорил, когато са ми давали думата медиите по различни поводи, подобни на този с Бенчо. Една или две медии отразяват и цари тишина. Едно от нещата, които в  България е било политическа тема преди 1944 г. е, че не бива да се достига до концентрация в обработването на земя. От Стамболов до Стамболийски има мерки колко е максималното количество земя, което може да притежава от едно семейство - 300 или 500 декара. И са смятали, че този, който има тези 300 или 500 декара, е едър земеделец, особено в Добруджа. Сега в рамките на едно десетилетие успяхме да направим това, което едно столетие  сме се опитвали да избегнем. В ЕС беше преди така - 2/3 от субсидиите отиваха за селско стопанство. И ако погледнете това, което за тази година трябва да се вземе, то е някъде почти 2,9 млрд. лева. От тях около 1,5 млрд. са директни субсидии. И за да ги вземат тези директни субсидии, правят различни схеми - то са кооперации, какво ли не са. Всъщност това, което започна да се очертава след усилието на Чолош е, че при новите преговори заради излизането на Великобритания, възникна искането да се намалят евросубсидиите и респективно, за да се реши този проблем, се предложи намаляване  на тавана. Т.е. вече да не са 300 000 евро, а предложенията са да са между 60 000 и 100 000 евро. И тогава представете си какви гигантски оперативни престъпни групи ще се създадат. Защото трябва да се раздробят едни 30 милиона не на 30 фирми, а на 90. Това вече е координация, която наподобява голяма черна корпорация. Да ви дам пример: целият пазар на откраднати автомобили или измами, свързани с МПС, по последни сметки е за 15-16 млн. лв. и с 60-70 криминални групи. Ако вие имате една фирма с 30 милиона, тя е два пъти по-голяма от целия черен пазар с автомобили. - Аз се надявам, че постепенно ще стане тема на ОЛАФ, защото това са все пак чужди пари, които се харчат по този начин. И един от проблемите е, че имаме и социален интерес да го решим. Едно от нещата, което ми направи впечатление, е, че БСП в новата си визия имаха подобна тема за таван на субсидията. Т.е. от тази част на политическия спектър започва да се появява някаква идея. Ако те тръгнат да го правят, ГЕРБ също ще потърси някакво решение. Тази тема ще започнат да я повдигат. Покрай Бенчо, не само аз го коментирах това със зърнарите. Направи ми впечатление, че хиляди хора го шернаха във Фейсбук. Така че това очевидно се разбира.  Някои хора, които са свързани като собственици, започнаха да спорят с мен, че това е ефективна система, защото тези хора са с много техника, с инвестиции и т.н. - Съгласен съм, има ефективния момент, но същевременно имате този социален проблем, че България е страната с най-голяма безработица по селата, подобно на Румъния. И там това е обяснението, че на вас ви трябва работна ръка, ако имате зърно. Защото там се обработват огромни площи с големи машини и малък брой хора. Големият проблем е това как може да се промени. Ако се тръгне да се променя внимателно, може да се нанесат огромни сътресения, защото представете си, че кажат: \"Край. Ще следваме този таван\". И тогава  ако всичките зърнари се откажат от тази площ, която е обработват в момента, какво следва от този момент? Те няма да се откажат съвсем, защото тази площ им носи доходи, зърното, което произвеждат, те го продават. Вероятно част от производството им е на печалба и без субсидии. Ще се създаде голям социален проблем, защото те какво правят: вземат субсидиите и ги преразпределят като ренти на възрастното население. И ако тази група я махнете, къде ще отидат тези хора? Трябва да търсите някакво държавно усилие. Да се върнете към ТКЗС-то ли? Много е сложно. Този процес, който сме допуснали по този начин да се развие, може много бавно да се промени. И трябва да се мисли как да стане. Едно от нещата, които се опитват да правят част от зърнарите, е да отглеждат животни, да преработват и т. н. , но това пак им създава проблем с тавана на субсидиите.  Трябва да се мисли какво да се направи. Не може да кажем - ще пратим всички ОПГ на ГДБОП и Специализираната прокуратура и ще решим проблема. Мисля, че чисто политически, хората, които мислят цинично, разбират този проблем.", "date": "2018.08.12", "title": "Бенчо повдигна завесата за схемите на зърнарите"}
{"url": "http://standartnews.com/lyubopitno/nasa_izstrelya_sondata_parkar_koyato_tryabva_da_dokosne_slantseto-374689.html", "text": "Сондата \"Паркър\" на НАСА, която трябва да „докосне\" Слънцето, беше изстреляна от космодрума Кейп Канаверал във Флорида. Вчера технически проблеми отложиха старта в последните минути. Днес тя се отправи на космическо пътешествие с помощта на ракета-носител „Делта 4\". При своя полет космическият апарат трябва да се доближи най-плътно до Слънчевата корона от всеки друг досега. Обвита е със специално защитно покритие, което издържа на температура до 1300 градуса. Апаратът има за цел да се приближи на само 6 милиона километра от Слънцето. По план мисията трябва да продължи 7 години. За това време сондата ще премине цели 24 пъти през Слънчевата корона. По време на пътуването си ще развие скорост от 190 километра в секунда. Хиляди зрители проследиха изстрелването на космическия апарат от Кейп Канаверал. Сред тях беше и 91-годишният астрофизик Юджийн Паркър, на чието име е кръстена сондата. Той е сред пионерите в изучаването на слънчевия вятър.", "date": "2018.08.12", "title": "НАСА изстреля сондата „Паркър”, която трябва да „докосне” Слънцето"}
{"url": "http://standartnews.com/svyat/kazahstan_uspokoi_rusnatsite_nikakvi_amerikanski_bazi_v_kaspiysko_more-374687.html", "text": "Не може и да става на въпрос за установяването на американски военни бази в Каспийско море, отсече министърът на външните работи на Казахстан Кайрат Абдрахманов пред Sputnik. \"Някои представители на руските медии и експертни общности нямат ясно схващане за реалните факти относно превозването на американски невоенни стоки през Казахстан\", обясни Абдрахманов. \"Става въпрос за търговско железопътно транспортиране на несмъртоносни товари през Казахстан, за да се продължат операциите за подкрепа на афганистанското правителство, което е нужно на цялата международна общност... Естествено, не може да става на въпрос за каквито и да е военни бази в Каспийско море\", заяви Абдрахманов. Външният министър добави, че маршрутът преминава през територията на още няколко държави и същият товар се пренася през руска, казахстанска и узбекистанска територия в периода 2010 – 2015 година. \"Всички правила и условия (в американско-казахстанското споразумение) са същите като споразумението, което беше в сила между Русия и САЩ. Това няма нищо общо с установяването на американски военни бази или такива на която и да е друга държава в Каспийско море\", заяви министърът. Интересите на всички държави с излаз на Каспийско море ще бъдат разискване по време на конвенцията за законния статут на морския басейн, включително и правата за поставяне на тръбопроводи и използването на природни ресурси, поясни той. \"Конвенцията има предвид интересите на всички страни по отношение на суверенните им права за използването на природните ресурси, както и поставянето на подводни кабели и тръбопроводи\", заяви Абдрахманов. В неделя лидерите на страните с излаз на богатото с петролни и газови залежи Каспийско море – Азербайджан, Иран, Казахстан, Русия и Туркменистан, се срещат в северозападния казахстански град Актау, за да подпишат споразумение за Каспийско море. По покана на президента на Казахстан Нурсултан Назарбаев президентът на РФ Владимир Путин ще присъства в Актау на V Каспийска среща на върха, предаде ТАСС. Основното събитие на срещата на каспийската петорка ще е подписването на Конвенцията за юридическия статут на Каспийско море, работата върху която се води от 1996 г.", "date": "2018.08.12", "title": "Казахстан успокои руснаците: Никакви американски бази в Каспийско море"}
{"url": "http://standartnews.com/mneniya/makedonsko_saltomortale-374695.html", "text": "  В разгара на лятото политиците явно не почиват. Всеки ден изявления, решения и действия доказват, че без тях не може. Почивка не, но новини – винаги. В духа на утвърдилата се през последната година идилична картина на активни контакти и диалог между балканските лидери, най-вече на България и Македония, се организира честването на 115-годишнина от Илинденското въстание в Благоевград. Поклонението на двамата премиери Бойко Борисов и Зоран Заев бе поредното доказателство за стремеж към загърбване на многогодишната неприязън и вражда в името на бъдещата съвместната евроатлантическа общност.  Протоколните речи и изявления на 2 август не предвещаваха скандала, който се разрази два дни по-късно. Изказването на Зоран Заев в Скопие пред телевизия 1ТV, че Илинденското въстание е македонско първоначално не предивзика реакция. Едва след изказването на Корнелия Нинова по този повод, вече на 9 август премиерът Бойко Борисов недвусмислено заяви, че България може и да не подкрепи членството на Македония в НАТО и Европейския съюз. Ситуацията стана още по интригуваща, когато на следващия ден Зоран Заев се отказа от думите за македонския характер на българското Илинденско въстание. Как може да се тълкува това политическо салтомортале? Нейната история вече 140 години след формирането на Берлинската териториална система е неизменна част от международната политика, но и болка и страдание за разделените от Берлинския конгрес 1878  г. българи. Политическите метаморфози с населението на балканските провинции на Османската империя, които след балканските войни, и двете световни войни, чрез прекрояване на границите устойчиво бяха в голямата си част ситуирани в Югославия и Гърция, до голяма степен определят целенасочения геноцид към преобладаващото през по-големия исторически период българският характер на населението в Македония. Вече повече от 70 години обаче, в рамките на бивша Югославия, а след това и като самостоятелна държава, Република Македония има достатъчно устойчив език, култура и съмнителна, но устойчива история на Македония. Ирония предизвиква твърденията за хилядолетната македонска история и смяната на думата „български\" с „македонски\" във всички документи от 19 и 20 век. Какво всъщност се случи през последните седмици в света и на Балканите? САЩ активира своята позната през последните години формула на натиск и елиминиране на конкуренцията. Икономическите санкции и наложени мита за няколко дни бяха наложени на Китай, Иран, Турция и Русия. Това веднага доведе до срив на съответната национална валута, което през следващите седмици ще има съответните резултати с предсказуемо социално напрежение и политическа неустойчивост. Паралелно с тези процеси на Балканите Идеите за промяна на границите между Косово и Събия в контекста на териториални компенсации едва ли може да се приеме за нещо друго, освен за провокация. В същото време македонският премиер в изявленията си преминава през безконфликтност-провокация-извинение. Не трябва да се забравя, че той е проводник, а не инициатор на национална политика. Явно някой от двигателите на съвременните балкански процеси се нуждае от интрига, която да провери границите на търпимост най-вече на българските лидери. Илинденското въстание безспорно е част от българската история. Днес и сега може да се каже, че реакцията на София е адекватна. Остава обаче въпросът защо българската дипломация не реагира веднага. Не се и съмнявам, че посолството ни в Скопие е информирало министерството, но едва след изказването на лидера на БСП имаше държавно изразена позиция. Явно през следващите седмици до 30 септември, когато ще се проведе референдумът в Македония, ще има още подобни провокации. „Историческият договор\" за добросъседство от преди година е документ, но не и политическа реалност. Изказването на Зоран Заев е клише от миналото, но то вероятно в друг вариант ще бъде повторено. Македония има съмнително минало, но бъдещето й едва ли ще е сигурно чрез подобни овехтели провокации.", "date": "2018.08.12", "title": "Македонско салтомортале"}
{"url": "http://standartnews.com/mneniya/obrazovatelniyat_pazar_opredelya_kachestvoto_na_universitetite-374694.html", "text": "- Това не е единственото предложение за промени в Закона за висшето образование. Парламентарната комисия съвместно с Министерството на образованието и науката предлагат доста интересни и надявам се полезни промени. Що се отнася до възможността хора от практиката да преподават в университетите, то и сега тя съществува, но не се използва пълноценно. Преди повече от пет години ние в Университета по библиотекознание и информационни технологии (УниБИТ) приехме „на въоръжение\" принципа на американския философ Джон Дюи \"учене чрез правене\" (Learning by Doing). И този принцип стои в основата на успешното развитие на нашата Алма матер. Студентите и докторантите възприемат много по-добре учебния материал, когато той се поднася от преподаватели, които имат голям практически опит в съответната област на знанието. Тук обаче трябва много да се внимава, защото някои работодателски организации си представят висшите училища като част от  браншовите си структури и предявяват претенции да участват в тяхното управление. Това разбира се, че е недопустимо и няма как да стане. За да върви всичко нормално, както казва народа „Всяка жаба да си знае гьола\". За да може обаче принципът на Дюи да се прилага успешно трябва задължително да се променят някои количествени параметри, свързани с организацията на административните структури на висшите училища. Например нищо съществено не налага катедрите да се състоят от 7 човека или факултетите – от 40 ?! - Въпросът за плагиатството е много сложен. Той дефинитивно е свързан с въпроса за авторското право. Аз не мисля тук да влизам в теоретични разсъждения, но при всички случаи считам, че законовите записи за плагиатството ще имат преди всичко възпитателен ефект. - Тук, в цялост се наблюдава едно неразбиране на университетската образователна среда и в частност на ролята на университетските преподаватели. В момента в България се правят „успешни\" опити за изкривяване на критериите за оценка на преподавателския състав. Без да се отчита основната дейност на преподавателите – обучението и извън аудиторната им заетост със студентите, включително и тяхната възпитателна роля, се акцентира върху формални наукометрични количествени, а не качествени показатели. Университетските преподаватели формално се приравняват с учените от БАН. Между впрочем и до приемането на този закон минималните наукометрични показатели в УниБИТ са по-високи от законово определените. - Определено държа да подчертая, че в България висшите училища не са много. Но въпреки тази констатация, и с оглед  на протичащите в страната и в света сложни демографски, финансови, социални и геополитически процеси, е необходимо да бъде преосмислен моделът на функциониране на системата на висше образование в България като цяло и в частност да се разработи и незабавно да се приложи концепция за окрупняване (федерализация) на висшите училища. Основният принцип при реализацията на тази концепция трябва да се базира върху реалното прилагане в практиката на идеята за диференциране и специализация на различните нива на управление на „новите\" окрупнени университетски комплекси. Защото в момента от една страна липсва баланс между автономията на висшите училища и степента на контрол, упражняван от държавата, а от друга -  не съществуват ефективни законови норми за упражняване на ефективен контрол и санкции при неефективно управление и незаконосъобразна дейност на висшите училища; В този смисъл разработването на задълбочена концепция за преструктуриране на българската система на висшите училища, изисква проучване на демографските, икономическите, финансовите и социални условия и потребности в България. Самоцелното извършване на реформи обаче, обикновено предизвиква още по-голям стрес в системата и демотивира работещите в нея. Преструктурирането може да се осъществи като на първо време броят на държавните висши училища в България се „редуцира, чрез окрупняване (федерализация), като се запази тяхната автономност\" Тази констатация е в съзвучие с т.н. глобални образователни алианси – мега-университетски структури, традиционно съществуващи и новосъздадени на основата на няколко самостоятелни, но обособени по специфичен начин висши училища (университети, академии и колежи). Като пилотен проект може да се реализира този, свързан със създаването на национален университет по културата. Положителни примери, свързани с горното предложение могат да бъдат открити както в Европа, така и извън нея. Нима обществото в САЩ и английското общество са загубили от съществуването на Калифорнийския университет (нека вземем за пример Бъркли) и на Университетите в Оксфорд или Кеймбридж ? Съществуването на автономните образователни структури в рамките и под шапката на тези мощни университети, създават условия за успешна образователна и научна дейност в авангарда на световното образование и наука. - Ние сме единственият университет в България, в който наред със станалите вече класически специалности „Информатика\", „Информационни технологии\", „Компютърни науки\", „Информационни системи\" и „Софтуерно инженерство\" се изучават специалностите „Информационно брокерство\" и „Комуникации и информиране\". През новата 2018-2019 учебна година предвиждаме значително да увеличим дисциплините свързани с киберсигурността, както и да въведем нова дисциплина, която да дава на нашите студенти основни знания, свързани с модерното понятие „Blockchain\" (специфичен метод за съхранение на информация в компютърни мрежи, които представляват непрекъснато растящ списък от  записи, наречени блокове, кодирани и свързани помежду си във верига). Тук искам да обърна внимание на факта, че повечето ни студенти по тези специалности още от втори курс започват да работят и то с високи заплати. - В момента интересът към предлаганите от нас  специалности, свързани с книгознанието, библиотекознанието, библиографията и библиотечния и информационен мениджмънт е такъв както към всички други специалности, а това е радващо. Ние се гордеем с факта, че нашите възпитаници работят във всички библиотеки и информационни центрове в страната. Те са гръбнакът на българската духовност. Библиотечните кадри на УниБИТ са ценени и в чужбина. Като позитивен пример в това отношение можем да споменем, че няколко наши възпитаници работят в Конгресната библиотека на САЩ. А преди три месеца преподавателката от УниБИТ, главен асистент д-р Марина Енчева беше избрана за член на управителния съвет на ЕБЛИДА – European  Bureau of Library information and Documentation Associations (по съгласувано предложение с Българската библиотечна и информационна асоциация) - Ще ми се да отговоря по този начин: без да подценяваме традиционните физически заплахи, днес съществува и една друга, много сериозна заплаха за общественото развитие и това е функционалната неграмотност. Внушава се, че като имаш свободен достъп до всякаква информация в интернет, то ти знаеш за какво става дума. А всъщност не е така поради две причини. Първо информацията в интернет не е гарантирана по отношение на достоверността на излаганите факти и анализи на случващото се. На второ място, потребителите на информацията в интернет в изключително голям процент не разбират смисъла на казваното, на понятията. Всичко това води до формиране на нагласи, които са далеч от реалността, които не предполагат изграждане на ценностна система и съответно, които водят до поведенчески модели, предполагащи единствено консуматорски и бездуховен манталитет. На практика обществото ерозира по отношение на необходимата критична маса хора, необходима за това, общественото развитие да е в полза на всички. - Определено считам, че в сегашния си вид ЕС не може да предложи ефективно решение на този проблем. Може би ще се появи някакво рационално предложение след изборите за Европейски парламент през 2019 год. по модела който защитават страните от Вишеградстата четворка плюс Австрия. А  иначе, вече се видя, че проблемът с мигрантите може да се окаже катастрофален за целия европейски цивилизационен модел и култура. Всички европейски страни и най-вече бившите колониални държави ще е необходимо да променят политиката си към страните откъдето идват мигрантите. И тази промяна трябва да е свързана не с политиката на корпоративната експанзия, а с политика на  договаряне на интереси и ползи за гражданите на Обединена Европа. - Нека да разделим нещата. Ако става въпрос, дали въобще да има ЕС, то категорично трябва да има. Но, ако говорим, дали трябва да продължи да съществува в сегашния си вариант, то категорично не трябва да го има (Тук просто нямам думи да коментирам „ишиаса\" на г-н Юнкер ???!!!.) Идеята за обединена Европа е не просто добра идея, тя е необходимост, тъй като светът е вече променен и ясно се очертават трите големи центъра на власт – Вашингтон, Москва и Пекин и на това е необходимо да се намери адекватен отговор. Днешният ЕС не е в състояние да даде този отговор, защото в Брюксел продължават с опитите да създадат някакъв конгломерат от държави, които да престанат да съществуват фактически като национални държави. Нещо, което предполага администриране на културата, националните икономики, заличаване на традициите, налагането на квази ценности и т.н. Странно е наистина ,че това продължава, при условие че имаме факта на Брекзит, на Вишеградската четворка и набиращите скорост националистически или по-скоро патриотични политически формации. Ето защо мисля, че е дошло време договореностите за ЕС не просто да се преосмислят, а да се поставят на качествено нова политическа основа, която да направи съвременния Европейски съюз един от най-значимите и незаобиколими фактори на световната икономика и политика. - За всички които са съпричастни с нашите успехи искам да кажа, че въпреки трудностите, свързани с демографската криза и липсата на достатъчно кандидат-студенти, и тази година, както и досега УниБИТ  реализира пълния си прием на студенти. И тази година националния образователен пазар ни разпозна като едно от най-успешните български висши училища.", "date": "2018.08.12", "title": "Образователният пазар определя качеството на университетите"}
{"url": "http://standartnews.com/mneniya/dvoyno_pregryavane_zapali_rumaniya-374699.html", "text": "\"Вижте ги румънците какво направиха, в България толкова хора могат да се съберат само на концерт на фолк звезда!\". Това са най-честите коментари в социалните мрежи за кървавия съботен стохиляден митинг в Букурещ, който прати в болница близо 400 протестанти и 35 жандармеристи. И независимо, че протестите на площад \"Виктория\" са запазена марка вече  всеки месец, този път митингът изуми света с агресията на жандармерията и безпрецедентните насилствени мерки срещу мирните граждани. Осъждането на полицейската репресия от страна на високорейтинговия президент Клаус Йоханис даде криле за митинги до дупка, а изходът от тях  е трудно предвидим. Слоганът на сегашния протест \"Справедливост, а не корупция\" не е нов, различни са организаторите. Този път това са румънските емигранти в Европа и Америка, които за разлика от нашите,  освен че са много повече, са и  потомци и на миграционната вълна веднага след края на Втората световна война. Техните родители бяха сред най-дейните участници в историческия митинг преди близо 30 години, когато 20 искания скандираха протестиращите в събота.  Политическите не са изненада. Протестиращите са гневни на корупцията и факта, че сред управляващите продължават да надничат имената на редица обвиняеми и дори осъдени за злоупотреби. Затова се искат нови избори, електронно гласуване и нов  парламент, в който една трета от новите депутати да са избрани от емигрантската квота. Ако това се случи, ще е абсолютен пробив в европейската парламентарна система и може да бъде последвано и в други европейски държави с бързо нарастваща диаспора зад граница. Каквато, между впрочем, се очертава и за България. Сред надписите на плакатите  в Букурещ изпъкваше и добре познатия в у нас \"Корупцията убива\", което може и да е чиста случайност. Но пък няма нищо случайно във факта, че протестите са наказателен вот за социалдемократите в Румъния. И то поредния. \"У нас е така - избираме си комунисти, после идва революция, след това пак си избираме комунисти, после пак идва революция\", обясняваше един от организаторите на протеста в събота. Повече от ясно е, че мечтата на премиера Виорика Дънчила да довърши мандата и да управлява 3 години  изглежда малко вероятна  след съботните кървави вълнения. По скоро тя ще последва съдбата на двамата си  предшественици Михай Тудосе и Сорин Гриндяну и ще затвърди традицията в последните години Ако това се случи, ще се отрази на стабилността не само на северната ни съседка, но и на евроизборите. Защото в предизборната надпревара социалистите без съмнение ще бъдат нападнати от опонентите си в Европарламента за липса на политическа и икономическа стабилност в  държава от общността след управление на неин партиен лидер. Още повече, че сегашната министър-председателка е бивш евродепутат. А най-вече защото става дума за Румъния. Страната, която миналата година направи шести в света икономически ръст от 7%, изпреварвайки дори Китай. Как от икономическото чудо за 2017 година тази държава за броени месеци  стигна до многохиляден протест с искания за развитие на икономиката и предприемачеството ? И как дни след като кабинетът обяви, че планира двойно увеличение на държавните пенсии,  протестиращите поискаха нова пенсионна реформа? Отговорът е  - прегряване. И в политически, и в икономически смисъл. Румънската икономика се изстреля благодарение на два основни пункта в програмата на социалдемократите - ниски данъци и бързо увеличаване на възнагражданенията в публичния сектор. Последва потребителския бум и рекордните 8,8 % ръст за третото тримесечие на 2017 г. Икономистите обаче от дълго време предупреждават, че този ръст ще е временен, защото крие големи рискове за Букурещ, свързани с раздуване на инфлацията, на търговския дефицит, поевтиняването на валутата и увеличение на дълговите показатели. Последните макроикономически данни за Румъния показват, че властите не са успели да предотвратят никоя от тези опасности. Вдигането на заплатите и свалянето на данъците е довело до инфлация над 4 %, най-голямото обезценяване на национална валута в бившия соцлагер, увеличаване на дефицита по външнотърговското салдо с 2,7 млрд. евро и най-важното - нарастване на външния дълг със 65 на сто спрямо 2016 г. Ревизия на очакванията за тазгодишния ръст на икономиката се правят всеки месец, но по всичко изглежда, че  той няма да надхвърли 4 %. Според законите на икономиката това означава рязко обръщане на позитивната  тенденция  и възможност за влизане в криза още след 2-3 години. Независимо дали Румъния ще успее да смени  не сработилия  си икономически модел и да обърне тренда нагоре, остават поуките за България. Защото по всичко личи, че тази година ние ще сме лидер по ръст на икономиката, а оттам и по европейски интерес. За разлика от румънците, българският кабинет успя да направи ръста  устойчив без да помпа голяма инфлация, без дефицит и без нарастване на дълга. Инфраструктурните проекти са големият ни плюс пред Румъния. Едва сега съседите ни обещават да направят 350 км магистрали и жп линии до 2020 г. Голямото предизвикателство у нас ще бъде бюджетът за догодина и доколко кабинетът ще устои на всевъзможните искания за завишени социални разходи. БСП също не трябва да забравя, че исканията за бърэо вдигане на заплатите в публичния сектор, увеличаването на пенсиите и свалянето на данъците е равнозначно на по-голям електорат, но и на румънски модел. Който, както се оказа, води до улични  боеве и бели автобуси.", "date": "2018.08.12", "title": "Двойно прегряване запали Румъния"}
{"url": "http://standartnews.com/sport/ivet_lalova_tova_peto_myasto_e_mnogo_visoko_v_karierata_mi_-374688.html", "text": "Петата в Европа на 200 м - Ивет Лалова, заяви, че нарежда постижението си в Берлин на много високо място сред безбройните успехи в дългата си кариера. Причината е, че българката преодоля силна конкуренция, както и контузия, от която се възстанови дни преди първия си старт. Лалова завърши пета в петото си поредно европейско първенство в последните 8 години, като влезе на финала след отлично бягане в полуфиналите и трето време. \"Поставям го на едно много високо място, защото знам колко много ми струваше да дойда тук, да участвам, да се лиша от удоволствието да бягам на 100 м, да имам смелостта да бягам на 200 м, знаейки, че няма да бъда в желаната форма. На много високо място е!\", заяви Лалова пред bTV минути след като финишира и добави: \"През последните 2 месеца не се състезавах. Имах много здравословни проблеми и си ги донесох със себе си по някакъв начин, но пък бягах със сърце. Имаше много голяма емоция. Вчера (б.а. - на полуфинала) беше един преломен момент, защото не знаех колко мога да бягам, не знаех до колко тази контузия уби моята форма и я развали, защото моите планове бяха различни. Но трябва да се нагаждаме спрямо това, което се случва. Направих всичко възможно и съм наистина много доволна, че успях да стигна до пето място. Човек винаги може! Трябва да се радва!\" 34-годишната Лалова заяви, че все още не мисли за следващия сезон и ще остане на пистата, докато участието в състезания ѝ доставя удоволствие. \"За следващия сезон още не мисля, но аз и миналата година не мислех за това европейско, пък ето, че съм тук и станах пета. Действам стъпка по стъпка, докато се наслаждавам, докато хората до мен ме подкрепят и обичам и се наслаждавам на своята работа, ще продължа да го правя\".", "date": "2018.08.12", "title": "Ивет Лалова: Това пето място е много високо в кариерата ми"}
{"url": "http://standartnews.com/svyat/dva_trusa_v_albaniya_nad_5_po_rihter_prichiniha_materialni_shteti-374684.html", "text": "Две земетресения с предварителен магнитуд 5,4 и 5,1 разтърсиха вчера Северна Албания, където десетки сгради понесоха материални щети, предаде Асошиейтед прес. Албанското министерство на отбраната съобщи, че по-силният трус е бил регистриран в 17:33 ч. (15:33 ч. по Гринуич) на дълбочина 5 км близо до село Виньол в област Мат на 120 км северно от столицата Тирана. Институтът по геонауки, енергия, вода и околна среда съобщи, че другото земетресение е било регистрирано в 17:38 ч. (15:38 ч. по Гринуич) на около 40 км северно от Тирана на дълбочина 24 км близо до град Булкизе. Министерството на отбраната съобщи, че 67 къщи са повредени в Клос, Мат и Булкизе, но няма пострадали хора. Земетресението бе усетено силно в Тирана и в по-голямата част от страната, както и в съседните Македония, Косово, Черна гора и Босна, предаде Асошиейтед прес. Местната медия Balkanweb.com съобщи, че голяма скала е паднала на шосе Валбоне-Байрам Кури на североизток в резултат от земетресението и е ударила преминаващ автомобил, ранявайки двама от пътниците. Властите не са потвърдили информацията. Земетресение със същия магнитуд удари Западна Албания преди седмица, причинявайки леки материални щети.", "date": "2018.08.12", "title": "Два труса в Албания над 5 по Рихтер причиниха материални щети"}
{"url": "http://standartnews.com/balgariya/finansoviyat_ministar_othvarli_atakite_na_prezidenta_sreshtu_eksperti-374698.html", "text": "Не приемам атаки срещу държавната администрация и особено срещу експертите от финансовото министерство и Агенция \"Митници\", каза днес във Варна финансовият министър Владислав Горанов. Повод за реакцията му бе изявлението на президента Румен Радев по-рано през деня по случая с обществената поръчка в Бургас, с която бе свързан Димитър Желязков - Митьо Очите. Ако държавният глава е решил да води политическа война с партия ГЕРБ, това е негово право, но не съм съгласен да бъдат атакувани експерти, които не само през последните години, а и през целия преход са гарантирали финансовата стабилност на държавата, посочи Горанов. По думите му обществената поръчка е подписана от човек с над 20 години стаж - сестра на висш политик от БСП, но е професионалист и както всички държавни служители служи на цялото общество. Самата поръчка е на фирма с лиценз от МВР и е на стойност 2520 лева за 2 години, допълни Горанов. Според него проверките за провеждането й и материалния интерес не предполагат драматични политически реакции. Ако това е голямата обществено-политическа тема, аз съм склонен като министър на финансите, да поема определена политическа отговорност, допълни Горанов. На въпрос има ли политически чадър над Желязков министърът посочи, че вероятно е така, защото този мъж е осъждан и за него има доста данни. Нека президентът да каже кой пази Желязков, каза Горанов и посочи, че точно настоящата изпълнителна власт го е задържала с помощта на турските служби, като тогава е възникнал и скандалът около партийната структура на БСП в Бургас. Ние сме първото правителство, което задели ресурс от милиарди левове за модернизацията на армията, каза още финансовият министър. По думите му това, че в края на миналата година компанията, която щеше да строи кораби за флота, се отказа в последния момент, всъщност води до забавяне в изпълнението на проекта. Успешните реализации в борбата с контрабандата показват, че сътрудничеството между институциите в страната е много добро, допълни Горанов. Той припомни, че 2017 г. е приключила с шест милиарда лева повече в сравнение с 2014 г. Настоящата година пък върви с близо 2 милиарда лева повече спрямо 2017 г., допълни Горанов. По думите му това показва, че в администрациите работят професионалисти и има политическа воля за справяне с проблемите като контрабандата и сивата икономика.", "date": "2018.08.12", "title": "Финансовият министър отхвърли атаките на президента срещу експерти"}
{"url": "http://standartnews.com/balgariya/rumen_radev_se_kachva_na_fregatata_drazki_za_139_g_ot_sazdavaneto_na_boyniya_ni_flot-374683.html", "text": "Президентът Румен Радев ще вземе участие в отбелязването на 139-та годишнина от създаването на Военноморските сили (ВМС). В 9 часа на Морска гара-Варна ще се състои ритуал по тържествено вдигане на флаговете на корабите на ВМС и ритуал по присвояване на първо офицерско звание на випускниците на Висшето Военноморско училище \"Никола Вапцаров\". Президентът ще наблюдава от борда на фрегатата \"Дръзки\" демонстрации на елементи от операция по морска сигурност, а в 11 часа ще открие паметна плоча в знак на признателност към българските моряци. Командирът на Военноморските сили контраадмирал Митко Петев отправи поздрав към личния състав на ВМС по БНР. \"Пред флота винаги е имало хоризонти и от нас зависи дали тези хоризонти ще са светли. Нека да вдигнем глави и да се радваме на това, че Господ ни е създал в тази красива страна. Поели сме дълг да я защитаваме, поели сме гордия дълг на моряка. Той може да е труден, но е винаги славен\", заяви Петев.", "date": "2018.08.12", "title": "Румен Радев се качва на фрегатата \"Дръзки\" за 139 г. от създаването на бойния ни флот"}
{"url": "http://standartnews.com/balgariya/tragediya_na_patya_trima_mazhe_zaginaha_vav_folksvagen_blasnal_traktor_kray_parvomay-374682.html", "text": "Трима мъже са загинали тази сутрин след катастрофа между автомобил и трактор в отсечката между Първомай и Бяла река, съобщиха от МВР. Заради тежкия инцидент е ограничено е движението на път I-8. Сигналът е получен тази сутрин слез 5.30 ч. По първоначални данни в отсечката между Първомай и Бяла река Фолксваген с кърджалийско регистрация настигнал и се блъснал отзад в ремарке на трактор. На място са загинали трима мъже, пътували в колата. Водачът е бил зад волана, а пътниците са изхвърчали извън нея. От полицията в Пловдив съобщиха, че към 8 ч. е установена самоличността на двама от загиналите. На местопроизшествието се извършва оглед. До приключването му движението се отбива по обходни маршрути през първомайския кв. Дебър и през Бяла река от екипи на Пътна полиция.", "date": "2018.08.12", "title": "Трагедия на пътя: Трима мъже загинаха във Фолксваген, блъснал трактор край Първомай"}
{"url": "http://standartnews.com/balgariya/shte_prodalzhi_li_istinskoto_lyato_i_prez_novata_sedmitsa-374690.html", "text": "Днес ще бъде предимно слънчево. От запад на изток ще има временни увеличения на облачността. Ще духа слаб до умерен вятър от север-североизток. Максималните температури - между 27 и 32 градуса, сочи прогнозата на НИМХ-БАН. Атмосферното налягане ще е по-високо от средното за август - бавно ще се понижава. Над Черноморието ще бъде предимно слънчево, с временни увеличения на облачността. Ще духа до умерен вятър от север-североизток. Максимални температури на въздуха: 27-28 градуса. Температурата на морската вода е 27 градуса. Вълнението на морето ще е 3 бала. Над планините ще бъде предимно слънчево, след обяд с временни увеличения на облачността. Ще духа до умерен вятър от север-североизток. Максимална температура на височина 1200 метра около 20 градуса, на 2000 метра - около 12 градуса. През нощта ще бъде ясно и почти тихо. Утре (понеделник) ще е слънчево. Ще духа слаб, в Дунавската равнина и източните райони - до умерен вятър от източната четвърт. Максималните температури ще са предимно между 29 и 34 градуса. По Черноморието ще бъде слънчево и топло. Подходящо за летуване. Ще духа слаб до умерен вятър от източната четвърт. Максималните температури ще са 27 - 28 градуса, колкото е и температурата на морската вода. Вълнението на морето ще е 2-3 бала. В планините ще е слънчево и топло, подходящо време за туризъм. След обяд ще има временни увеличения на облачността, но ще е без валежи. Ще духа умерен вятър от изток-североизток. Максималната температура на височина 1200 метра ще е около 23 градуса, на 2000 метра - около 15 градуса. Във вторник и сряда ще остане предимно слънчево, със слаб, в Дунавската равнина и източните райони до умерен вятърът с източна компонента. Температурите слабо ще се повишат и максималните втория ден.", "date": "2018.08.12", "title": "Ще продължи ли истинското лято и през новата седмица?"}
{"url": "http://standartnews.com/balgariya/rumen_radev_vlastta_deystva_mudno_po_modernizatsiyata_na_flota_i_armiyata-374685.html", "text": "Властта действа все още мудно и нерационално по отношение на модернизацията на флота и въоръжените сили. Това каза пред журналисти във Варна президентът Румен Радев, който участва в церемонията по повод 139-aта годишнина на Военноморските сили. \"Ако и тази година се повтори сценарият от миналата  - гръмки обещания, заделяне на бюджет и после блокиране на проектите, ще се потвърди тезата, че всъщност модернизацията е благороден предлог, за да се задели бюджет и после да се трансформира в излишък. Да се генерира излишък, който отново да се похарчи по неясни механизми и критерии\", заяви държавният глава. След ритуала по присвояване на първо офицерско звание на випускниците от Висшето военноморско училище $Никола Йонков Вапцаров\" военнослужещи от Военноморските сили представиха елементи от операция по морска сигурност. Румен Радев разговаря с курсантите на висшето училище на борда на фрегатата „Дръзки\", откъдето наблюдава демонстрациите. Пред медиите той отбеляза, че това са прекрасни млади хора, с които страната ни може да се гордее. \"Можем да се гордеем с нашето Висше военноморско училище. Те поставиха някои въпроси, които ще разгледаме заедно с ръководството на Министерството на отбраната\", добави Румен Радев. В речта си президентът обърна внимание и на сблъсъка на интереси в региона на Черно море. \"Непрекъснато нараства значението на Черноморския регион, в който се преплитат много и често конфронтиращи се геополитически и икономически интереси\", изтъкна Румен Радев. Генералът се обърна към получилите първо офицерско звание випускници на Висшето Военноморско училище \"Никола Вапцаров\". \"На вашето поколение се пада една от най-важните мисии - да въведете, да внедрите и да разгърнете пълните възможности на новата техника, която нашите Военноморски сили заслужават и която трябва да постъпи на въоръжение в най-скоро време. Носете пагоните, които днес получихте, с достойнство и чест. Всичко друго могат да ви отнемат, но вашата офицерска чест и достойнство можете само и единствено вие да предадете. Никога не го правете и помнете, че да си български офицер не е просто професия, а призвание и дълг пред Отечеството. Бъдете горди наследници на славното дело на нашите предци, които отдадоха живота си за свободата и независимостта на България. Честит празник и на добър час!\", каза още държавният глава Румен Радев.", "date": "2018.08.12", "title": "Румен Радев: Властта действа мудно по модернизацията на флота и армията"}
{"url": "http://standartnews.com/balgariya/trup_na_udavnik_izpluva_na_burgaski_plazh-374686.html", "text": "Опасното море погълна втора жертва за последните 12 часа. Рано тази сутрин на бургаския плаж е изплувал труп на мъж, съобщават за Флагман.бг свидетели на инцидента. Тялото било извадено в района на първи пост на Северния плаж, около бар \"Сакса\". Според очевидци мъжът е бил целият в татуси. Не е ясно обаче каква е причината за инцидента. Към 6-7 часа работниците, които почистват плажа, се натъкнали на ужасяващата находка. Веднага звъннали на спешен номер 112. На място пристигнал полицейски патрул, а малко по-късно линейка е откарала тялото за аутопсия. Снощи в Приморско се удави 27-годишният пловдивчанин Петър Найденов, припомни за опасните течения в морето флагман.бг,", "date": "2018.08.12", "title": "Труп на удавник изплува на бургаски плаж"}
{"url": "http://standartnews.com/balgariya/mezhdunaroden_den_na_mladezhta-374681.html", "text": "Днес (12 август) отбелязваме Международния ден на младежта. Денят е обявен от ООН през 1999 г. В България за първи път датата се отбелязва официално през 2007 г. Международният ден на младежта дава възможност на държавите по света да разгърнат потенциала на младите хора, да отбележат техните постижения и да планират начини за по-доброто им включване в развитието и прогреса на обществото. Денят предоставя уникалната възможност за това - младите хора да бъдат интегрирани в процеса на вземане на решения на глобално, национално и местно ниво.", "date": "2018.08.12", "title": "Международен ден на младежта"}
{"url": "http://standartnews.com/balgariya/letnite_virusi__simptomite_i_kak_da_se_spravim-374691.html", "text": "След като лятото най-накрая дойде през август, с него се увеличиха и случаите на заболелите от летен вирус. Сред тях преобладават стомашно-чревните инфекции, които протичат с температура, повръщане, разстройство и хрема. Те повалят и деца, и възрастни, като заразяването става не само по морето, предупреждават специалистите, пише „Дарик нюз\". „Сега е сезонът на ентеровирусните инфекции, които причиняват т.нар. летен грип. Симптомите са температура, повръщане, не много силно разстройство, обриви, болки в гърлото и ставите. Те се предават по фекално-орален и по въздушно-капков път и са характерни за топлото време\", обясни доц. Атанас Мангъров, началник на Клиника по инфекциозни болести в Инфекциозна болница „Проф. Иван Киров\". Обикновено симптомите продължават седмица до десет дни. Посещението при лекар е препоръчително, особено за децата, но за лечението на тези вируси не трябва да се приема антибиотик, каза доц. Мангъров. „Антибиотикът е нужен, само ако има усложнения, които обикновено настъпват към края, но шансът е малък. Иначе организмът трябва да се остави да пребори инфекцията сам\", посъветва той. Замърсени храна, вода и прибори обикновено са сред основните причинители на стомашно-чревните инфекции, особено по морето. Ако се консумира недобре съхранена храна от животински произход, това крие риск и от зараза със салмонела, предупреждават здравните власти. Бактериите се предават и чрез мръсни ръце, затова миенето им не трябва да се забравя, като всяко трябва да е поне по 20 секунди, със сапун под течаща вода. За разлика от бактериалните инфекции, ентеровирусите не причиняват диария, но пък идват с болки в гърлото, защото вирусът се размножава в сливиците. Заразяването с тях също става много лесно. Хапването на повече лимони е добър начин за превенция.", "date": "2018.08.12", "title": "Летните вируси - симптомите и как да се справим"}
{"url": "http://standartnews.com/balgariya/tri_detsa_veroyatno_sa_se_udavili_v_moreto_pri_durankulak-374692.html", "text": "Три деца са изчезнали в морето при Дуранкулак, съобщи Дарик радио. Инцидентът е от вчера, потвърди кметът на село Спасово Андреан Симеонов, откъдето са децата. Селото се намира в община Генерал-Тошево. По негова информация, четири деца, заедно с родители, са били на плаж в къмпинг „Космос\" в село Дуранкулак, община Шабла. Децата влезли да плуват. Заради силното вълнение в морето три от тях не могли да излязат. От вчера полиция и родителите ги търсят, като тази сутрин рано е огледан брега край Шабла, а днес през деня ще се търси и в морето по румънския бряг, съобщи Симеонов. Децата са на възраст между 12 и 15 години. От два дни в Крайморска Добруджа духа силен североизточен вятър, който образува големи вълни в морето и прави плуването опасно, а на места и невъзможно. На плажа на къмпинг „Добруджа\" в Шабла вчера бе издигнат червен флаг и летовниците не влизаха във водата. Приятел на изчезналите в морето край Дуранкулак деца е потърсил помощ от спасители на къмпинг „Космос\". Това каза за Агенция Фокус д-р Артюн Еринозов – директор на БЧК в Добрич. „ Вчера при двама наши спасители, които са били на пост на къмпинг „Космос\" в Дуранкулак, е дошло момче – в тийнейджърска възраст, което се е обърнало към тях за помощ. Разказало е, че на около 500 – 600 метра на юг от Дуранкулак в посока Крапец, са изчезнали трима негови приятели, с които се е къпал в бурното море\", разказа д-р Еринозов и поясни, че както вчера, така и днес има голямо вълнение на морето. Той уточни, че когато спасителите са на пост, нямат право да напускат района, който охраняват. „Събитието се случва на около 600 метра от поста в Дуранкулак. Това, което са направили спасителите, е да подадат сигнал на 112. До този момент не разполагаме с информация дали децата са открити, или морето е изхвърлило телата им\", каза още д-р Артюн Еринозов.", "date": "2018.08.12", "title": "Три деца вероятно са се удавили в морето при Дуранкулак"}
{"url": "http://standartnews.com/balgariya/globa_za_horo_igrano_v_edno_ot_sedemte_rilski_ezera-374693.html", "text": "Глоби ще бъдат наложени заради неспазване на режимите в Национален парк „Рила\" и за навлизането на участници от хоро в едно от Седемте рилски езера, съобщиха от екоминистерството. Танцьорите са нагазили във водите, а кадърът, качен в социалните мрежи, предизвика възмущение и беше споделен многократно. От екоминистерството уточниха, че дирекция „Национален парк Рила\" е издала разрешение за заснемане на сцени от филм, като в заповедта на директора на парка са дадени изрични указания за начина на провеждане на снимачните дейности и организацията им. Заповедта не е била спазена, извършени са нарушения на Закона за защитените територии, плана за управление на парка и установените режими и норми в парка. На организаторите на събитието – Фондация \"Нашият дом е България\", във връзка със заснемане на филма \"Нашият дом е България\" ще бъде потърсена административно-наказателна отговорност за неспазване на поставените условия по издадената съгласувателна заповед на директора на парка. При установяване самоличността на участниците в нарушението, които нерегламентирано са навлезли в езеро \"Близнака\", също ще бъде потърсена административно-наказателна отговорност. За юридически лица Законът за защитените територии предвижда налагане на имуществена санкция от 1000 до 10 000 лв., а на физически лица – глоба, като минималната е в размер от 5 до 100 лв., а максималната от 500 до 5000 лв., посочват от МОСВ. Вчера служителите на парка не допуснаха нерегламентирано навлизане на моторни превозни средства в защитената територия, се казва още в съобщението.", "date": "2018.08.12", "title": "Глоба за хоро, играно в едно от Седемте рилски езера"}
{"url": "http://standartnews.com/balgariya/tela_na_dve_detsa_sa_namereni_na_brega_na_moreto_kray_durankulak-374696.html", "text": "Морето край Дуранкулак изхвърли телата на две деца, съобщи БНР. Предстои те да бъдат идентифицирани. Това стана на същия неохраняван плаж до село Крапец, от който вчера изчезнаха три момчета от шабленското село Спасово. Четири деца на възраст между 12 и 15 години около 13 часа вчера влизат в морето, но само едно от тях успява да излезе на брега и да повика помощ. На мястото на инцидента пристига спасителят от охраняемата зона, но трите деца повече не са били видени в морето. Екипите на граничната полиция и района за управление на МВР в Шабла също не успяват да открият децата. Бурното море през месец август се дължи на т. нар. вятър „мелтем\", който предизвиква големи вълни. Това каза в интервю за Агенция Фокус Антон Налбантов, директор на Водноспасителната служба на БЧК. „Бурното море е обичайно за месец август. Започва да духа т. нар. вятър „мелтем\" по нашето Черноморие, което предизвиква големи вълни. Вчера доколкото имам информация вълните на места по нашето Черноморие са достигнали до 5-6 бала, което го прави изключително опасно за къпане и плуване. Това е основната причина за бурно море и този август също не прави изключение като климатични промени и започване на този вятър, предизвикващ тези вълни\", допълни той.", "date": "2018.08.12", "title": "Тела на две деца са намерени на брега на морето край Дуранкулак"}
{"url": "http://standartnews.com/balgariya/otkriha_trupa_i_na_tretoto_dete_izcheznalo_vchera_kray_durankulak-374697.html", "text": "Телата на трите деца, удавили се в морето край Дуранкулак, са открити и разпознати, съобщи кметът на Шабла Мариян Жечев. Момчетата са открити на около километър в южна посока от мястото на инцидента, предаде БТА. Вчера на неохраняем плаж изчезнаха три деца от шабленското село Спасово. Четири деца на възраст между 12 и 15 години около 13 часа влезли в морето, но само едно от тях излязло на брега, и то за да повика помощ. На мястото на инцидента пристигнал спасителят от охраняемата зона, но трите деца повече не са били видени в морето. Екипите на граничната полиция и района за управление на МВР в Шабла също не успели да открият децата. По информация на кмета на село Спасово Андреан Симеонов, децата са били на плаж в къмпинг „Космос\" с родителите си. От два дни в Крайморска Добруджа духа силен североизточен вятър, който образува големи вълни в морето и прави плуването опасно, а на места и невъзможно. На плажа на къмпинг „Добруджа\" в Шабла вчера бе издигнат червен флаг и летовниците не влизаха във водата. А днес силният североизточен вятър продължи да духа. Още четирима души са открити удавени в морето през последните два дни, съобщават от Областната дирекция на МВР-Бургас.", "date": "2018.08.12", "title": "Откриха трупа и на третото дете, изчезнало вчера край Дуранкулак"}
