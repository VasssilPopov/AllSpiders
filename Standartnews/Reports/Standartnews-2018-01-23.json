{"url": "http://standartnews.com/mneniya/bsp_zalozhi_za_vota_na_komichni_motivi-367484.html", "text": "- Никакви опасения нямаме по повод на неговата успешност. За първи път БСП поднася сама вот на недоверие, досега винаги се е колаборирала с Движението за права и свободи. Но въпреки техните гласове и подкрепата на ДПС вотът на недоверие срещу правителството ще бъде неуспешен. Математиката, колкото и да е странно, в този момент се противопоставя на политиката, защото вотът на недоверие е най-силният политически инструмент и аргумент на опозицията, но винаги, когато се ползва, трябва да се държи сметка и за елементарна аритметика. А тя е ясна- този вот ще бъде безуспешен и затова смятам, че ще бъде загуба на парламентарно време. Ако БСП желае някога да се превърне в алтернатива на управлението на Бойко Борисов, трябва да бъде по-прагматична, да бъде по-малко креслива опозиционна партия и да се фокусира върху проблемите на българските граждани. - Считам, че няма никакъв повод за какво и да е притеснение по отношение на стабилността на правителството и на мнозинството. Ние имаме програма за 4-годишно управление, под която стоят подписите на лидерите на ГЕРБ и на трите формации на Обединени патриоти. В този смисъл няма повод да има каквото и да е сътресение и изненада. Казусът с язовир \"Бели Искър\", в който се намеси и премиерът, мисля, че е част от ежедневната работа на администрацията и институциите. И както виждате, не беше трудно и в този случай да се реагира светкавично и тази тема вече не стои на дневен ред. Не очаквам никакви провокации или различно поведение от страна на нашите партньори в мнозинството. - Мотивите на БСП са доста странни, да не кажа, че в някои части са комични, защото те са компилация между вестникарски изрезки и социологически проучвания и непроверена информация. Такава непроверена информация не само според ГЕРБ, но и според главния прокурор, шефа на ДАНС,и шефа на митниците, се оказа и този кьорфишек, че БАЦИС е пробита система и едва ли не всеки с телефона си, цитирам един от вносителите на вота, може да \"влиза в системата и да изтрива камион, превозващ акцизни стоки\" от самата система. Мисля ,че институциите в България по много безапелационен начин демонстрираха и заявиха на днешното (в понеделник -б.р.) изслушване на двете комисии по вътрешен ред и по бюджет, че такова манипулиране на системата не е възможно и такова проникване, както твърдят от БСП, никога не е било налично или установявано. Т.е. и този аргумент отпада като мотив за вота. - Всъщност ние, като част от българското общество, сме наясно, че в държавата темата за корупцията не стои на дневен ред през януари 2018 г. Самата БСП още през 2001 г. в книгата си \"Корупцията- основен елемент в управлението\", коментира това явление. Там обаче, за съжаление на лидера на БСП в настоящия момент Корнелия Нинова, е цитирана именно сделката й с \"Техноимпекс\" и тя самата. Т.е. това тема ,която при всички случаи е неудобна за БСП, ако трябва да се върнем 18 години назад, но вероятно и това ще се случи в пленарната зала утре. - Ние в момента управляваме с програма за 4-годишно управление, в която са разписани детайлно всички точки от политическите програми и на ГЕРБ, и на Обединени патриоти, на които държим. Темата за реформите и мнозинствата, необходими за тези реформи не е нова, защото има системи, които не са реформирани, по които общественият дебат не приключва, колкото и дълъг да е той. Аз тълкувам тезата на ДПС като по-скоро заявка по определени реформи, защото много пъти сме говорили за реформа в здравеопазването, например. И знам, че ДПС подкрепят някои от идеите, записани в програмата на нашето правителство- демонополизация на здравната карта,  дори многократно при дебати те са изтъквали , че биха помагали и със законодателни инициативи по отношение на темата. В петък, когато разглеждахме въпроса, свързан с електронното управление, пак по отношение на дебат, повдигнат от парламентарната група на БСП, ДПС също заявиха своята подкрепа по отношение на реформата в електронното управление и снабдяването на институциите с възможности за електронно и онлайн обменяне на данни между тях и с гражданите. Смятам, че това са нормалните взаимоотоношения между парламентарните групи, били то в управление или опозиция по важните за България приоритети да са на едно мнение. - Не знам БСП как се готвят за избори, но както и да го правят, това не дава резултат. Факт е, че досега в последните 11 години нямат спечелени нито парламентарни, нито местни избори срещу ГЕРБ. Знаем колко съкрушителна е разликата между броя наши и техни кметове и общински съветници. След 1998 г мисля, че нямат спечелени избори в София. Така че - да се готвят. Ние от ГЕРБ за избори сме готови по всяко време, защото работата с нашите местни структури никога не спира. Мисля, че обаче изключително непродуктивен подход са избрали БСП. Ако за тези 11-и поредни поражения не са разбрали, че скандалът не ражда доверие, то жалко за тях. Ще претърпят поредната 12-а загуба. - Не съм съвсем съгласна с твърдението, че ГЕРБ е оставена сама да се бори, защото посланието на вицепрезидента Илияна Йотова, която е част от Националния съвет на БСП или от Изпълнителното им бюро, на председателя на Партията на европейските социалисти Сергей Станишев, на цялата ПЕС, е достатъчна подкрепа. Това иронично. От друга страна, мисля, че ако целта беше да се предизвика обществен дебат, да, той е налице. И част от този обществен дебат е и предстоящото обсъждане в аулата на Софийския университет, организирано от председателя на Народното събрание Цвета Караянчева. Вероятно някои от коментаторите на Истанбулската конвенция изпитват различни страхове по отношение на промяна на законодателството, но всеки, който я е чел внимателно знае, че тя касае борбата срещу насилието срещу жени, равноправието между половете. Никъде в нея не се говори нито за еднополови бракове, нито за \"трети пол\", нито за промяна в нагласата на българското общество и разграничаването му от християнските ценности. Мисля ,че дебатът, който утре ( днес- б-р.) ще се състои вероятно в комисиите на Народното събрание, в пленарната зала, би бил изключително полезен с оглед на лишаване от всякакви аргументи на противниците на тази конвенция. - Като че ли вече имаме известен опит в коалиционните взаимоотношения и сме наясно,че единствено и само с диалог и с достатъчно добронамерен тон може да се намери решението. Както виждате, може би подминаваме с известно търпение и изчакваме еуфорията на един или друг представител на нашия коалиционен партньор да отмине и след това разумно и с аргументи смятам, че ги убеждаваме в правотата. По отношение на Истанбулската конвенция- да, те имат право на различно мнение, винаги досега в коалиционните отношения сме зачитали мнението на партньора си, било то и по-малък. Така или иначе се надявам решението, което предстои парламентът да вземе съвсем скоро, ще бъде  се в подкрепа на жените, преживяли насилие и срещу насилието над тях.", "date": "2018.01.22", "title": "БСП заложи за вота на комични мотиви"}
{"url": "http://standartnews.com/sport/legenda_na_tenisa_grigor_ima_problemi_sas_servisa-367471.html", "text": "Експертът на Евроспорт Матс Виландер се изказа любопитно за Григор Димитров. Носителят на 7 титли от Големия шлем, който и тази година води предаването „Гейм, сет, Матс\", посъветва първата ни ракета. Според него сервисът на Димитров трябва да се подобри, за да стане още по-добър. „Григор очевидно беше много щастлив и облекчен след края на мача и с пълно основание, тъй като условията бяха много тежки. Беше ветровито и едновременно с това много горещо\", каза експертът на Евроспорт. \"Димитров трябва да поработи върху сервиса си, тъй като все още е малко колеблив. Двойните му грешки не са малко и според мен вторият му сервис ще се подобри, ако спре да се престарава с първия. Ако реализираният му първи сервис се повиши до 65-70% и поддържа системно това ниво, цялата му игра ще върви много по гладко\" добави Виландер. „Жегата винаги е сериозен фактор. Тя влияе осезаемо не само на тактиката на играчите, но и на начина, по който топката се двжи и отскача от корта. В такава обстановка обаче си проличават наистина талантливите тенисисти, защото при толкова тежки атмосферни условия не можеш да разчиташ единствено на физиката си, не и за дълго. Мачовете в такова време са истинско изпитание за играчите не само физически, но и психически. Григор Димитров обаче се научи не само да печели такива мачове, но и да не изпуска инициативата в хода на срещата. Този подход ще му помогне много в заключителната фаза на Australian Open\", приключи водещият на предаването „Гейм, сет, Матс\".", "date": "2018.01.22", "title": "Легенда на тениса: Григор има проблеми със сервиса"}
{"url": "http://standartnews.com/biznes/broyat_imoti_i_yahti_na_balgari_v_gartsiya-367483.html", "text": "Яхти и палати на българи в Гърция скоро ще бъдат извадени на светло. Същото ще се случи и със съседите, които са инвестирали в скъпи апартаменти и луксозни лодки у нас. За това са се договорили данъчните шефове на двете страни Галя Димитрова и Джордж Пицилис на среща в Атина. Така НАП ще може да провери дали официалните доходи на родните баровци, които имат яхти, къщи и апартаменти в Гърция, отговарят на имуществото им. Ако се установи несъответствие, ще започнат ревизии. Българските данъчни смятат да въведат у нас и гръцкият модел за контрол върху частните квартири. В южната ни съседка всеки, който отдава имот в популярните онлайн приложения, е длъжен да се регистрира в електронен регистър. Така няма шанс да се измъкне от данъците, както сега правят много собственици на квартири по родното море.", "date": "2018.01.22", "title": "Броят имоти и яхти на българи в Гърция"}
{"url": "http://standartnews.com/mneniya/emil_neshev_direktor_na_planinskata_spasitelna_sluzhba_pretsenete_nakade_i_kak_tragvate-367481.html", "text": "- Това, което планинската спасителна служба препоръчва, особено посред зима, основно е много добре да преценим накъде и как тръгваме. Изключително важно е да сме подготвени за маршрута - дали е по възможностите ни. И на тази база да преценим ставаме ли за там - т.е. нашите способности, екипировката достатъчни ли са за начинанието, което предприемаме. На второ място- съобразяването на този маршрут, който така или иначе сме избрали - дали отговаря на  нашите възможности, както физически, така и психически, дали сме достатъчно добре екипирани, дали правим правилния избор на маршрут, на група, с която излизаме, тъй като и това има значение. В общи линии става дума за една предварителна подготовка, много правилна преценка, за да не се стига до там, че да се окаже накрая, че сме надценили собствените си възможности или сме подценили условията в планината. - Най-лесно би било, просто тръгвайки нанякъде, да проверим каква е прогнозата и на тази база да предприемем или да откажем нещо, което сме планирали. Това са основните неща в подобна ситуация. От друга страна, в конкретния случай става дума за автомобили - трябвало е да се провери дали те са достатъчно  добре подготвени- вериги , достатъчно гориво, някоя и друга топла дреха в колата - въобще всичките тези неща са фактори, които предварително могат да се подготвят. Да сме наясно готови ли сме или не. - Напротив. Зимно време дрифтът е доста популярен, дори близо до София виждаме как се вихрят любителите на силните усещания. Всъщност човек не си дава сметка какво причинява това. Най-елементарното е хлъзгане на пътя, заледяване на тези участъци ,в които се прави дрифта и които предполагат след това инциденти, ако не е дообработен пътят. - Надяваме се да бъде добър ефектът, т.е. нашите думи и съвети да стигнат до хората. Тъй като тази инициатива е вече втора година при нас, е трудно да дадем положителна или отрицателна или пък нулева оценка. Нашето убеждение е, че чрез обучение, чрез подаване на повече информация хората ще започнат да се замислят над проблемите, което съществуват така или иначе по планините и това да доведе до намаляване на инцидентите. Интерес има. И хубавото е, че в сравнение с миналата година тази имаше повече присъстващи на тези лекции. Имаше и много нови лица, което означава ,че интерес има. Освен ПСС и няколко други организации правят подобни лекции. Намират се лесно в интернет. Препоръчвам на хората ,които често ходят в планината, да посещават такива лекции, тъй като те са свързани с опасности в зимната планина, но пък курсовете на другите колеги, които правят такива обучения, се набляга на доста повече тематични проблеми ,свързани с лавини, с придвижване в зимната планина, доста се работи и в посока практически занимания ,което още допълва знанията и уменията на хората, пребиваващи в планината. Това според нас е много добра инициатива и сме много щастливи, че и ние и други организации провеждат подобен тип обучения. Това е много полезно според нас. - Разбира се. Мобилното приложение много лесно може да даде информация къде точно се намира човекът, който има нужда от помощ и по най-бързия и най-добрия начин съответно да му бъде оказана помощ в планината, тъй като знаете - акциите за издирване са най-трудни. Особено зимата факторът време за намиране на пострадалия е много важен, тъй като ниските температури могат многократно да усложнят състоянието му. -  Винаги, когато има сняг и наклон има опасност от лавини. В общи линии първият критичен период го прескочихме. Това обикновено са периодите с по-малка снежна покривка, която лъжливо дава информация на хората, че лавинната опасност е малка или почти я няма, което е много голяма заблуда. Обикновено малкото сняг и добър силен вятър, който осъществява преносът на снежните маси, допринася за натрупване на т.нар. снежни дъски,  които са много голяма опасност. В български условия това е може би най-голямата опасност, която застрашава хората в зимната планина. Така че това е първият период ,който премина. Оттук-нататък надявам се хората да са си извадили някакви поуки от предните години, да са чули това, което ние и не само ние говорим и да бъдат по -предпазливи, знаейки вече какви са рисковете и опасностите и как да разпознават проблемните участъци. Искрено се надявам тази година да няма пострадали в лавините.", "date": "2018.01.22", "title": "Емил Нешев, директор на Планинската спасителна служба: Преценете накъде и как тръгвате"}
{"url": "http://standartnews.com/lyubopitno/ucheni_izchisliha_koga_shte_izcheznat_mazhete-367459.html", "text": "Британски генетици изчислиха, че след няколко милиона години Y хромозомата ще изчезне, а с нея и мъжкият пол, пише сп. „Сайънс алърт\". Мъжката хромозома съдържа гени, които не се явяват необходими за живота. В частност генът SRY, определящ развитието на организма от мъжки тип. Y хромозомната ДНК за цялата история на живота на Земята се е изродила, като този процес ще продължи минимум 4,6 милиона години. Според оценки на изследователите, този процес неизбежно ще протече при влошаване на фертилността. Но израждането на Y хромозомата не означава, че мъжете ще изчезнат напълно. Генът SRY може да се премести на друга хромозома.", "date": "2018.01.22", "title": "Учени изчислиха кога ще изчезнат мъжете"}
{"url": "http://standartnews.com/svyat/obzor_kyurdite_obviniha_rusiya_v_predatelstvo-367473.html", "text": "Главнокомандващият сирийските кюрдски милиции Сили за защита на народа (YPG) Сипан Хемо обвини Русия в предателство за това, че не разубедила Турция да не напада кантона Африн в Сирия. Това предаде lenta.ru, като се позовава на съобщение в официалния сайт на YPG. \"Фашистката турска държава започна окупация и масово избиване на кюрдите пред очите на света. Целият свят носи отговорност за тази окупация и за тези масови убийства\", заяви Хемо и добави, че кюрдите са особено разочаровани от поведението на Москва. \"В настоящия момент Русия се явява съюзник на турската държава и е на ръба на война с нас. Имаме споразумения с Русия, но тя ги игнорира и ни предаде\", отбеляза кюрдският главнокомандващ. Според него сега кюрдите са успели да видят истинското лице на Москва, подчертавайки, че Русия се е превърнала в \"безпринципна държава\". По-рано вчера говорителят на Кремъл Дмитрий Песков заяви, че Русия внимателно наблюдава операцията в Африн. \"Руските представители са в контакт както със сирийското ръководство, така и с турското, в това число по този въпрос\", заяви пред журналисти Песков, цитиран от ТАСС. Той подчерта, че за основополагащ се смята принципът на запазване териториалната цялост на Сирия. \"Безусловно внимателно следим за хуманитарните аспекти, които са свързани със случващото се в момента в района на Африн\", добави Песков, но не отговори на въпроса дали Москва е била информирана предварително за подготвяната военна операция на Турция. Турският президент Реджеп Ердоган пък обяви, че страната му има споразумение с Русия във връзка с военната операция срещу подкрепяните от САЩ сирийски кюрдски милиции в района на Африн и че Анкара няма да се откаже от нея, съобщи Ройтерс. В реч в столицата Анкара той подчерта, че Турция ще поеме контрола над Африн, както го направила по-рано в сирийските градове Джараблус, Ал Раи и Ал Баб, както и че сирийците ще могат да се завърнат у дома. След започването на операцията и влизането в района на Африн през уикенда, турските въоръжени сили са разширили кампанията си към град Азаз, който се намира източно от Африн, съобщи пък Анадолската агенция. В информации на турските медии от по-рано се твърди, че армията установила контрол над 11 позиции, които преди това били контролирани от кюрдските бойци. Военната кампания на Турция, наречена \"Маслинена клонка\", стартира в събота в отговор на заявлението на САЩ, че ще създадат и обучат нова сирийска гранична сила за сигурност в северните части на страната, състояща се предимно от кюрдски милиции.", "date": "2018.01.22", "title": "ОБЗОР: Кюрдите обвиниха Русия в предателство"}
{"url": "http://standartnews.com/sport/albert_s_rekord_v_evropeyskata_kupa-367467.html", "text": "Уникален резултат в алпийските ски постигна днес талантливия ни национал Алберт Попов. 20-годишният скиор зае 8-о място в гигантския слалом за Европейската купа във Фолгария (Ит). Алберт бе 18-и в първия манш, но с много силно каране във втория зае 8-то място само на 0,20 сек от третия Марсел Матис (Ав). Победител е Щефан Брейнщейнер (Ав). Зад нашия алпиец останаха Фабио Гщрейн (Ав), Сами Торсти (Фин), Андреа Балерин (Ит), Тим Хауген (Нор), Роберто Нани (Ит), Борнард Нетеланд (Нор). За Попов това е първо влизане в топ 10 на Европейската купа. Със спечелените днес 32 т, той вече има 40 и заема 25-о място в класирането на гигантския слалом за Европейската купа. Утре Попов ще кара отново гигантски слалом за ЕК във Фолгария.", "date": "2018.01.22", "title": "Алберт с рекорд в Европейската купа"}
{"url": "http://standartnews.com/sport/svetovniyat_elit_v_snouborda_za_vtori_pat_gostuva_na_bansko-367468.html", "text": "Водещият български зимен курорт Банско ще приеме от 26 до 28 януари за втора поредна година Световната купа по сноуборд в паралелните дисциплини и сноубордкроса. Днес в София се проведе и официалната пресконференция посветена на най-големия форум в зимните спортове, който се провежда в България през годината. Участие в нея взеха председателят на БФСки Цеко Минев, неговия заместник Георги Бобев, главния секретар на ММС Асен Марков и представители на генералните спонсори на проявата. „Тази година сме домакин на едно от най-големите събития, като ранг в света на зимните спортове, коментира Цеко Минев. – За паралелните дисциплини стартовете в Банско са последните  преди олимпадата в Пьонгчанг и се явяват генерална репетиция за игрите и сверяване на на часовниците за целия световен елит. Подиумът на Радо Янков в Рогла вчера вдъхва още повече оптимизъм за добро представяне и в Банско и разбира се на олимпийските игри. Сани Жекова също върви по възходяща линия. Важното е през тези три дни с всички сили да може да подкрепим нашите топ състезатели, за да се получи наистина това което се получи и миналата година. Дай Боже и сега да имаме българин победител в Банско в кръг от Световната купа. Подготовката върви по план и по всички изисквания на ФИС. Специално благодарности на Министерството на младежта и спорта за безрезервната  подкрепа и условията които постигнахме, за да може да се случи тази световна купа отново в България. Благодаря и на спонсорите ни, които през всичките тези години ни подкрепят, защото без тях зимните спортове стават едно наистина много скъпо начинание. Благодарност и към кабинета, защото за първите път в последните 15 години се случи нещо положително и има някакво развитие към спортната инфрасктруктура, и то специално за зимните спортове. Надяваме се, че в късо време нещата вече ще изглеждат по друг начин, защото ние като федерация сме изключително заинтересовани да има повече зимни курорти в България, за да може да се практикуват белите спортове и съответно да има къде спортистите ни да тренират, а и децата къде да започнат от А и Б\". Според главният секретар на ММС стартовете в Банско са в точния период от време в който водещите ни спортисти влизат във върхова спортна форма. „Надявам се тази форма да бъде запазена и тези успехи да се повторят на олимпиадата в Пьонгчанг. Призовавам всички фенове на белите спортове да дойдат и да подкрепят българските спортисти учадстващи на Световната купа в Банско. Изключително важно е те да видят нашата подкрепа, за да влезат в оптимално темпо за олимпийските игри, коментира Асен Марков. За.председателят на БФСки Георги Бобев разкри пред журналистите, че мотивът който е бил решаващ за кандидатстване и тази година за домакинство е отличната оценка получена от ФИС за стартовете от Световната купа в Банско през 2017-а година. „По комплексната скала от показатели, включваща транспорт, логистиика, настаняване, изхранване, церемонии и провеждане на състезанията ние бяхме оценени като най-добрия домакин на стартове от Световната купа по сноуборд, допълни още Бобев. – Екипът ни е доста сработен. Само в Банско правим 7-а Световна купа заедно с тези в алпийските ски. Имаме обучени хора, които и в момента работят много усърдно в Банско. Има леки корекции по трасето за бордеркроса. Днес ще бъде направен и теста на трасето от рейсдиректора на световната купа по сноуборд Алберто Скиавон. Прогнозите за времето са оптимистични. Очаква ни хубаво зимно време без снеговалежи. Радваме се, че имаме много сериозен интерес от спонсорите към Световната купа. Наши партньори, които ни помагат от години, а и нови такива се включиха с голямо желание. Ще очакваме и огромна зрителска подкрепа, както и миналата година. Входът за трибуните е свободен, а качването ще става срещу билет за кабинката или валидна лифт. Пускаме и паралелна линия с микробуси, които ще извозват безплатно зрителите до Бъндеришка поляна срещу билет или валидна лифт карта\". Банско и БФСки, които са се доказали като отлични организатори на стартове, както в алпийските ски, така и в сноуборда получават поредното признание и от Международния олимпийски комитет (МОК). Специално за трите старта на Бъндеришка поляна пристига Сунг Йонг Хуанг, зам. шеф на паралелните дисциплини по сноуборд на игрите в Пьонгчанг. Преди Банско той е бил и на обучение в Копър Маунтийн (САЩ) през декември, където също имаше старт за Световната купа. Корейският специалист идва в Банско с разрешение на МОК и оргкома на игрите по препоръка на Валентин Стефанов, който в момента подготвя олимпийските трасета на алпийците за олимпиадата в Пьонгчанг. Легендарната писта \"Томба\" ще приеме стартовете в паралелните гигантски слаломи. Дължината на трасето е 500 метра. Спринткросът пък ще се проведе на писта 9А, като финала ще е един с този на писта \"Томба\". Неговата дължина е 350 м, като има направени скокове, които достигат до 40 м. Новото тази година е, че е увеличена дължината на трасето. За направата на атрактивното трасе за спийдбордеркрос, а и за това в паралелните дисциплини са използвани 70 000 куб.м. сняг, като повечето е технологичен. Под ръководството на директора на състезанието от българска страна Виктор Гичев работят над 100 човека, те са от домакините от \"Юлен\", шейпъри от София, екип на БФСки, военни от 101 алпийски полк и студенти от катедра \"Алпийски ски\" на Националната спортна академия, които помагат да поредна година. Дизайнер на трасето за спийдбордеркрос отново е доказания специалист Андерс Форсел (Швеция). На 22 януари в Банско пристига и Алберто Скиавон, технически съветник във  ФИС за бордеркроса. По традиция елитът на световния сноуборд ще уважи стартовете в Банско. Участниците в паралелния гигантски слалом (мъже и жени) са 100, а същата е бройката и на тези от спринткроса. С тях пътуват и 100 човека, треньори и обслужващ персонал. България ще бъде представена в паралелните дисциплини от носителя на световната купа за 2016-а година в паралелните дисциплини и на малката в паралелния гигантски слалом за 2017-а Радослав Янков и водещата ни състезателка при дамите Теодора Пенчева. Останалите ни участници на ПГС ще са Михаил Кръшняк, Станислав Вангелов и Димитър Ганичев. В скоростният сноубордкрос лице на страната ни ще е голямата ни звезда Сани Жекова, пета на олимпиадата в Сочи и четвърта от последното световно първенство. При мъжете на старт ще застане талантливия Валентин Миладинов. Заявки за участие в Банско както и преди година са подали всички действащи олимпийски шампиони в дисциплините от последните зимни игри в Сочи 2014, както и на най-добрите от световното първенство в Сиера Недава 2017 и в Световната купа. Сред участниците личат имената на звезди като Вик Уайлд (Рус), двукратен златен медалист в паралелните дисциплини, Андрей Соболев (Русия), Бенямин Карл (Ав), Андреас Промегер (Ав), Силван Дофур (Фр), Роналд Фишналер (Ит), Кристоф Мик (Ит), Невин Галмарини (Швейц), Юлия Дулмовиц (Ав). За първи път идва Естер Ледецка (Чех), която освен звезда в сноуборда е и много силен състезател в алпийските ски. Сред звездите в сноубордкроса са неостаряващата Линдзи Джакобелис (САЩ), новата звезда на Италия - Микела Мойоли, както и Нели Моен Локо (Фр). При мъжете тук са олимпийския шампион от Сочи 2014 и действащ световен от Сиера Невада 2017 Пиер Волтие (Фр), както и първенецът на планетата от Ламолина 2011 и Стонхен 2013 Алекс Пулин (Авсл). Очаква се и трите старта в Банско и тази година да бъдат наблюдавани наживо от хиляди българи, които ще дойдат да подкрепят звездите ни и да видят световния елит. По традиция входът за трибуните и финална зона е свободен. И тази година генералните спонсори на Световната купа са подготвили голяма Фен зона в която зрителите ще могат да се забавляват между стартовете. Ще има и атрактивно DJ шоу. „В рамките на Генералното спонсорство на Световната сноуборд купа и като Генерален спонсор на БФСки банката и тази година ще проведе различни промо активности във фен и фън зоната на Бъндеришка поляна, разкри на срещата с медиите Илона Станева, директор „Маркетинг и реклама\" на Fibank. На феновете на зимните спортове  и техните приятели ще предложим различни промоции и игри, свръзани с новите технологии. Гостите на Бъндеришка поляна могат да станат част от иновативната игра „Лов на награди\" , базирана на принципа добавена реалност. Всеки участник в играта, след сваляне на специално изготвено, безплатно приложение за добавена реалност от PlayStore или iOS магазин ще се изправи пред предизвикателството да събере пъзел, състоящ се от 5 части, които ще са разположени на 5 ключови места на Бъндеришка поляна. Успешно събралите пъзела ще участват в ежедневна томбола с атрактивен награден фонд и ще имат шанса да получат наградата си лично от Александра Жекова или Радослав Янков. В шатрата си Fibank  ще  отправи и промоционално предложение за нови и вече съществуващи клиенти. А именно всеки желаещ може да заяви дигитален пакет \"Моят избор Онлайн\"  и да банкира безплатно през първите две години. Взимайки дигитална карта в периода 26-28.1.2018, освен че ще можете да се разплащате безконтактно използвайки телефона си, ще участвате и в промо игра с награден фонд – смартфон с VR очила. А за повече настроение -  посетителите на състезанията в рамките на Световната сноуборд  купа ще получат сувенир  от Fibank– брандиран мърчандайз материал. Тази година спонсор на световното събитие са и Дайнерс клуб Интернешънъл, които ще предложат на аудиторията сноуборд състезание по реално трасе. Състезанието ще се проведе на една от пистите на Бъндеришка поляна. Трасето ще е умалено копие на реално трасе от дисциплината сноуборд слалом. Желаещите могат да се запишат за участие в състезанието, като единственото условие са доброто настроение и начални сноуборд умения. Всеки ден първите 10 участника с най-добро време печелят сувенирни спортни подаръци от  Дайнерс клуб Интернешънъл. А за доброто настроение ще се грижат DJ Paco Cruz и Део. „ И тази година Мтел е генерален спонсор на Световната купа по сноуборд в Банско. По време на стартовете телекомът ще организира различни игри с награди за феновете на зимните спортове в специалната Мтел зона за забавление. Един щастливец ще има шанса да спечели смартфон Samsung Galaxy A8, а всички останали ще могат да играят за още много зимни награди от Мтел. Специално за началото на зимния сезон в България Мтел внедри 4.5G мрежа в Банско и останалите ни зимни курорти, която осигурява скорост на връзката до 150 Mbps – увеличение с 30% спрямо досега. Технологията, която позволява това, се нарича „Обединяване на честоти\" (Carrier Aggregation) и генерира многократно по-бърз интернет в зависимост от използвания честотен спектър. Мтел планира да внедри „Обединяване на честоти\" и в цялата страна до есента на 2018 г. За пореден път Audi е ВИП превозвач и партньор на емблематичното спортно събитие на годината - стартовете от Световната купа по сноуборд 2018 в Банско. В същия период, от 25 до 27 януари 2018, в мобилния шоурум на Ауди на начална кабинкова станция, ще бъде представен спортният Audi RS 3 Sportback с най-мощния сериен петцилиндров двигател в света с 294 kW (400 к.с.). Състезателите от световния елит по сноуборд, престижните гостите и международните експерти сами могат да се убедят в превъзходството на quattro технологията на борда на престижната флота. За тестово шофиране любителите на марката ще имат на разположение актуална флота от четири автомобила. Така ще могат да съчетаят карането на ски с едно лично quattro изживяване – тест драйв на най-новите автомобили от марката Audi с акцент новия Audi A8 3.0 TDI в екстериорен цвят Mythos black с високо ниво на авангардно технологично оборудване. Записването за тестово шофиране ще става на място в Premium Club шатрата и мобилния шоурум на Audi. Когато говорим за Corona, освен красиви плажове и залези, си представяме и заснежени върхове, приключения, които те карат да се чувстваш по-близо до природата, планински пътеки, споделени с приятели, или просто казано – свобода на духа. Защото Corona жадува за нови, непознати и интересни места и приключения, които правят живота по-цветен. Ето защо, напук на обичайното желание за зимен сън и топлина, тази година марката се впуска в ново приключение. За пръв път в България Corona ще бъде партньор на Световната купа по сноуборд, която ще се проведе в Банско през идния уикенд от 26 до 28 януари. Зимният курорт отново ще бъде домакин на световно спортно събитие, а тази година към него се включва и Corona, която ще допринесе за приятните емоции на всички участници и посетители. Събитието ще бъде изпълнено с много състезателен дух, емоции и адреналин, и за да ги допълни, Corona ще отвори вратите на своя рай на Бъндеришка поляна. Марката ще предложи едно райско кътче насред красотата на българската природа, в което всеки ще може да се наслади на така жадуваната почивка след спорт, слънчев разговор с приятели, нови запознанства, и, разбира се, глътка Corona. За всички любители на планините и зимните спортове Corona е подготвила нещо много повече от просто местенце за почивка на по бира. Запознайте се с Corona Winter Paradise – райското кътче, което ще посрещне всички зажаднели за почивка спортисти, любопитни туристи и гости, търсещи слънчевите лъчи през зимата и освежаващия вкус на Corona.  В Corona Winter Paradise търсещите приключения ще намерят много изненади, а авантюристите - предизвикателства и интересни игри със специални награди. И тъй като това е райско кътче, където има за всекиго по нещо, тези, които искат просто да се насладят на момента или са дошли с приятели, за да подкрепят своя любим състезател, ще могат да го направят с Corona в ръка на някой хамак или пуф, необезпокоявани от всичко, което се случва наоколо. Тъй като сме в планината по време на зимата, Corona не е забравила и любителите на зимните спортове. Специален гост в Corona Winter Paradise ще бъде сноуборд експерт, който ще даде важни и ценни съвети на сноуборд ентусиастите относно самия спорт, поддръжка на борда, сноуборд оборудването, като всеки почитател ще има възможност и да получи отговор на въпросите си за зимния спорт. Очертава се един състезателен уикенд в Банско, но дори и да не сте любител на зимните спортове или сноуборда, заповядайте на едно зимно пътешествие сред природата.", "date": "2018.01.22", "title": "Световният елит в сноуборда за втори път гостува на Банско"}
{"url": "http://standartnews.com/biznes/bg_firmi_se_gotvyat_za_targove_v_riyad-367447.html", "text": "Четири големи млечни и месни бг компании се готвят за участие в търгове в Саудитска Арабия. Чрез регистрация и извършване на други необходими процедури ще предоставим възможност родните фирми да бъдат канени автоматично, когато се обявяват държавни поръчки в Рияд. Това съобщи министърът на земеделието Румен Порожанов на изложението \"Зелената седмица\" в Берлин. Той добави още, че се очаква отварянето на българско посолство в Рияд и назначаването на търговски аташета, за да се стартират процедурите. Земеделските министри на България и на Саудитска Арабия Румен Порожанов и  Абдуррахман Абдул Мохсен Ал-Фадли подписаха споразумение за сътрудничество в селскостопанския сектор по време на визитата на премиера Бойко Борисов в края на ноември. Документът дава възможност за стимулиране на търговията със земеделски продукти чрез улесняване на достъпа до пазара на всяка от страните. На финалната права са и преговорите за износ на живи животни от България за Турция, каза още Порожанов. Изготвен е екшън план, по който върви кореспонденцията, уточнени са сертификатите за нодуларен дерматит, които трябва да съпровождат стоката. Бъдещето на Общата селскостопанска политика след 2020 г., нейното опростяване и модернизиране пък бе във фокуса на срещите на Порожанов по време на изложението „Зелена седмица\" в Берлин. Българският министър обсъди с унгарския министър Шандор Фазекаш запазването на директните плащания и обвързаната подкрепа, както и  сближаването на нивата на подпамагане в старите и по-нови членки на ЕС. За по-конкретен и ясен дебат за бъдещето на аграраната политика на ЕС и облекчаване на бюрокрацията разговаряха Порожанов и финландският министър Джари Леппа. Гост на българския щанд бяха холандският вицепремиер и министър на земеделието г-жа Карола Схаутен. Палатата ни посети и монголския министър на храните, земеделието и леката промишленост Батжаргал Батзориг, който отправи молба нови български технологии в земеделието да достигнат страната му, както и за обучение на техни аграрни специалисти у нас. Възможностите за опростяване на ОСП бяха обсъдени и по време на срещите с германския федерален министър на прехраната и земеделието Кристиан Шмид. Заместник-министърът на земеделието Цветан Димитров пък участва в панел на високо ниво на Световната организация по прехраната към ООН (ФАО) и ЕК.", "date": "2018.01.22", "title": "БГ фирми се готвят за търгове в Рияд"}
{"url": "http://standartnews.com/biznes/goranov_lazhite_za_mitnicheskata_sistema_obsluzhvat_vota_na_nedoverie-367465.html", "text": "Няма данни за манипулации на БАЦИС, всички анонси в тази посока са политически провокации за нагнетяване на напрежение около вота на недоверие. Това каза министърът на финансите Владислав Горанов по време на съвместно заседание на комисиите по вътрешна сигурност и обществен ред и по бюджет и финанси относно информация от ДАНС и Прокуратурата за Българската акцизна централизирана информационна система (БАЦИС). На заседанието присъстваха още директорът на Агенция „Митници\" Георги Костов и главният прокурор Сотир Цацаров. „Нито в доклада на ДАНС, нито в изводите на Прокуратурата не се съдържа нито една от посочените в публичното пространство манипулации и извършвания на законово нарушение. В противен случай главният прокурор отдавна трябваше да е образувал досъдебно производство срещу неизвестен извършител\", каза още той. Горанов добави, че данни за подобни манипулации не са налични и всички анонси в тази посока би могъл да окачестви като чисто политически провокации за нагнетяване на напрежение около предстоящото гласуване на вот на недоверие на правителството с премиер Бойко Борисов. „Мога да заявя с удовлетворение, че в резултат на работата на приходните администрации успяхме да повишим значително събираемостта на приходите от акцизите, като в края на 2017 г. те достигат 29,7 на сто. Това число е важно, защото именно то е важно за увеличението при прихода на БВП, което означава повишаване на събираемостта. В края на 2017 г. данъчните приходи достигат до 29,5 млрд. лв., което е с 6,5 млрд. лв. номинално нарастване от 2013 г.\", каза още Горанов и посочи, че единствено в 2014 г. е отчетен номинален спад на приходите от акциз. „Твърдението, че от лятото на 2016 г. до деня, в който се посочиха мотивите за вота, не са предприети никакви действия и системата не е коригирана, са неверни. Не само през 2016 г., а и през 2017 г. и през 2018 г. продължават процесите по усъвършенстване на системата. Това, че през 2016 г. са констатирани определени рискове в нея, не се отрича, но факт е, че всички те са отстранени. А това, че системата работи и е в ползва на българската митническа администрация е безспорен факт. И питам по-добър ли е бил контролът, когато тя не е съществувала?\", коментира финансовият министър.", "date": "2018.01.22", "title": "Горанов: Лъжите за митническата система обслужват вота на недоверие"}
{"url": "http://standartnews.com/biznes/v_energetikata_samo_tets_maritsaiztok_2_e_na_zaguba-367470.html", "text": "Всички енергийни дружества приключват 2017 г. на печалба без ТЕЦ „Марица-Изток 2\". Това каза министърът на енергетиката Теменужка Петкова на брифинг във връзка с пресконференцията на българския бизнес и неговите приоритети за 2018 г., на която бе прогнозирано поскъпване на тока с между 15 и 30%. „Българският бизнес постави темата за реформите в енергетиката и каза, че има липса на воля за такъв тип реформи, но аз и моите колеги не можем да се съгласим. Още от миналото правителството на премиера Бойко Борисов сме предприели действия за реформи\", каза още тя и обясни, че според нея в изложението на хората от българския бизнес е липсвала конкретика. „Когато дойде правителството на Борисов през 2014 г., сектор \"Eнергетика\" беше един от най-проблемните в българската икономика, така че бяха направени поредица от законодателни реформи. Бяхме на загуба от 7 млн. в края на 2014 г., а 2017 г. ще приключи с положителен финансов резултат, като дори Националната електрическа компания ще генерира печалба. Единственото дружество на загуба е ТЕЦ „Марица- Изток 2\",заради изключително високите разходи, които прави - по първоначални данни тази година очакваните разходи за емисии са близо 160 млн. лева. Всички останали дружества ще излязат на печалба и ще реализират положителен резултат, като в сметките им има 1,4 млрд. лева. Така че всеки може да прецени дали има или не воля за реформи\", каза още министър Петкова и посочи, че когато фактите говорят, и боговете мълчат.", "date": "2018.01.22", "title": "В енергетиката само ТЕЦ \"Марица-Изток 2\" е на загуба"}
{"url": "http://standartnews.com/biznes/obzor_kray_na_sergiite_s_gashti_i_teniski_v_slanchev_bryag-367480.html", "text": "Край на сергиите, натрупани с тениски, гащи и сувенири по улиците в Слънчев бряг. От началото на летния сезон всички стоки вече ще се продават в павилиони, боядисани в синьо и бяло. Това стана ясно от думите на министъра на туризма Николина Ангелкова, която представи идейния проект за новите сергии в курорта. Поставянето на павилиончетата ще започне веднага, щом времето позволява, за да може през летния сезон да бъдат преустановени строително-монтажните дейности, каза Ангелкова. Първоначално промяната ще засегне само територията, управлявана от „Слънчев бряг\" АД. Ако община Несебър одобри пилотният проект, нови павилиони ще бъдат монтирани и в останалата част на комплекса. А след приемане на закона за туризма всички преместваеми търговски обекти в курортите ще имат еднаква визия. Ангажимент за това ще имат наемателите на търговските площи. Само няколко сергии ще запазят облика си, докато не изтече срокът на контрактите им. А всички нови договори ще се сключват с условие павилионите да са с новата синьо-бяла визия. Тези, които си позволят да изкарат подвижни щендери направо на улицата, ще бъдат глобявани, а при трето нарушение могат да бъдат изгонени от курорта. „За контрола имаме подписано споразумение в рамките на компетенциите на МВР, които да оказват съдействие на нашите контролни органи\", допълни Ангелкова. С новия закон за туризма ще бъдат насърчавани търговците, които продават български стоки, като те ще получат специален сертификат, допълни още министърът на туризма. Тя отчете, че 2017 г. е била изключително успешна за българския туризъм. „Само за първите 11 месеца имахме над 8,5 млн. чуждестранни туристи, ръст от 7 %. „Слънчев бряг\" заема най-голям дял от цялата статистика. Над 5 млн. нощувки са реализирани там, а приходите от тях са над 270 млн. лв. Общо приходите от нощувки и всички други дейности, свързани пряко и непряко с туризма в курорта, са приблизително на 1 млрд. лв.\", каза министърът на туризма.", "date": "2018.01.22", "title": "ОБЗОР: Край на сергиите с гащи и тениски в Слънчев бряг"}
{"url": "http://standartnews.com/biznes/temenuzhka_petkova_nyama_da_se_vdiga_tokat_za_bita-367472.html", "text": "Няма да има повишение на цената на тока, битовите потребители могат да бъдат спокойни. Това каза министърът на енергетиката Теменужка Петкова на брифинг във връзка с пресконференцията на българския бизнес, на която бе прогнозирано поскъпване на тока с между 15 и 30%. „Няма да има увеличаване на цената на регулирания пазар дори и да има промяна в тази на свободния. Цени от 120 лв. няма в българската държавна енергетика и ако се получат такива, веднага трябва да се информира контролният орган\", каза още тя и припомни, че цената на регулирания пазар се определя от КЕВР, а цената на свободния – от търсенето и предлагането. „По отношение на цените основен участник е Българската независима енергийна борса, като средните цени за доставка на ток през 2018 г. са около 75 лв. В случай, че има съмнения за картел между търговците на електрическа енергия незабавно българският бизнес трябва да се обърне към контролния орган – Комисията по защита на конкуренцията, който може да проследи цената по веригата и да предприеме съответните мерки. Правителството заставаме твърдо зад това, ако има нарушение на законодателството, то да бъдат предприети най-строгите мерки. И това продължава да бъде моят апел към българския бизнес – ако има съмнение за картел, да бъде веднага сигнализиран контролният орган\", коментира още тя. По думите ѝ цената на тока е такава, каквато я е определил регулаторът, и не трябва да се спекулира и да се будят страхове у българските граждани по този начин. „Ръцете на регулаторът се развързват така, както предвижда европейското законодателство, така че ние ще направим това, което пише там\", каза тя Министър Петкова посочи, че с промените от 2018 г. цялото произведено количество енергия ще минава през Българската независима енергийна борса. \"До броени дни те ще бъдат качени на сайта за обществено обсъждане. КЕВР също трябва да даде становище по тях, тъй като това е органът, който ще изпълнява този тип дейност\", каза още тя.", "date": "2018.01.22", "title": "Теменужка Петкова: Няма да се вдига токът за бита"}
{"url": "http://standartnews.com/lyubopitno/spetsialisti_otkriha_lek_sreshtu_stareeneto-367455.html", "text": "Оказа се, че здравословният начин на живот и спазването на диети нямат никакъв принос - човек може да доживее до дълбока старост благодарение на протеин, съобщи Лента. Учени от Йейлския университет в САЩ установиха, че структурата на протеина бета-Klotho позволява да се регулира чувствителността към инсулина в организма. Повишената по изкуствен начин активност на въпросния протеин допринася за бързо възстановяване на клетките и в резултат може значително да се увеличи продължителността на живота. Учените отбелязват, че повишената активност на бета-Klotho дава също възможност да се ускори метаболизмът и позволява на организма да започне \"ускорено\" изгаряне на калории, без да се прибягва до каквито и да било диети. Препарати, които стимулират активността на протеина, могат да станат не само ефикасно средство за борба с тежки форми на затлъстяване и диабет тип 2, но и значително да увеличат клетъчната активност, давайки възможност на организма \"да обнови\" клетките с ускорени темпове.", "date": "2018.01.22", "title": "Специалисти откриха лек срещу стареенето"}
{"url": "http://standartnews.com/svyat/merkel_e_izpravena_pred_truden_zaklyuchitelen_krag_ot_pregovori_za_novo_pravitelstvo-367451.html", "text": "Германският канцлер Ангела Меркел сега е изправена пред труден заключителен кръг от преговори за сформиране на ново правителство, след като Германската социалдемократическа партия (ГСДП) подкрепи по-рано преговори за коалиция с консерваторите, предаде ДПА. \"Пътят пред преговорите между блока Християндемократическия съюз и Християнсоциалния съюз (ХДС/ХСС) и ГСДП за създаването на ново правителство на Германия е отворен\", каза днес Меркел, коментирайки резултатите от гласуването на делегатите на конгреса на ГСДП, дал зелена светлина за начало на консултации между ГСДП и ХДС/ХСС. След интензивни и противоречиви дискусии на конгреса на социалдемократите бе постигнат положителен резултат, допълни Меркел. Вотът бе \"ключов момент\" в 154-годишната история на ГСДП, каза лидерът на германските социалдемократи Мартин Шулц, който трябваше да лавира между партийни функционери и редови членове, противопоставящи се на съюз с Меркел. \"Разбира се, ние ще продължим преговорите\", каза Шулц, цитиран от ДПА. На извънредния си конгрес в Бон ГСДП взе решението със сравнително малко мнозинство - 362 гласа \"за\" при 279 \"против\" и един \"въздържал се\". Очаква се официалните преговори между ГСДП и консервативния блок на Меркел да започнат идната седмица.", "date": "2018.01.22", "title": "Меркел е изправена пред труден заключителен кръг от преговори за ново правителство"}
{"url": "http://standartnews.com/biznes/obzor_rabotodatelite_prodkrepiha_investitorite_sreshtu_zeleniya_reket-367482.html", "text": "„АОБР ще подкрепя индустрията, всички инвеститори, независимо в коя сфера са, тъй като тук не става дума само за туризъм, а и за металургия, минно-геоложко дело, строителство, транспорт – секторите, които са засегнати, са много\". Това заяви председателят на КРИБ Кирил Домусчиев. Той коментира, че освен темите за втория лифт в Банско и развитието на ски туризма във Витоша, има много предприятия и инвестиционни намерения, които, независимо че са законни,  страдат от интересите на „групички природозащитници\". „Говоря за групички, не за сериозни организации\", каза председателят на КРИБ. „При всички положения ще настояваме да продължи законодателната политика срещу \"зеления рекет\", която започна успешно с промените в Закона за опазването на околната среда, като едностранното обжалване на оценката на въздействието върху околната среда (ОВОС)\", заяви още Домусчиев. „В момента сульо и пульо може да ходи да обжалва и да спира проекти за стотици милиони и има много такива примери. Така че темата за \"зеления рекет\" ще продължи да ни вълнува и ще се борим срещу всякакви инициативи на група хора, които се опитват да спрат развитието на икономиката и на туризма на България\", добави той. Работодателите поискаха и да видят напредък по темата с присъединяването на България към Европейския валутен механизъм (ERM II), по-известен като чакалнята за Еврозоната. „Пред чакалнята сме доста време вече\", каза председателят на Българската търговско-промишлена палата (БТПП) Цветан Симеонов. Според организациите относно влизането ни в Шенген също сме свидетели на огромни затруднения при изпълнени условия. „България, дали заради валутния борд или друго, но тя изпълнява изискванията даже и за еврото. Непризнаването на това е лошо. Едно-единствено хубаво нещо има в цялата ситуация и то е, че дали ни признават или не за ERM ІІ или за Шенген, с тези усилия да отговорим на условията средата и макроикономическата и финансовата стабилност в крайна сметка допринасят за издигането ни в различни рейтингови класации по света\", коментира Симеонов. За работодателите е важно страната ни да се присъедини и към Организацията за икономическо сътрудничество и развитие (ОИСР). Те подчертаха, че Асоциацията на организациите на българските работодатели (АОБР) от 15 дни е със статут на външен наблюдател в организацията.", "date": "2018.01.22", "title": "ОБЗОР: Работодателите продкрепиха инвеститорите срещу \"зеления\" рекет"}
{"url": "http://standartnews.com/svyat/evropeyskata_zapoved_za_arest_na_puchdemon__veche_nevalidna_obnovena-367460.html", "text": "Бившият президент на Каталуния Карлес Пучдемон е напуснал тази сутрин Белгия с полет за Дания, съобщиха местни медии, като се позоваха на очевидци. Пучдемон е отлетял от летището в Шарльороа с полет на \"Райънер\". Уточнява се, че цел на пътуването му е участие в Копенхаген в среща, посветена на Каталуния. На 5 декември миналата година Испанският Върховен съд да оттегли европейската заповед за задържане на Пучдемон. В сила срещу него останаха национална и международна заповед за задържане. Това означава, че ако се върне в Испания, или напусне ЕС, Пучдемон трябва да бъде заловен и върнат в своята родина. Междувременно съдията от Върховния съд на Испания Пабло Лиарена отказа да преиздаде европейската заповед за ареста на Пучдемон. Решението бе взето броени часове, след като председателят на регионалния парламент в Барселона Роже Торен предложи кандидатурата на Пучдемон за лидер на Каталуния. Пучдемон пристигна в Копенхаген, въпреки предупрежденията на Мадрид да разпространи отново заповед за ареста му, ако напусне пределите на Белгия, където живее в изгнание след едностранното обявяване на независимост на региона и разпускането на регионалния парламент в Барселона.", "date": "2018.01.22", "title": "Европейската заповед за арест на Пучдемон - вече невалидна? /ОБНОВЕНА/"}
{"url": "http://standartnews.com/svyat/predstavihme_prioritetite_v_obshtata_targovska_politika_na_es-367476.html", "text": "Министърът на икономиката Емил Караниколов представи пред Комисията по международна търговия /INTA/ в Европейския парламент в Брюксел приоритетите на Българското председателство в областта на общата търговска политика. Министър Караниколов изтъкна, че Търговската политика е основно свързана с повишаване на конкурентоспособността на европейската икономика, тъй като тя допринася за икономическия растеж и създаването на нови работни места, като това е и основната причина за нейното приоритизиране в рамките на Председателството. Икономическият министър посочи още, че Българското председателство ще залага на укрепването на доверието в Световната търговска организация /СТО/ и утвърждаването на многостранната търговска система. Караниколов акцентира върху запазване на водещата роля на ЕС в многостранните и плурилатералните договорености в областта на инвестициите и търговията със стоки и услуги, както и започване на преговори в области като електронната търговия, преноса на данни и дигиталните услуги. Министърът на икономиката открои и преговорите за сключване на споразумения за свободна търговия с приоритетни трети страни и региони, като водещи ще бъдат поставени ускоряването на процеса за подписване на споразумение с Япония, политическото приключване на преговорите със страните от Меркосур, както и постигане на напредък в двустранните преговори със страните от АСЕАН /Асоциацията на страните от Югоизточна Азия/. По думите му приоритетни ще бъдат и въпросите, свързани с преките чуждестранни инвестиции и инструмента за международни обществени поръчки. Министър Караниколов обясни, че по отношение наблюдението на преките чуждестранни инвестиции в ЕС, специално внимание ще бъде отделено на обсъжданията на техническо равнище на новия проект на регламент за създаване на рамка за скрининг на преките чуждестранни инвестиции в ЕС. Караниколов изтъкна, че ще се работи и върху контрола на търговията на изделия с двойна употреба и постигане на съгласие по предложението за регламент за въвеждане на режим на Съюза за контрол на износа, трансфера, брокерската дейност, техническата помощ и транзита на изделията с двойна употреба.", "date": "2018.01.22", "title": "Представихме приоритетите в общата търговска политика на ЕС"}
{"url": "http://standartnews.com/balgariya/api_kam_shofyorite_izbyagvayte_prohodite-367478.html", "text": "Апел към хората да не минават пред проходите и да не пътуват, ако не е крайно належащо, отправи АПИ. Агенцията призова в случай на необходимост от пътуване шофьорите да са задължително със зимни губи и вериги. Причината са преспите и заледените пътища. И тази вечер вали в цялата страна. В Североизточна и Югоизточна България валежите са придружени със силен вятър.", "date": "2018.01.22", "title": "АПИ към шофьорите: Избягвайте проходите"}
{"url": "http://standartnews.com/balgariya/duhovnite_chudesa_manastirat_v_koyto_zhivya_sv_ivan_rilski-367469.html", "text": "От ляво на пътя Враца – Вършец, в северния склон на Балкана, между величествени скали е скътан манастирът „Свети Иван Пусти\". Дълги години той е бил затворен и забравен, но от 2007 година врачанската митрополия го възражда за нов живот. Според отец Николай сега може да се разгледа по всяко време, вярващите могат да запалят свещ. Има пазач и ефимерий, който разказва за светата обител на групи от посетители. Игумен и монаси няма. Министерството на туризма го включи в списъка на 50-те  малко известни природни, културни и исторически забележителности. Целта е повече  хора да видят този уникален манастир. Истинското му име е „Свети Иван Рилски\". сред извисилите се високо  скали. Заради недостъпния терен – високо в планината, през 1894 година монасите го изоставили и тогава хората го нарекли „Свети Иван Пусти\". Така е известен до днес. Тъй като в подножието му се намира село Бистрец, което днес е квартал на Враца, наричат го още и Бистришкия манастир. Историята му е смесица от истини и легенди. Според едни предания, създаден е през 9-ти век, а според други – през 1540. По стените му има много надписи, които обаче не дават яснота от кога всъщност е манастирът. Истината е, че е много стар, че е съществувал преди идването на турците по нашите места. През 14-ти век е опожарен и  сравнен със земята. Християни от близките села го възстановявали, но той отново  бил унищожаван. Според един от стенните надписи, последно е вдигнат през 1540 от Димитър Дубов. До този надпис са изрисувани 3 сцени от житието на Свети Димитър и две – на свети Георги. През 18 – 19-ти век са изрисувани сцени, посветени на Иван Рилски. Светецът е прекарал няколко години в него като отшелник. По тези времена отдадени само на молитви. Това ставало не само в манастира, но и в скалните ниши, които се намират до него. По-новата му история започва от 1820 година, когато тревненецът Петър Минюв вае дървен олтар с резба. От 1867 година пък е сцената на страшния съд, нарисувана до входа. Тя обаче е от втория слой на мазилката на стената. В първия е открит образът на свети първомъченик Стефан. Изписани са и образите на свети Иван Рилски и свети Йоан Благослов. Истински разцвет манастирът преживява през Възраждането. Имало килийно училище, в него творили книжовниците Йосиф Брадати и Тодор Врачански. Имало и иконописно ателие и меднощамповачна работилница за литографии. Монасите И днес има запазена щампа от 1822 година, на която е изобразен самият манастир с изглед към Враца. В светата обител имало и златарска работилница, чийто майстори били от прочутата през 17-ти век чипровска златарска школа. На  разстояние от манстира, което се изминава много трудно, на места по примитивни дървени стълби, се намира постницата. Според легендата, в нея на пост и молитви прекарал няколко години самият Иван Рилски. Затова по-късно манастирът бил наречен на негово име. Църквата на манастира е от вида еднокорабни, с купол върху цилиндричен барабан. Дължината й е 11 и полвина метра, а ширината – 7 и полвина. До олтара са сцените „Причастие на апостолите\" и „Поклонение на жертвата\". Една от легендите гласи, че в тзи манастир било скрито златото на цар Иван Шишман, поради което земята на много места е преровена от иманяри. Търсачите на царското злато дори подкопали основите на храма. Мястото е магическо, твърди отец Николай. Мястото са познавали и римляните. Близо до постницата има следи от римски укрепления, които не са проучени. През 1973 година манастирът е обявен за паметник на културата. Звучи невероятно, но последният монах слязъл от планината през 1980 година. Запустението продължава до 2007. През 2008 година  държавата дава половин милион лева за път до него. Сега се върви не по тесни планински пътеки, а по стръмен, но удобен път. Възстановен е и храмът. За „Свети Иван Пусти\" е написана книга. За уникалния манастир разказват историците Пламен Иванов,  Калина  Тодорова и Весела Пелова. Те отсяват лгендите от истината и пред читателя  изниква образът и чудната история на този уникален храм на вярата, едно от духовните чудеса на България.", "date": "2018.01.22", "title": "ДУХОВНИТЕ ЧУДЕСА. Манастирът, в който живя св. Иван Рилски"}
{"url": "http://standartnews.com/balgariya/karayancheva_pravitelstvoto_nyama_da_padne_v_chetvartak-367479.html", "text": "Нямаме притеснения за вота на недоверие, очакваме един дебат на високи обороти. Нямам притеснение, че в четвъртък ще падне правителството, убедено заяви председателят на Народното събрание Цвета Караянчева по БиТиВи. \"Целта на този вот в момента е една възможност на интерпретация, че правителството с нищо не се справя. Правителството се справя добре, добре се справяме и с председателството. Отношението на тримата големи в Европа го виждате и това няма как да не дразни опозицията\", допълни тя.", "date": "2018.01.22", "title": "Караянчева: Правителството няма да падне в четвъртък"}
{"url": "http://standartnews.com/balgariya/shef_ot_evrokomisiyata_ni_podkrepi_za_sreshta_mezhdu_turtsiya_i_es-367477.html", "text": "Министърът за Българското председателство на Съвета на ЕС Лиляна Павлова проведе двустранна среща с еврокомисар Франс Тимерманс, първи заместник-председателя на Европейската комисия, който отговаря за по-доброто законотворчество, междуинституционални отношения и върховенство на закона. Той е на посещение в София по повод първата среща от парламентарното измерение на Българското председателство, която се проведе в НДК днес и на която бяха обсъдени текущи въпроси от европейския дневен ред. Министър Павлова и комисар Тимерманс обсъдиха бюджета на ЕС след 2020 година (Многогодишната финансова рамка), бъдещата кохезионна и селскостопанска политика на Евросъюза. По време на срещата двамата се съгласиха, че един от най-важните приоритети на Българското председателство е постигането на съгласие в дебата за сигурността на външните граници на съюза и за реформата на системата за убежище. От двете страни беше изразено становището, че Българското председателство дава уникална възможност да се подобрят отношенията с Турция. Комисар Тимерманс приветства инициативата на българското правителство да проведе обща среща между председателите на европейските институции и Турция по време на Българското председателство във Варна. Внимание беше отделено и на прилагането на върховенството на закона в държавите членки на ЕС, както и на ратифицирането от България на Истанбулската конвенция. Еврокомисар Франс Тимерманс сподели, че е разчита страната да подкрепи Конвенцията, която е изключително важен инструмент за равенството между мъжете и жените и за защитата от домашно насилие. Еврокомисарят представи целите и задачите пред работната група за Бъдещето на ЕС, която беше създадена на 18 януари от председателя на ЕК Жан Клод Юнкер.", "date": "2018.01.22", "title": "Шеф от Еврокомисията ни подкрепи за среща между Турция и ЕС"}
{"url": "http://standartnews.com/balgariya/ogranichavat_dostapa_do_ndk_zaradi_sabitie_ot_predsedatelstvoto-367450.html", "text": "Достъпът до централната сграда на НДК ще е ограничен днес заради събитие на високо ниво (клас \"С\")от календара на Българското председателство на Съвета на ЕС, съобщават от НДК. Затворени за посетителите до 15:00 ч. ще бъдат Литературният клуб \"Перото\" и Билетният център на НДК. Подобни ограничения ще бъдат в сила до юли 2018 г. за всички събития от клас \"А\" и \"С\" по време на Председателството. За улеснение на почитателите на културните събития НДК разкри целодневна билетна каса в кино \"Люмиер Лидл\", която ще работи в дните, в които достъпът до централната сграда ще бъде ограничен.", "date": "2018.01.22", "title": "Ограничават достъпа до НДК заради събитие от председателството"}
{"url": "http://standartnews.com/balgariya/sadyat_uchenitsi_za_ubiystvoto_na_rusenski_taksimetrov_shofyor-367453.html", "text": "В Русе днес започва делото за убийството на таксиметров шофьор, извършено през март миналата година. Пред съда като обвиняеми ще застанат двама 17-годишни ученици. Убийството на 60-годишния шофьор Валери Спиридонов бе извършено в русенското село Николово. Двамата младежи наели таксито, за да го ограбят. При опита да вземат оборота, се стигнало до спречкване и шофьорът бил намушкан смъртоносно с нож над 10 пъти. Ден след престъплението младежите бяха арестувани и обвинени в грабеж, придружен с убийство. Ако бъдат признати за виновни, ги заплашва затвор от 3 до 10 години, тъй като са непълнолетни.", "date": "2018.01.22", "title": "Съдят ученици за убийството на русенски таксиметров шофьор"}
{"url": "http://standartnews.com/balgariya/oranzhev_i_zhalt_kod_za_snyag_dazhd_i_vyatar_vizhte_kade-367448.html", "text": "В понеделник в по-голямата част от страната валежите ще продължат, като около обяд и по Черноморието дъждът ще премине в сняг. Значителни ще бъдат валежите в Северна и Източна България. Още преди обяд в югозападните райони валежите ще спрат и облачността ще се разкъса. Ще остане ветровито със силен, в Дунавската равнина и Източна България временно и бурен северозападен вятър, който ще е причина за снежни виелици и образуване на преспи и навявания. Максимални температури – между минус 2 и 3 градуса, по Черноморието до 6-8 градуса. Оранжев код за валежи от сняг и вятър е обявен за 12 области на страната за понеделник. Предупреждението е в сила за областите Видинска, Монтанска, Врачанска, Плевенска, Ловешка, Габровска, Великотърновска, Русенска, Търговищка, Разградска, Шуменска и Силистренска.  В тези райони на страната синоптиците прогнозират значителни валежи от сняг със сумарни количества между 20 и 30 л/кв.м, в планинските части и повече. Ще се образува снежна покривка. Ще духа силен и временно бурен северозападен вятър със средна скорост 14-19 м/с и пориви около 24 м/с. Ще има снежни виелици и условия за образуване на преспи и навявания. Оранжев код за валежи от дъжд и вятър е обявен за седем области на страната за понеделник. Предупреждението е в сила за областите Добричка, Варненска, Бургаска, Ямболска, Сливенска, Хасковска и Кърджалийска. В тези области с изключение на Сливенска метеоролозите предупреждават, че ще има значителни валежи от дъжд, които след обяд ще преминават в сняг, като сумарните количества в повечето райони ще са между 20 и 40 л/кв.м. Ще духа силен и временно бурен северозападен вятър със средна скорост 14-19 м/с и пориви около 24 м/с. В Сливенска област ще бъде ветровито, ще духа бурен вятър от север-северозапад с пулсации над 24 м/с. Ще вали дъжд, който по-късно през деня ще премине в сняг. За останалите области на страната е обявен жълт код за валежи от сняг и вятър. В тези райони ще има валежи от сняг със сумарни количества между 15 и 25 л/кв.м, в планинските части и повече. Ще се образува снежна покривка. Ще духа силен и временно бурен северозападен вятър със средна скорост 14-19 м/с и пориви около 24 м/с. Ще има снежни виелици и условия за образуване на преспи и навявания. Подробна информация за времето днес и прогнозата за десет дни напред вижте на Sinoptik.bg", "date": "2018.01.22", "title": "Оранжев и жълт код за сняг, дъжд и вятър, вижте къде"}
{"url": "http://standartnews.com/balgariya/svetat_na_toni_strashko_kosyo_i_yanitsa_uhae_na_kafe_i_domashni_biskvitki-367308.html", "text": "Когато ми отваря вратата, първото, което ми идва да попитам, е: \"Малката, вашите вкъщи ли са?\" Слабичка, спортно облечена, русолява, с небрежно прихваната на тила коса и широко усмихната,Тони прилича на тийнейджърка. Досещам се, че всъщност тя е едната основна половина от семейство Антония и Страхил Кюлюмови само, защото знам, че имат две деца - син на двайсет и една и дъщеричка на осем. \"Като момиченце си\", й казвам, докато влизаме заедно в цветното им жилище и погледът ми се разхвърчава като ято пеперуди по картините, снимките и малките красиви предмети наоколо. \"Ами, ами... момиченце\" - отвръща ми Тони и виждам как пораснал човек се изчервява от свян. \"Ето го момиченцетооо\", изпява тя и откъм кухнята долетява малката Яница - госпожица с две перфектни плитки покрай грейналото си лице, които естествено ми идва закачливо да подръпна. В отговор Яница деликатно хваща с два пръста кичур от косата ми и лекичко го опъва. Приятелки сме! Нали знаете, че домовете олицетворяват общия дух на хората, които ги населяват? У Тони и Страхил веднага придобиваш усещането, че цялото семейство е наоколо. Константин, баткото на Яница, ще се появи след около половин час - като всеки уважаващ себе си млад човек той спи до по-късно. Страшко пък, както нарича съпруга си Тони, става в пет, за да може да прекара няколко часа с възрастната си майка. Прави така от години, абсолютно всяка сутрин, без изключение. Когато малко по-късно чуваме превъртането на ключ в ключалката на външната врата, Тони приповдигнато ми обявява \"Ето го и моето момче\". И след секунди Страхил се материализира в рамката на вратата. Докато пием любимото им турско кафе, а аз топя една след друга какаовите домашни курабийки в него, се опитвам да разбера кое държи това семейство така здраво заедно. Колкото и да подпитвам обаче, въпросът ми увисва - у Тони и Страхил тази заедност е толкова естествена, че не могат да я опишат с думи. Твърдят, че си приличат в много неща, но са и много различни. Страхил слуша джаз, Тони предпочита БГ радио. Тя витае в облаците, той е заземяващият елемент. Всички са съгласни, че Страхил е по-иновативният и по-дръзкият от двамата. Не крият, че са от двойките, които непрекъснато спорят за нещо. И двамата са характери и често семейният им баланс минава през бурни реакции. Важното обаче е, че са екип! Каквото и да става, взаимно се покачват на рамената си и оттам виждат светлината на хоризонта. Намерили са се и вече двайсет и две години не изпускат нишката един към друг. Заедно обичат да правят много неща - да си готвят и хапват хубаво, да си правят малки екскурзии, да ходят на море, да потъват в уюта на семейните празници, които и за двамата са време за пантофи, разговори и смях у дома. Тони и Страхил са екип вече двайсет и две години. Срещнали се в едно радио, където по онова време били колеги. Тони работела зад микрофона още като студентка, а пък Страхил Кюлюмов е едно от познатите новинарски имена от радиоефира на 90те. Докато се разминавали в студиото, той от време на време я закачал, но тя не му обръщала внимание. \"За мен той беше чичко с мустаци...с петнайсет години по-голям!\" , признава през смях Тони. Когато била на пет години, татко й напуснал семейството си по баналната схема \"любов с колежка\" и така и повече не се поинтересувал от двете си малки дъщери. Пълното му отсъствие в живота на Тони е травма, с която във времето, в което среща Страхил, тя все още не може да се справи. \"Та ето едно такова същество - възприемано като различно от останалите, двайсет и една годишно и вече препатило, скромно, боязливо - в една февруарска вечер се оказа за първи път поканено на вечеря от трийсет и шест годишен ерген и колега, при това с най-красивия глас на света, в който...признавам... вече се бях влюбила!\" С точно това обобщение Тони завършва тъжната част от разказа за себе си, а блясъчетата в очите й захващат началото на историята на една специална любов. Защото - Та-даааааам! -  русолявото притеснително момиче все пак приема поканата за вечеря! И за няколкото часа, прекарани заедно, Тони и Страшко не спират да си говорят, да се откриват един друг и бавно и полека да се влюбват. Всъщност не е било нито толкова бавно, нито толкова полека, защото и двамата наричат любовта си \"безумна\" и \"помитаща\". Това и обяснява решението им само след три месеца да сключат брак. Така на 24 юни, точно на Еньовден, Антония Маринова и Страхил Кюлюмов си казват официално Да. Константин се появява първо във вид на положителен тест за бременност след три месеца - като в приказките, където препятствията пред една мечта обикновено са три. Яница пък се ражда на 29.11.2009 г. - сбор от три единайсетици, както настоятелно отбелязва майка й - нумерологичното число на специалните хора. А малката Пипилота с двете плитки наистина е специално, слънчево дете - родена е със Синдром на Даун. Факт, който само за малко помрачава щастието на тандема Тони - Страхил - толкова, колкото да разберат, че допълнителната хромозома на дъщеричката им всъщност е житейски подарък за семейството им. Днес Тони, като председател на сдружението на родители на деца със Синдром на Даун, работи в името на тези различни деца и тяхното бъдеше. Страшко е нейната опора. \"На стари години\", както закачливо казва Антония, се върнал към университетското си образование по философия и на шега, на майтап, след опита в радиото и няколко бизнес фалстарта, станал учител. Синът им Косьо е студент, а Яница е в първи клас. \"Има ли за мен останало кафенце?\", пита Страшко, докато аз се приготвям да си тръгна. \"Ей сега ще ти направя!\", отговаря му Тони и го докосва по ръката. Става ми мило от този малък жест за доставяне на радост. Представям си как затварят вратата след мен, а светът им отново си е само техен и цял. Често труден, шумен от спорове и банални, делнични реплики, но споделен и отвоюван. Безопасен. Смислен. Завършен. Ухаещ на турско кафе и домашно приготвени какаови бисквитки... Историята на семейството на малката Яница е част от кампанията на \"Верея\"  . Кампанията цели да покаже как съвременното българско семейство се справя с различни предизвикателства и въпреки това остава здраво. Всеки може да сподели вдъхновяваща история на  : семейство без брак; „патриархално семейство\"; „матриархално семейство\"; семейства от един родител и дете; „доведено семейство\"; приемно семейство, свързани с брак родители и деца и др. Втората посока на кампанията е да покаже семейната терапия като една от възможностите за запазване на семейството здраво. Специалисти по семейни отношения от Българската асоциация по фамилна терапия ще провеждат безплатни семинари по теми, свързани със семейството на XXI век. В-к „Стандарт\" е посланик на кампанията заедно с az-jenata.bg, сп. Grazia, \"Дарик радио\", сп. Eva, сп. \"Жената днес\", mamaninja.bg, manager.bg, obekti.bg, в-к „Марица\", сп. \"Програмата\", webcafe.bg и Жюстин Томс.", "date": "2018.01.22", "title": "Светът на Тони, Страшко, Косьо и Яница ухае на кафе и домашни бисквитки"}
{"url": "http://standartnews.com/balgariya/sv_sinod_izleze_sas_stanovishte_protiv_istanbulskata_konventsiya-367456.html", "text": "От Св. Синод призовават депутатите да не ратифицират Истанбулската конвенция, \"в която се въвеждат понятия, противоречащи на нашата православна вяра, национални традиции и правна система\"! Очаква се в по-късните часове да бъде публикувано пълното становите на Св. Синод.  Очаквайте подробности!", "date": "2018.01.22", "title": "Св. Синод излезе със становище против Истанбулската конвенция"}
{"url": "http://standartnews.com/balgariya/gripna_epidemiya_vakantsiya_za_uchenitsite_bez_svizhdaniya_v_bolnitsite-367452.html", "text": "От днес е обявена грипна епидемия и в община Благоевград. През следващите три дни учениците ще бъдат в грипна ваканция. До второ нареждане в болниците се преустановяват детските и женските консултации, свижданията в лечебните заведения и профилактичните имунизации. В Брезово, област Пловдив учениците също няма да ходят на училище заради грипа. Грипна епидемия е обявена и за областите Перник и Пазарджик. Предепидемична обстановка продължава да има в област Стара Загора.", "date": "2018.01.22", "title": "ГРИПНА ЕПИДЕМИЯ: Ваканция за учениците, без свиждания в болниците"}
{"url": "http://standartnews.com/balgariya/obsazhdat_doklada_na_dans_za_mitnicheskata_informatsionna_sistema-367457.html", "text": "Поздравявам БСП за находчивостта! Така се прави, атакуват се най-успешните политики, обърна се към червените финансовият министър Владислав Горанов в началото на съвместното заседание на вътрешната и бюджетната комисиив парламента. Извънредното съвместно заседание в Народното събрание е посветено на доклада на ДАНС и прокуратурата за състоянието на информационната система на Митниците, наречена БАЦИС. Нейното разсекретяване бе поискано от парламента по настояване на БСП. В началото Горанов направи ретроспекция на въвеждането на информационната система и отчете, че то е имало много голяма полза за повишаването на данъчните приходи. Финансовият министър припомни, че до идването на ГЕРБ на власт, до 2010 г., не е имал подобен контрол над акцизи и данъци. Няма манипулации на системата, категоричен беше Горанов, като припомни: \"В противен случай седящиьят до мен главен прокурор щеше да образува досъдебно производство, визира Сотир Цацаров министърът. Данни за подобни манипулации не са налични и всички анонси в тази посока мога да окачествя като чисто политически спекулации, отсече Горанов по адрес на БСП, като добави, че това е целенасочено в навечерието на вота на недоверие за корупция. Неверни са твърденията, че системата не е коригирана и не са предприети никакви действия от лятото на 2016 до вота на недоверие, който ще се обсъжда утре, заяви министърът на финансите. Той не отрече, че рискове пред системата е имало, но те са коригирани, а включително и през 2018 г. корециите и усъвършенстването на системата продължават. Системата работи по-добре, удовлетворени сме от нейната работа относно резултатите в бюджета, каза още Горанов. Канал 3 предава на живо заседанието, в което участват също шефът на Митниците Георги Костов и главният прокурор Сотир Цацаров.", "date": "2018.01.22", "title": "Обсъждат доклада на ДАНС за митническата информационна система"}
{"url": "http://standartnews.com/balgariya/borisov_dablinskoto_sporazumenie_raztsepva_evropa-367464.html", "text": "Дъблинското споразумение не работи, така както искаме, не само разделя, а буквално разцепва Европа. Мисля, че с доверието, което имаме помежду си, ще намерим разумен компромис. Това каза премиерът Бойко Борисов след работна среща с премиера на Чехия Андрей Бабиш. „Компромисът е да се затворят границите, да се влиза само през граничните пунктове, да се изградят центрове за сигурност, там където няма - в Либия, Турция\", обясни той. „Считам, че и колегите от Вишеградската четворка не биха погледнали с лошо око на това да се грижим за жените и децата, но в центрове за сигурност извън ЕС\", заяви премиерът. „Решенията, които предлагаме, са да се удължи Споразумението с Турция и да се нормализират отношенията. България е пример за опазване на границата и на Шенгенското пространство. Имаме и доверието, и подкрепата в тази посока\", посочи Бойко Борисов. „Дипломацията ни трябва да работи за мирен процес, да се погрижим за тези хора, които бягат от войната. Трябва да има и срок- да знаем след колко време ще се върнат по родните си места\", коментира премиерът. „С диалог, с разбирателство и такт ще намерим необходимия и верния тон. Всички сме солидарни, че по-хубаво място от Европа няма и нашата Европа е обща и трябва да я защитим\", обясни той. „Между България и Чехия няма нерешени въпроси, имаме огромно приятелство и доверие. Същото мога да кажа и за страните от Вишеградската четворка\", каза още Бойко Борисов.", "date": "2018.01.22", "title": "Борисов: Дъблинското споразумение разцепва Европа"}
{"url": "http://standartnews.com/balgariya/borisov_se_sreshtna_s_cheshkiya_premier_babish-367458.html", "text": "Министър-председателите на България и Чехия Бойко Борисов и Андрей Бабиш проведоха работна среща днес, на 22 януари, понеделник, в Министерския съвет. Те са разговаряли за задълбочаването на икономическото сътрудничество и увеличаването на стокообмена между двете страни. Двамата са обсъдили и приоритетите на Българското председателство на Съвета на ЕС.", "date": "2018.01.22", "title": "Борисов се срещна с чешкия премиер Бабиш"}
{"url": "http://standartnews.com/balgariya/spasitelna_aktsiya_mladezhi_sa_v_snezhen_kapan_pod_buzludzha-367454.html", "text": "Осем младежи с три автомобила са попаднали в снежен капан под връх Бузлуджа, съобщава от Районната пътна служба в Казанлък. Сигнал за това е подаден около 05:00 ч. тази сутрин. Към мястото е изпратен автомобил на местната противопожарна служба, който обаче също е закъсал в снега. До младежите на този етап все още не е стигнал никой, но е установено тяхното местонахождение. С тях поддържа непрекъснато връзка директорът на областното пътно управление Илия Златев. На Шипка и Бузлуджа освен снега, има и силен вятър, заради което се образуват снегонавявания и преспи, което затруднява и спасителната акция. Младежите се намират на 700 метра до скулптурата „Факлите\", която е по-близо до паметника на Бузлуджа, отколкото до Шипка, затова противопожарният автомобил на практика няма шанс да стигне до тях, тъй като е на разстояние от 12 километра. Към Шипка и „Факлите\" пътува трактор, с който да се проправи път и да се стигне до младежите, за да бъдат изтеглени поетапно. След това ще стане ясно и как ще бъде изтеглен закъсалият противопожарен автомобил. Огнеборците обаче са на топло, в заведение в близост. Предупреждението към водачите е да тръгват подготвени при зимни условия и да не пренебрегват съобщенията от Пътната агенция.", "date": "2018.01.22", "title": "Спасителна акция: Младежи са в снежен капан под Бузлуджа"}
{"url": "http://standartnews.com/balgariya/7_dushi_v_bolnitsa_sled_udar_mezhdu_bus_i_tramvay_v_sofiya-367462.html", "text": "Микробус и трамвай се удариха на кръстовището на булевардите „Никола Петков\" и „Цар Борис Трети\" в столицата тази сутрин, предаде „Фокус\". Седем души са откарани в „Пирогов\" след инцидента. Пострадалите са на между 20 и 67 години, посочиха от лечебното заведение. Временно беше ограничено движението на трамваите по линии 5, 4 и 11. Причините за инцидента, станал в сутрешния час пик, се изясняват. Отново тази сутрин на ул. \"Кракра\" и бул. \"Мадрид\" се удариха леко тролейбус и лек автомобил. Няма информация за пострадали.", "date": "2018.01.22", "title": "7 души в болница след удар между бус и трамвай в София"}
{"url": "http://standartnews.com/balgariya/vzriviha_zlatarsko_atelie_v_burgas_-367461.html", "text": "Взривиха златарско ателие в центъра на Бургас, съобщи кореспондентът на bTV в региона. Сигнал за силен шум и пукот на улица „Фердинандова\" е подаден около 3:30 часа в Първо районно управление на МВР, но от пресцентъра на полицията на този етап отказват да потвърдят, че става дума за атентат. Изпочупени са стъклата на златарското ателие, съседната пицария, офисът на фирма за бързи кредити, наблизо паркиран автомобил и жилища. Според първоначалния оглед не е извършена кражба. Живеещите наблизо смятат, че целта е била е сплашване.", "date": "2018.01.22", "title": "Взривиха златарско ателие в Бургас"}
{"url": "http://standartnews.com/balgariya/tsatsarov_mitnicheskata_sistema_ne_e_manipulirana-367463.html", "text": "Няма данни за манипулиране на записи в БАЦИС - митническата акцизна информационна система, и затова прокуратурата не е образувала досъдебно производство. Това стана ясно от изслушването на главния прокурор Сотир Цацаров пред депутатите от комисиите по бюджет и по вътрешна сигурност относно проверката на информационната система на Агенция \"Митници\" и констатираните слабости по сигнала на газовата асоциация. Постановлението на Софийска градска прокуратура за отказ от досъдебно производство е от 22 юли 2016 г.  В него прокурор Варадинова е достигнала до извод, че няма престъпление безстопанственост, няма и длъжностно престъпление, заяви Сотир Цацаров по повод проверката на работата на БАЦИС. Костатираните слабости не позволяват да се направи извод, че БАЦИС е била обект на киберпрестъпление, е написала още в заключението си прокурорката, което бе цитирано от главния прокурор. От една страна ДАНС установи уязвимост на системата, но от друга страна в хода на проверката бяха изискани данни от всички фирми, които са подписали сигнала и са членове на газовата асоциация, обясни Цацаров. \"Обективността изисква да кажем, че нито един от големите вносители и производители на гориво у нас не изнесе съществуването на данни за умишлено манипулиране на системата и на загубата на записи, каквото се твърди днес от представител на тази асоциация. Нещо повече - една петролна компания заявява, че няма никакви проблеми със системата. А една заявява, че и да има проблеми, е подписала от сигнала в знак на солидарност към останалите\", възмути се Цацаров. Няколко часа по-рано изпълнителният директор на Българската петролна и газова асоциация Андрей Делчев обвини в сутрешния блок на bTV, че за 6 месеца от българската акцизна централизирана информационна система (БАЦИС) са изчезнали около 300 000 трансакции, което означавало стотици милиони левове, тъй като зад всяка трансакция стояла влакова композиция или танкер с горива. \"Данни за манипулиране на записи може да изнасят в тв студиата, но нито пред ДАНС, нито пред прокуратурата те са го направили\", повтори още веднъж Цацаров. Шефът на ДАНС Димитър Георгиев обясни констатираните слабости и предприеите мерки за това да се прекрати възможността за достъп с една и съща парола, за централизирано събиране на лог файловете. Спряно е било приложението за комуникация Ай Си Кю и Скайп, пристъпило се е към уеднаквяване на версиите, за да бъде неутрализирана констатираната от спецагенцията уязвимост на информационната система.", "date": "2018.01.22", "title": "Цацаров: Митническата система не е манипулирана"}
{"url": "http://standartnews.com/balgariya/pomognete_politsiyata_izdirva_uchenichka_ot_montana-367466.html", "text": "Полицията издирва ученичка от Монтана. На 4 януари 12-годишната Лиляна Кирилова е напуснала учебните занятията в Шесто СОУ в областния град и оттогава е в неизвестност, съобщават от МВР. Момичето е обявено за общодържавно издирване. За установяване на местонахождението й са проведени редица оперативно-издирвателни мероприятия - срещи с негови роднини и познати на територията на Монтана и община Лом, но до момента то не е открито. Лиляна Кирилова е живеела при дядо си в квартал \"Кошарник\" в Монтана. Тя е на видимата възраст около 12-14 години, с ръст около 150-160 см, нормално телосложение, права, черна, дълга коса, продълговато, мургаво лице, тънки вежди и дебели устни. В деня на изчезването си е била облечена в черен клин, тъмно яке и бежови ботуши. Няма документи за самоличност. Склонна е да лъже и да фантазира. Умоляват се гражданите, които могат да дадат информация за местонахождението й, да уведомят най-близкото Районно управление на МВР или да подадат сигнал на тел. 112, както и на тел: 096 /396 500, 096 /396 491. Анонимността е гарантирана, уверяват от полицията.", "date": "2018.01.22", "title": "ПОМОГНЕТЕ! Полицията издирва ученичка от Монтана"}
{"url": "http://standartnews.com/balgariya/remonti_spirat_vodata_v_sofiya-367431.html", "text": "Днес, понеделник, във връзка с изграждане на сградно водопроводно отклонение на ул. „Одрин\" , жк. „Зона Б-5\", се налага спиране на водоподаването от 10:00  до 18:00 часа на клиентите на „Софийска вода\", живеещи в района на: по ул. „Одрин \" от бул. „Александър Стамболийски\" до бул. „Тодор Александров\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Одрин\" ъгъла с бул. „Тодор Александров\". Във връзка с подмяна на спирателен кран на ул. „Орлица\" , с. Мало Бучино, се налага спиране на водоподаването от 9:00  до 21:00 часа на клиентите на „Софийска вода\", живеещи в района на: ул. „Бански път\", ул. „Орлица\", ул. „Колю Фичето\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Бански път\" ъгъла с ул. „Колю Фичето\". Във връзка с подмяна на спирателен кран на ул. „Ехо\" , кв. „Горна баня\", се налага спиране на водоподаването от 9:00  до 21:00 часа на клиентите на „Софийска вода\", живеещи в района на: ул. „Пладнище\", ул. „Ехо\", ул. „Каменист път\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Пладнище\" ъгъла с ул. „Войнишка песен\". Във връзка с подмяна на сградно водопроводно отклонение на ул. „Багра\" , кв. „Княжево\", се налага спиране на водоподаването от 10:00  до 16:00 часа на клиентите на „Софийска вода\", живеещи в района на: ул. „Багра\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Багра\"№2.", "date": "2018.01.22", "title": "Ремонти спират водата в София"}
{"url": "http://standartnews.com/balgariya/oranzhev_kod_za_vielitsi_i_snyag-367427.html", "text": "Оранжев код за силен вятър и валежи от дъжд и сняг е в сила за 19 области в страната за понеделник, информира НИМХ. В областите Видин, Монтана, Враца, Плевен, Ловеч, Габрово, Русе, Велико Търново, Търговище, Разград, Силистра и Шумен ще има значителни валежи от сняг със сумарни количества между 20 и 30 л/кв.м, в планинските части на отделните области и повече. Ще се образува снежна покривка. Ще духа силен и временно бурен северозападен вятър със средна скорост 14-19 м/с и пориви около 24 м/с. Ще има снежни виелици и условия за образуване на преспи и навявания. В областите Добрич, Варна, Бургас, Ямбол, Хасково и Кърджали ще има значителни валежи от дъжд, които след обяд ще преминават в сняг. Сумарни количества в повечето райони между 20 и 40 л/кв.м. Ще духа силен и временно бурен северозападен вятър със средна скорост 14-19 м/с и пориви около 24 м/с. В Сливен ще бъде ветровито, ще духа бурен вятър от север-северозапад с пулсации над 24 м/с. Ще вали дъжд, който по-късно през деня ще премине в сняг. Жълт код е обявен за областите София, София-град, Перник, Кюстендил, Благоевград, Пазарджик, Смолян, Пловдив и Стара Загора, където ще има валежи от сняг със сумарни количества между 15 и 25 л/кв.м, в планинските части на областите и повече. Ще се образува снежна покривка. Ще духа силен и временно бурен северозападен вятър със средна скорост 14-19 м/с и пориви около 24 м/с. Ще има снежни виелици и условия за образуване на преспи и навявания.", "date": "2018.01.22", "title": "Оранжев код за виелици и сняг"}
