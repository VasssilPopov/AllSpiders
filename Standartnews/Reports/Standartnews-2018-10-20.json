{"url": "http://standartnews.com/sport/kanatitsa_e_noviyat_kadem_na_kobrata-376877.html", "text": "Кубрат излиза за мача срещу Фюри с халат, извезан с магическа българска шевица Магическа българска шевица е новият кадем на Кубрат Пулев. За двубоя срещу британеца Хюи Фюри в \"Арена Армеец\" на 27 октомври българският боксьор ще излезе със специален халат. Той е извезан с канатица - композиция от традиционни български шевици, която според преданията пази от злите сили. Затова и тази комбинация от шарки често се среща върху народните носии. Изработката на халата е изключително сложна, тъй като е обточен по всички отворени краища с шевичен кант. Така \"пази\" своя носител от всички страни. Фигурите в последния защитен кант пък представляват \"крилата канатица\". Общо бодовете, направени върху плата са над два милиона. Халатът е подарък на Пулев от създателя на ансамбъл \"Българе\" Христо Димитров. Извезан е от Цветомир Петков от Троян, дизайнер на \"Везба\", популярната марка за облекла и аксесоари, базирана на българските фолклорни мотиви. \"Ще изляза с тези символи, макар на много чужденци, които ще гледат мача те да не им говорят нищо. Това ще повдигне духа и самочувствието на феновете в залата и българите, което е много важно за мен\", сподели Пулев. Боксьорът се надява и символиката на канатица да заинтригува младите и те да научат повече за българските традиции.", "date": "2018.10.19", "title": "Канатица е новият кадем на Кобрата"}
{"url": "http://standartnews.com/svyat/premierat_balgariya_raboti_aktivno_za_zasilvane_na_svarzanostta_na_balkanite-376873.html", "text": "България работи активно за засилване на свързаността на Балканите. Това заяви министър-председателят Бойко Борисов на 12-ата среща на върха Азия - Европа (АСЕМ) в Брюксел, която тази година се домакинства от ЕС, съобщава пресслужбата на МС. Борисов припомни, че свързаността беше един от ключовите приоритети на Българското председателство на Съвета на ЕС през първата половина на тази година, и посочи, че едно от най-съществените постижения на страната ни бе връщането във фокуса на внимание на европейската перспектива на Западните Балкани. \"Приетата на срещата на върха ЕС - Западни Балкани Софийска декларация подчерта важността на сътрудничеството във всички области на свързаността - транспортна, енергийна, цифрова, икономическа и между хората\", допълни българският министър-председател. \"Новата всеобхватна стратегия на ЕС по свързаността между Европа и Азия създава отлична основа за взаимодействие с нашите азиатски партньори\", посочи премиерът Борисов. Той подчерта, че през последните години България значително е засилила ангажираността си в рамките на АСЕМ с изпълнението на инициативи за укрепване на връзките между Европа и Азия в ключови области като заетостта, финансите, устойчивото развитие, правата на човека, културата, образованието и др. \"Само през първата половина на тази година България беше домакин на две министерски срещи на АСЕМ - на културата и на финансите\", каза Борисов. Той добави още, че страната ни цени високо форума АСЕМ, тъй като той спомага за насърчаване на сътрудничеството и взаимното доверие между страните от двата континента.", "date": "2018.10.19", "title": "Премиерът: България работи активно за засилване на свързаността на Балканите"}
{"url": "http://standartnews.com/lyubopitno/bayer_balgariya_startira_otnovo_detska_laboratoriya_za_zabavna_himiya_i_biologiya-376844.html", "text": "На 12 октомври официално бе открита Детската лаборатория за приложна и забавна химия и биология, организирана от Байер България ЕООД, която привлече интереса на над 2000 деца в периода 2015-2017 година. Домакин на събитието в София е Факултетът по химия и фармация на Софийски университет „Св. Климент Охридски\".  Заради огромния успех през изминалите три години, през 2018 г. лабораторията ще се проведе в рамките на седем дни, а сесиите за записване, което се осъществява през училищата, са увеличени. По време на инициативата представители от Факултета по химия и фармация на Софийския университет „Св. Климент Охридски\" и Факултета по растителна защита и агроекология на Аграрния университет – Пловдив, както и олимпийски състезатели по природни науки и доброволци от Байер България ще демонстрират пред ученици от начални и основни училища в София, Пловдив и Варна интересни експерименти, които имат за цел да покажат забавната страна на химията и биологията. Най-интересните сред тях показват как се изолира ДНК от банан и как се правят лава лампа и преспапие в домашни условия. Организаторите уточняват, че опитите са подходящи за деца на възраст между 6 и 12 години. Записването на учениците се осъществява организирано през училищата, като всички училища в град София са поканени да запазят час до запълване на сесиите. За повече информация - РУО-София. Между 24 и 26 октомври инициативата ще се проведе в град Пловдив, а между 29 и 31 октомври в град Варна. Повече информация за записванията в двата града учителите могат да намерят на следните линкове за Пловдив и за Варна. „Любопитството за научаване на това как функционира нашият свят и експериментирането са двигателите на човешкия прогрес. Те стартират от искра, запалена и поддържана от детството. Това е и мисията на Научната лаборатория за деца на Байер – да поддържа тази искра в нашите деца, като им представя вълнуващи и интересни \"научни\" експерименти. Да откриват света и да експериментират по забавен начин\", коментира Габор Равицки, управител и търговски директор дивизия Кроп Сайънс, Байер България. Проектът се осъществява с подкрепата на Регионалното управление на образованието, София – град, Регионално управление на образованието, Пловдив, Регионално управление на образованието, Варна и с приятелската подкрепа на Сдружението на олимпийските отбори по природни науки, Факултета по химия и фармация на Софийски университет „Св. Климент Охридски\" и Факултета по растителна защита и агроекология на Аграрния университет - Пловдив.", "date": "2018.10.19", "title": "Байер България стартира отново детска лаборатория за забавна химия и биология"}
{"url": "http://standartnews.com/svyat/boyko_borisov_uchastva_v_otkrivaneto_na_12ata_sreshta_na_varha_aziya__evropa-376839.html", "text": "Министър-председателят Бойко Борисов участва в официалното откриване на 12-ата среща на върха Азия - Европа (АСЕМ), която тази година се домакинства от Европейския съюз в Брюксел. Във форума участват и държавни и правителствени ръководители на 51 държави от Европа и Азия и представители на европейските институции. Снощи форумът АСЕМ бе открит от председателя на Европейския съвет Доналд Туск, Европейския съюз се представлява и от председателя на Европейската комисия Жан-Клод Юнкер. В центъра на обсъжданията е темата „Европа и Азия: глобални партньори за справяне с глобалните предизвикателства\". Усилията на лидерите са насочени към засилване на диалога и сътрудничеството между двата континента в множество области, сред които: търговията и инвестициите, свързаността, устойчивото развитие, изменението на климата, предизвикателствата в областта на сигурността - борбата с тероризма, незаконната миграция и киберсигурността. По време на утрешната работна сесия на АСЕМ българският министър-председател Бойко Борисов ще изнесе реч, с която ще представи усилията на България за европейската перспектива на Западните Балкани и свързаността в региона. По-късно Срещата на върха на АСЕМ ще бъде последвана от Среща на върха между ЕС и Корея и Среща на лидерите от ЕС и АСЕАН. АСЕМ е форум за диалог и сътрудничество между Азия и Европа, създаден през 1996 г. в Банкок. Обединявайки понастоящем 58% от световното население и 60% от световната търговия, АСЕМ представлява важна платформа за диалог и сътрудничество между Европа и Азия по три стълба - политически, икономически, социално-културен.", "date": "2018.10.19", "title": "Бойко Борисов участва в откриването на 12-ата среща на върха Азия - Европа"}
{"url": "http://standartnews.com/biznes/garantsionnata_poddarzha_na_severnata_skorostna_tangenta_ne_se_plashta_ot_byudzheta-376870.html", "text": "Министърът на регионалното развитие и благоустройство Петя Аврамова съобщи по време на парламентарния контрол, че нито стотинка от бюджета на Агенция \"Пътна инфраструктура\" не е изразходвана за гаранционна поддържа на Северната скоростна тангента (ССТ). Ремонтите ще приключат до 25 октомври. Обектът е финансиран от оперативна програма \"Регионално развитие\" и  все още е в гаранция, а установените дефекти от гаранционен характер се отстраняват от изпълнителя за негова сметка. Фирмата няма задължение да декларира пред пътната агенция парите за ремонтите, които е вложила, защото са ангажимент на компанията. Агенцията контролира изпълнението на ремонтите. Поради пропадане на дилатационните фуги на мостови съоръжения на железопътен надлез и мост над река Владайска се е наложило извършване на гаранционен ремонт, каза министърът и напомни, че е въведена временна организация на движението. Според рамковото споразумение за съвместно финансиране на обекта от март 2010 г. между Столична община  и АПИ идейният проект за строежа на ССТ е възложен от общината и е приет от Агенцията. Тангентата, напречните връзки, пътните възли и всички съоръжения са въведени в експлоатация с издаването на разрешение за ползване. Ангажимент на общината остава да ремонтира и  изгради довеждащата улична мрежа, като  общината е декларира своите инвестиционни намерения да направи пътна мрежа, която да осъществява  връзка между града и тангентата. Министърът напомни за готова наредба, с която ще се позволи проектирането на по-безопасни пътища и декларира непримиримост към строителите и надзора   по отношението на качеството. Ще бъде завишен инвеститорският контрол от АПИ при изпълнението на обекти, за които тя е възложител. Подготвят се промени и в нормативната наредба, която се отнася до  дейността на лицензираните фирми за строителен надзор, за да има ефективен надзор по време на цялото строителство , съобщи министърът.", "date": "2018.10.19", "title": "Гаранционната поддържа на Северната скоростна тангента не се плаща от бюджета"}
{"url": "http://standartnews.com/mneniya/ataka_stava_breme_za_koalitsiyata-376855.html", "text": "На пръв поглед изглежда, че Обединените патриоти ще се разпаднат заради това, че ще се явят обединени на европейските избори, колкото и парадоксално да звучи. Но ми се струва като че ли крушката си има опашка. Едва ли нещо толкова тривиално ще застраши тяхното пребиваване в парламента и онова, което следва след това- стабилността на цялата управляваща коалиция. Да, европейските избори безспорно са важни, но според мен проблемът на Обединени патриоти е как участват реално във властта.  Това прозира за мен в напрежението, което за пореден път се явява в патриотичната коалиция. Въпросът е може би по-голям, тъй всички усещаме как в Европа върви един много голям негатив, наречен нов консерватизъм. С абсолютно ясната условност, че това не е никакъв нов консерватизъм, а крайно дясна популистка вълна. Но участниците в нея предпочитат да се наричат неоконсерватори за по-голямо удобство и за да не настройват широките граждански маси срещу себе си. И въпросът е и кой ще успее да я яхне. Волен Сидеров смята себе си за естествен първоприемник на това нещо в България, тъй като се привижда като инициатор на възраждането на българския патриотизъм и национализъм. Така че, използвайки тази  открила се възможност, той пак опитва да премери егото си кой да води бащина дружина. Парадоксалното е, че нашите Обединени патриоти изглеждат наистина все по-странен организъм, който по-скоро прилича на библейския Левиатан. Сидеров не крие проруската си позиция, той е чест гост както в Москва, където получава ордени, така и в Крим. Имаше спор дали така той не легитимира руската анексия на полуострова, при условие, че България е в Европейския съюз, който се противопоставя на този акт на Русия. И тези симпатии на лидера на \"Атака\" изглеждат абсолютно невнятни не само на фона на политиката, която провежда България, но и на ролята на Красимир Каракачанов, председател на ВМРО. Като министър на отбраната той участва в разширени дебати в НАТО и по право има достъп до секретна информация. Лидерът на НФСБ Валери Симеонов също е категорично проевропейски ориентиран. И в този смисъл русофил като Сидеров да води консерваторите в България изглежда доста нелогично. Публична тайна е, че човекът, който е доказал в Европа, че заслужава да води листата на Патриотите за евровота е Ангел Джамбазки. И оттам може би настъпва поредната драма- кой има повече заслуги Според мен и Сидеров и партията му не могат да получат никакви дивиденти от съюз с Николай Бареков. Всякакви негови претенциозни изказвания, че щял да лобира \"Атака\" да станат пълноправни членове на европейските консерватори звучат несериозно. Онази снимка, на която той четеше \"Таймс\" на обратно, не сме я виждали само ние. Неговият английски със сигурност се е подобрил, но може би все още е на нивото на Христо Стоичков. И в този ред на мисли, пак се връщам към първоначалната си теза, че тези странни сцени между Сидеров и Симеонов са по-скоро проява на някаква лична характеропатия, отколкото реални политически възможности към настоящия момент. Ако Сидеров и  \"Атака\" се развиват по този начин, коалицията \"Обединени патриоти\" я виждам как все повече и повече се изпарява на пролетното слънце догодина. Сидеров започна да говори по един начин, който импонира на електората на БСП, както е било винаги. Той винаги е теглел симпатизанти отляво, още от основаването на \"Атака\". Тя тръгна като националистическа партия, но впоследствие всички анализатори видяхме в нея и разкрихме, че това е една дълбоко лява консервативна партия, даже по-скоро комунистическа. И в този смисъл, ако Обединени патриоти изключат \"Атака\" от коалицията, може само да спечелят. Тъй като умерените консервативни патриотично мислещи хора биха ги припознали като по-автентични, а не гарниращи и предлагащи някакво скрито русофилство в Европейския парламент. Това може само да вдигне акциите на ВМРО и НФСБ, но пък ще ги направи естествени конкуренти на ГЕРБ. Но по начина, по който Сидеров се държи, нищо чудно да бъде отстранен от ОП, и то с тихомълком одобрителната санкция  и кимване от страна на ГЕРБ. Всички знаем историята на Валери Симеонов и Волен Сидеров. Те имат периоди на затишие, на доста успешно съдружие, но и периоди на драматично късане на ризи и вадене на мръсни дрехи. Каракачанов винаги е в ролята на помирител, но се съмнявам, че дълго време ще успява да се справя. В някакъв момент ще прелее чашата и патриотичната коалиция ще се разпадне. Симеонов е темпераментен, а атаката срещу него, която подкара телевизия \"Алфа\" е меко казано липса на всякакъв вкус. Не смятам, че Бойко Борисов ще рискува да приеме негативите от намеса в този кухненски скандал в Обединени патриоти. Лидерът на ГЕРБ не създал тази коалиция, че да й бабува на вътрешнопартийните противоречия. Може би в един момент за всички ще е по-добре \"Атака\" да бъде изхвърлена от тази коалиция. Ако това се случи, управляващото мнозинство може да разчита на \"Воля\". А и ако \"Атака\" по някакъв начин бъде отделена от коалицията, това означава ли автоматично, че тя няма да подкрепя управляващите ? Не, разбира се. Много би ми било интересно как Сидеров ще гласува с ДПС и БСП. Не, че не се е случвало нещо, той го е правил в миналото, помним \"златния пръст\". В настоящия момент обаче да обясниш на своите радикализирани консервативни патриотични избиратели, защо гласуваш с ДПС и с БСП, става все по-проблематично.", "date": "2018.10.19", "title": "\"Атака\" става бреме за коалицията"}
{"url": "http://standartnews.com/svyat/merkel_i_makron_piha_bira_v_bar_v_bryuksel-376842.html", "text": "След тежките преговори по Brexit част от европейските лидери си дадоха необичайна почивка. Ангела Меркел, Еманюел Макрон, белгийският премиер Шарл Мишел и колегата му от Люксембург Ксавие Бетел влязоха изненадващо в един от баровете в Брюксел. Появата им предизвика фурор сред посетителите на заведението, които започнаха веднага да си правят снимки с европейските лидери. В коментар Бетел отбелязва, че и политиците са хора и имат нужда от почивка.", "date": "2018.10.19", "title": "Меркел и Макрон пиха бира в бар в Брюксел"}
{"url": "http://standartnews.com/svyat/evropeyskiyat_savet_iska_za_kiber_napadeniya_da_badat_nalagani_sanktsii-376838.html", "text": "Европейският съвет призовава за въвеждане в Европейския съюз (ЕС) на санкции за кибер нападения. Това съобщи председателят на институцията Доналд Туск след днешното заседание на държавните и правителствените ръководители от ЕС. Той отбеляза, че този призив е свързан с пресеченото неотдавна посегателство срещу системите на Организацията за забрана на химическите оръжия в Хага. По думите на Туск е необходимо санкциите да засягат незаконните кибер действия. В разпространените по-рано днес заключения на Европейския съвет държавните и правителствените ръководители приветстваха приемането на нов режим на санкции за противодействие на заплахата от химически оръжия. За да бъде приложен санкционен режим за кибератаки, е необходимо решение на Съвета на ЕС.", "date": "2018.10.19", "title": "Европейският съвет иска за кибер нападения да бъдат налагани санкции"}
{"url": "http://standartnews.com/mneniya/promenite_bez_pravila_vzrivyavat_obshtestvoto-376875.html", "text": "Предложението на правителството таванът на пенсиите да остане и през 2019 година к.ато само се повиши от 910 на 1200 лева е дълбоко несправедливо. Все пак преди три години, когато беше обявено, че догодина таванът пада, хиляди хора са настроили житейските си планове спрямо тези правила. Вероятно са правили много различни сметки и консултации, обсъждали са в къщи с фамилиите кога и как да вземат пенсия и извъднъж буквално два месеца преди настъпване на заветния миг, им се сервира тази новина. Казва им се: \"Забравете какво е било дотук, ей това ще е нещо съвършено различно !\". Едно от раковите заболявания на социалната сфера е промяната на правилата без дискусия, без обсъждане. И налагането на решения, различни от тези, които са съществували в продължение на много години. Единственият резултат от този ход с тавана на пенсиите ще бъде още по-голямо недоверие на хората към осигурителната система Затова и го определям като крайно неразумно. Какво трябваше да се случи? Най-добре би било онова, което сме обещали на обществото през 2015 година, че ще настъпи през 2019-а, просто да беше се случило. Това беше най-добрият вариант. Ако по някакви причини, които честно казано, аз не виждам, се налага  промяна в тази позиция, дискусията за нея трябваше да започне поне една година по-рано. За да може на хората да им се разяснят мотивите, които налагат подобно решение. Да се посочат плюсовете и минусите, да се каже кои ще спечелят и кои ще загубят, за да могат хората отново да си направят своя разчет. Все пак изборът кога да се пенсионираш в известна степен се различава от това дали да си купиш пет или десет яйца в магазина. Става дума за решение, което има огромно значение върху живота не само на човека, но и на неговото семейство. И да се отнасяш  по подобен начин, да не се съобразяваш с интересите на хората по причини, които никой не обясни човешки, е голяма грешка. Ако има някакви много сериозни аргументи, те трябваше да бъдат обяснени на обществото. И неприятните решения понякога трябва да бъдат приемани, но след като се обяснят А ние сега казваме на хората: Не ни интересуват вашите планове и интереси. Относно предложението за увеличаване на максималния  осигурителен праг на 3000 лв. се опира много сериозно до интересите на работодателите, защото те плащат 60% от осигурителната вноска. На тях им се казва в 3-годишната прогноза, в законодателството от 2015 г, че няма да има повишаване на осигурителния праг. А в същото време готвеният скок от 2600 на 3000 лева е най-голямото абсолютно увеличение досега. Всички останали са били с някакви по-малки стъпки. Вече се чуват гласове и за увеличение на 5000 лв на максималния осигурителен доход. От тази гледна точка експертното ми мнение е следното - трябва да има постепенно увеличаване на осигурителния праг, но защо отново се прави по този непрозрачен начин. Защо не приехме вариант, при който да нараства размера на максималния осигурителен доход със същия процент, с който нараства средната работна заплата, да речем. Т.е. да се даде обяснение на хората - ето виждате расте средната работна заплата и, естествено, трябва да расте максималния осигурителен доход. Трябва да има логика, да има обяснение, иначе хората продължават да казват - това е административна намеса в осигурителната система. И това е отново промяна на обществения договор, и то едностранно и административно, без да се обяснява цялата философия на тази промяна. Ако приемем, че от 2000 г- стартира новия пенсионен модел в България, до ден днешен, вече 18 г. нямаме нито един сериозен опит да бъде направена последваща оценка на законодателството. Няма година, в която да не сме променяли правилата за пенсионния ни модел. А дори нямаме и сериозни предварителни оценки на тези промени, които правим. Просто трупаме промяна след промяна, след това се чудим защо хората не вярват на системата. Просто, защото досега никой не седна да им каже - 18 години ей това са стъпките, които направихме. Очаквахме това, но се получи друго и затова трябва да направим следните неща. Това е логиката на предварителната и на последващата оценка на въздействието. Всъщност такова нещо аз не знам да е правено в България В момента няма адекватен механизъм за определяне на минимална работна заплата в България. Слава богу, в началото на тази година ние ратифицирахме Конвенция 131 на Международната организация на труда относно определяне на минималната работна заплата, която предвижда този такъв механизъм, т.е. голямата рамка на един социален и икономически механизъм за определяне на размера на минималната работна заплата, но е казано- в тази рамка всяка държава трябва да направи своя национален модел. Ние всъщност сме отворили вратата, ама още не сме минали през нея. Зациклихме, защото ние нямаме диалог между работодатели, синдикати, държава и академичния свят, които трябва да седнат на базата на Конвенцията и да започнат да изработват националния механизъм. И аз се боя, че заради промяната на пенсионния модел и на максималния осигурителен доход, в един момент работодателите могат да кажат: \"Вие там ни прецакахте, ние отказваме да участваме в преговорите !\". Виждали сме подобни скандали  много пъти в социалния диалог. За съжаление има го този емоционален момент- вие на нас, пък ние - на вас. Така че закъсняваме, явно следващата година отново административно ще определим минималната работна заплата. Обаче през следващата година трябва да направим доклад пред Международната организация на труда. България като държава трябва да се отчете какво е направила за изпълнението на ратифицираната Конвенция 131 относно определяне на минималната работна заплата. Много интересно е какво ще им кажем? Може би, че министърът на финансите определи минималната работна заплата и това е нашият механизъм.", "date": "2018.10.19", "title": "Промените без правила взривяват обществото"}
{"url": "http://standartnews.com/mneniya/skoro_sgradite_shte_se_sanirat_samo_s_vazduh-376856.html", "text": "- Новите материали с уникални или подобрени свойства са обект на много изследвания през последните години. Ние работим в няколко направления, като обикновено целта е да получим материали с подобрени свойства, които по-възможност са и по-евтини. Мога да дам пример с топлоизолиращите и шумоизолиращите материали по фасадите на сградите, където от много години се използва твърда полимерна пяна вместо плътен материал. В тази пяна 95 на сто е въздух, едва пет процента е полимерният материал. При това този тип пени имат много по-добри изолиращи свойства, отколкото плътния материал, от който са направени пените. Но тези полимерни пени имат и някои негативни свойства – те са възпламеняеми и лесно горят. Именно по тази причина през 2017 г. в Лондон загинаха над 70 човека при пожар в голяма жилищна сграда. Пожарът обхваща външната облицовка на сградата, която съдържа полимерна пяна и се разпространява толкова бързо, че хората не успяват да се спасят. Една от разработките, които проведохме в нашата катедра в Софийския университет е за получаване на изолиращи пени от негорими минерални частици. Разработихме процедури, чрез които получаваме панели от неорганични частици, които съдържат около 90 на сто въздух, не горят, а имат топлоизолиращи свойства много близки до тези на панелите, които сега се използват в строителството. Това е изцяло наша разработка, поръчана и финансирана от голяма френска фирма, която регистрира и международен патент върху тази разработка. Това е само един от примерите за материали, които не са с петролен произход, така че при производството им се избягва използването на петролни продукти и свързаното с тях отделяне на въглероден диоксид в атмосферата, а освен това са и негорими. - Колегите от Франция вече са регистрирали патента във водещите световни пазари, очаква се решение на фирмата кога ще го реализира на практика. Това е фирма с годишен оборот около 60 милиарда евро, колкото е Брутният вътрешен продукт на България. Разработките са правени в България, в нашата катедра, но решението за производство в такива големи мащаби се прави на най-високо фирмено ниво и зависи от много на брой бизнес фактори. Очакваме продуктът да навлезе в строителния бизнес през следващите години. - Това е основната идея - новите сгради да се правят с такива негорими панели от неорганични материали, или да се санират стари сгради с подобни материали. - Част от изследванията ни са насочени в тази област. През последните години един от сериозните проблеми е ниската разтворимост на новите лекарствени вещества. Тези вещества имат потенциално приложение, но са слабо разтворими във вода и затова трудно се усвояват от организма. Образно казано, ако искаме да ги приложим като хапчета, организмът не ги приема - те не се разтварят в стомашно-чревните течности и по тази причина не могат да попаднат в кръвта, за да подействат на болестта. През последните години работим върху прилагането на помощни вещества, които позволяват да се увеличи разтворимостта на лекарствените вещества около 100 пъти и повече. - Да, това е световна тенденция и основната причина се крие във факта, че това е доста трудно обучение. Изисква много сериозно усилие и кандидат-студентите предпочитат да видят някаква много хубава бъдеща реализация, която да оправдае това усилие. Например, такава мотивация очевидно има в медицината и фармацията - и двете изискват задълбочено изучаване на химия и биология. Но за тези направления има достатъчно кандидат-студенти, именно поради ясната перспектива за добра реализация. Пак им е трудно, но знаят, че ще се реализират добре в бъдеще. Трябва още по-убедително да покажем на кандидат-студентите как могат да се реализират успешно като химици, физици и биолози. У нас има няколко добри възможности за реализация в тази сфера. Една от тях е като представители на чуждестранни фирми, които разпространяват химични и фармацевтични продукти. Това са добре платени професии, които изискват висока квалификация - не можеш да рекламираш успешно продукти, ако не разбираш добре как работят. Имаме и изследователски позиции, които са по международни проекти и там заплатите също са много добри. Разбира се, много е важно и държавата да отдели средства за научни изследвания. Има известен напредък в тази посока - тази година за първи път бяха обявени национални научни програми със съществено финансиране, повишен беше и бюджета на Фонд научни изследвания. Това ще даде възможност поне няколко стотин млади колеги да бъдат назначени по тези програми. - Нямам поглед върху развитието на оценителния процес, след като излязох от министерството. Затова не мога да коментирам процедурата, която бе приложена. Знам, че има заведени съдебни дела за начина на оценяване, но не бих искал да ги коментирам - това е изцяло в компетенциите на съда. Нашите възражения върху оценителния процес бяха свързани с това, че кандидатстващите фирми, включително тази, която спечели конкурса за оценители, не предоставиха информация, която да доказва, че оценителите имат достатъчно висока научна компетентност. Но след моя мандат в министерството Върховният административен съд е разпоредил да се използва именно тази процедура. От друга страна, в центровете за върхови постижения и за компетентност, класирани в областите, които познавам сравнително добре – природни и инженерни науки, бяха избрани организации, които са сред водещите в тези сфери. Поне в тези области не видях голям проблем, но знам, че има колеги, които обжалват класирането на базата на това, че не е взета предвид цялата информация, която са подали. - Това, разбира се, е голям проблем, който много се надявам да бъде компенсиран по някакъв начин, защото това е изключително важна област. Компенсирането може да бъде или като се финансира някой от кандидатствалите центрове с пари по програмата, или чрез национално финансиране. - Моята основна идея беше да се засили ролята на настоятелствата, които да имат законово установени права при дефиниране на основните приоритети на висшите училища и при утвърждаване на отчетите за дейностите насочени към постигането на тези приоритети. Министър Вълчев предпочете да потърси контрол в друга посока, а именно чрез сключване на договори с министъра. Трябва да видим как точно ще бъде описана тази идея в закона, не мога да кажа дали ще е успешна, но може да се опита. - Това, което бе прието, е силно положително и в двата основни аспекта -  с въвеждането на минимални изисквания за академично израстване и по отношение на възможността да се преследва научно плагиатството дори по приключили процедури. Много е важно как тези изменения ще бъдат въведени в практиката. Вече е сформирана Комисия по академична етика към министерството. Нека видим как тя ще се справи с казусите, които са се натрупали. По отношение на минималните наукометрични изисквания за академично израстване обаче, има проблем. Приетите изисквания с решение на Министерския съвет страдат от сериозни дефицити. Сигурен съм, че при формулирането на тези изисквания не са участвали специалисти, които разбират от тази материя. В резултат за науките, които познавам – природни и инженерни, приетите изисквания са толкова високи, че са неприложими и могат напълно да блокират процеса на академично израстване. Очаквам това да бъде коригирано в най-скоро време чрез промяна на минималните изисквания. - Мисля, че е по-скоро от некомпетентност.", "date": "2018.10.19", "title": "Скоро сградите ще се санират само с въздух"}
{"url": "http://standartnews.com/mneniya/59_ot_balgariya_stava_demografska_pustinya_do_12_g-376858.html", "text": "59% от територията на България ще се превърне в демографска пустиня до 2030 г. Понятието се използва за населено място, в което жителите на кв. км. са под 10 души. За 30 години - от 2001 до 2030 г., населението ни ще намалее с 1 450 000 души. Стряскащите прогнози са от анализа \"Хоризонт 2030: Демографски тенденции в България\", изготвен от експертите по демография доц. Георги Бърдаров и доц. д-р Надежда Илиева. Тенденцията за намаляване на гъстотата на населението е започнала още през 2001г., като в момента застрашена от обезлюдяване е 23% от територията у нас. Това са Северозападна България, Централна Стара планина и Предбалкана и Краището. От процеса на обезлюдяване първи бил засегнати планинските и прериферните територии на страната. В следващите 12 години от картата на България 42% от населението пък ще бъде съсредоточено в шест града - София, Пловдив, Варна, Бургас, Русе и Стара Загора. Доц. Бърдаров посочи, че в последните години за демография у нас се говори с две клишета и те са свързани с ниската раждаемост и с намаляването на населението в \"абсолютни бройки\". \"В България няма ниска раждаемост, но в сравнение със 100, 200 или 1000 години раждаемостта ни е по-ниска, тогава обаче детската смъртност е била изключително висока\", коментира доц. Бърдаров. Той отбеляза, че в началото на второто хилядолетие цялото население на Земята би се подбрало в една съвременна държава и това е САЩ - 300 милиона души. Днес населението в света е 7 милиарда души, а до края на века ще достигне 10 милиарда, прогнозира ученият. Доц. Бърдаров обобщи тезата си, че България няма ниска раждаемост и има нормална раждаемост за европейска държава, но коментира, че страната ни има също \"уникално висок отрицателен естествен прираст. България е единствената държава в света, която в продължение на 30 години не е излязла от \"тройката\" на държавите с висок отрицателен естествен прираст\". Половината от тези 30 години страната ни е на печалното първо място по естествен прираст - с минус 6,5 промила, но причината не е в раждаемостта, а е в изключително високата смъртност у нас - 15,5 промила, каза ученият. По думите на доц. Бърдаров сега \"България е на първо място в Европа по обща смъртност\". У нас има общини, като Макреш, Ружинци, и Чупрене в Северозападна България, както и други, в които общата смъртност надхвърля 30 промила. \"Такава смъртност имат само региони, които коментира ученият. Според доц. Бърдаров притеснителни са процесите, които настъпват в етническата и във възрастовата структура на населението у нас. Ромите с висше образование у нас са 0,5 процента, със средно образование са 9 процента или над 90 процента от ромите са с по-ниско от средното образование, каза ученият. По думите на доц. Бърдаров този проблем е \"по-решим\" и е свързан с образованието, но много по-проблемна е възрастовата структура на населението в България. У нас има най-ниската средна продължителност на живота в Европа - 74,8 години, но и имаме и най-застарялото население, тъй много млади хора напускат България, обобщи доц. Бърдаров. Той каза, че преди десет години на 100 излизащи българи в пенсионна възраст други 124 българи са влизали в активна възраст. Този коефициент днес е 100 на 62, но във Видин, Габрово и Смолян е около 100 на 40. Доц. Надежда Илиева прогнозира, че само след 12 години 20 процента от населените места в България ще са без трудоспособно население. Затова според нея до 2030 г. трябва да бъде направена времева и пространствена прогноза на населението в България. Може да се вземат трайни решения, за да може тази демографска тенденция да бъде обърната и те са свързани с това да задържим младите хора в България, но и които са заминали да учат или работят в чужбина, коментира доц. Георги Бърдаров. Той е заместник-декан на Геолого-географския факултет на Софийския университет \"Св. Климент Охридски\" и е експерт по демография. Другият автор на анализа доц. д-р Надежда Илиева е ръководител на секцията \"Икономическа и социална география\" на Департамента \"География в Националния институт по геофизика, геодезия и география при БАН.", "date": "2018.10.19", "title": "59% от България става демографска пустиня до 12 г."}
{"url": "http://standartnews.com/balgariya/napadenie_na_romi_nad_politsai_ima_postradali_sluzhiteli_na_reda-376849.html", "text": "Трима полицейски служители пострадаха снощи при опит да задържат лица, които отказали да изпълнят разпорежданията им след сигнал за силна музика в сливенския ромски квартал \"Надежда\". Двама от служителите са прегледани в болница и освободени, един е оставен за наблюдение. По информация от МВР по патрула са хвърляни твърди предмети и бутилки, отправяни са обиди и закани. След специализирана полицейска операция сутринта са задържани 10 души, за които се проверява съпричастност към инцидента. Следствените действия продължават под ръководството на прокуратурата.", "date": "2018.10.19", "title": "Нападение на роми над полицаи, има пострадали служители на реда"}
{"url": "http://standartnews.com/biznes/narachnik_za_stazhuvane_pomaga_na_mladite_hora_i_biznesa-376857.html", "text": "Стажът е първата стъпка, която може да ориентира един млад човек каква професия иска да избере и да му покаже силните и слабите му страни. За да помага на младите хора да се развиват, да остават и да се завръщат в родината, където да градят своята кариера, вече четири години Съветът на жените в бизнеса в България организира Национална стажантска инициатива под надслов „Оставаме в България\". Кулминацията на програмата, която тази година прерасна и в поредицата young.LEADERS.talk, бе организираният тази седмица форум „Стажуването – необходим капитал за младите хора и бизнеса\". Той събра на едно място представители на държавата, бизнеса и висшето образование, които обсъждаха значението на стажа като първа стъпка за професионално ориентиране, споделиха ценен опит и добри практики за организиране на  стажантски програми и дискутираха очакванията на Поколението Z към пазара на труда. „Днешното събитие е израз на една от основните цели на нашата организация, а именно - да подкрепяме младите хора при старта на тяхното професионално развитие, да насърчаваме развитието и оставането им в България. Изключително сме горди, че за 4 години успяхме да превърнем кампанията „Оставаме в България\" в най-мащабната стажантска инициатива в страната. Това ни мотивира да търсим начини да доразвием и надградим нашите усилия в тази посока и този форум е резултат именно на това наше желание\", каза в приветствието си при откриването на събитието д-р инж. Боряна Манолова, председател на УС на СЖББ и главен изпълнителен директор на Siemens България. По думите й желанието на Съвета е да провокира споделяне на добрите практики в компаниите и да накара младите хора и бизнеса да обърнат по-сериозно внимание на необходимостта от стажуването. Тя съобщи още, че СЖББ планира и издаване на „Наръчник за стажуване\", който ще предоставя основна информация и насоки за стажуването. Деница Сачева, зам.министър на образованието, благодари на бизнеса за това, че винаги образованието е във фокуса на вниманието му и в кампаниите за корпоративна социална отговорност. Тя посочи, че бизнесът е дарил 54 млн лева за каузи, свързани с образованието и насърчаване на младежкото образование. „МОН има силен фокус върху образованието и бизнеса, изобщо образованието е основен приоритет на това правителство. През следващите 2-3 години образованието вероятно ще бъде един от секторите, които ще се развиват най-бързо.Всички тези мащабни интервенции, които се планират, включително и инвестициите, трябва да имат и своя израз по отношение запазването на националния капитал, тъй като това е едно от огромните ни предизвикателства. Затова програми, които са свързани със стажуването както на ученици, така и на студенти, са изключително важни и би трябвало да бъдат насърчавани в по-голям мащаб в бъдеще\", каза Деница Сачева. Тя посочи, че силен акцент в политиките на министерството са дигиталните умения – в следващите години ще бъдат инвестирани почти 50 млн. лева в дигитализация на българското образование. Дигитализацията е една от областите, в които министерството  си сътрудничи най-пряко с бизнеса. Друга тема, по която то работи активно, е предприемачеството. Тя посочи сред приоритетите на министерството и професионалното образование. Министерството има два проекта по Оперативна програма „Наука и образование за интелигентен растеж\" – „Ученически практики\" и „Студентски практики\". Сачева посочи като предизвикателства големия брой отпаднали от училище деца. По последни данни България е с най-висок процент сред държавите-членки на млади хора на възраст между 15 и 24 години, които нито учат, нито работят. Този процент у нас е 22% при средноевропейски 12,9%, т.е. над 167 000 души. „Дигиталните умения, професионалното ориентиране, гражданското образование – с това бихме могли да привлечем обратно в образованието и обществото всички ученици от уязвими групи. Трябва да обсъдим възможностите за съвместен проект между държава и бизнес в тази насока\", каза още зам.министър Сачева. Тя смята, че трябва да спрем да използваме израза „изтичане на мозъци\", тъй като това е клише – мобилността вече е в културата на младите хора и няма как да бъде спряна. „Талантът има нужда от развитие, да пробва, да пътува, за да стане талантът, нужен на бизнеса\", каза Деница Сачева. Евродепутатът Ева Майдел, която е патрон на Националната стажантска инициатива, заяви, че за нея е у доволствие да подкрепя тази програма. Според нея стажовете дават практическо изражение на професионалните желания на един млад човек и му показват къде са слабите и силните му страни. Ева Майдел смята, че Националната стажантска инициатива би могла да се мултиплицира, дори и в чужбина. Като пример за успешен стаж тя разказа историята на българката Сали, която от ранна детска възраст живее в САЩ. Въпреки че животът и образованието й са в Америка, тя направила стаж в Европейския парламент, след който осъзнала колко много възможности дава Европа. Ева Майдел обърна внимание на факта, че много голяма част от стажантите в европейските институции са еврофили – тоест поддръжници на европейската идея. „Може би трябва да привлечем и тези, които не са толкова привлечени от Европа\", коментира г-жа Майдел. Тя подчерта също така, че модерните технологии дават много възможности, вкл. да сме активни граждани. „Като евродепутат и председател на Международното Европейско движение  се опитвам да говоря с младите хора как искат да изглежда Европа\", каза още г-жа Майдел. Според нея Европа е инструмент, който подобрява живота на хората. Тя е на мнение още, че е много важно да  създаваме любопитни млади хора, които искат да са креативни. И призова да се работи за това да бъдат активирани и неактивните младежи, а апелът й към всички тях е да кандидатстват за различни програми и да опитват нови неща. Тя каза още, че вече е нужно да бъдем много гъвкави на работното място. Според нея младите хора вече не мислят, че ще работят до края на живота си само това, което са учили. Весела Чернева, програмен директор на Европейския съвет за външна политика, коментира от своя страна, че всичко случващо се в Европа засяга както младите хора, така и бизнеса. Според нея това са двете групи, които реагират веднага на всяко събитие в ЕС. Тя смята, че младите хора са едно от малцинствата в Европа. Положението е тревожно и в региона на Западните Балкани, които през последните години са загубили една трета от своето население. Весела Чернева коментира още, че в близките месеци трябва да бъдат наблюдавани внимателно два процеса – преговорите за Брекзит и тези за Многогодишната финансова рамка. \"За Европа единственият шанс да се справи е да бъде самостоятелен играч не само на международната сцена като външнополитически фактор, но най-вече като икономика. Конкурентноспособността на европейската икономика е това, което ще ни даде ключът към бъдещото място на съюза в света. Или с други думи – кога Европа ще успее да произведе своя айпад, да бъде сред лидерите\", коментира Весела Чернева. Според нея стажовете, възможностите за контакт между младежите и компаниите са основна спойка, за да може България да участва в дебата за конкурентноспособността. Тя смята, че възможностите за стажове могат да бъдат обърнати и към региона и непосредствени съседи на България като Македония. Г-жа Чернева също мисли, че е клише да се говори за „изтичане на мозъци\". Тя коментира и феномена на т.нар. кръгова миграция – политики, които да улесняват особено младите хора да се образоват и стажуват в чужбина, но да се връщат у дома да прилагат наученото. България трябва да участва в такъв тип кръгова миграция, допълни тя. Вторият панел на форума бе посветен на институционалните и корпоративните практики за стажуване и в него представители на МОН, Техническия университет-София и на едни от най-големите компании в България споделиха своя опит в тази насока.  Майя Пейчева-Такева, мениджър \"Човешки ресурси\" в Hewlett Packard Enterprise и член на УС на СЖББ, посочи, че темата за стажуването е много важна за компанията, по нея работят десетки служители и тя е във фокуса и на мениджърския състав. По думите й целта на компанията е 50% от стажантите да останат на постоянни позиции, но в действителност процентът е много по-висок – около 80-85%. Майя Пейчева-Такева посочи, че Hewlett Packard Enterprise участва в много кариерни форуми и гледа на трудовия пазар като на глобален такъв. Мария Петрова, която е експерт „Привличане на таланти\" в отдел „Човешки ресурси\" в Siemens България,от своя страна коментира, че около 60% от стажантите остават на работа в компанията. Мария Петрова подчерта, че дигитализацията и глобализацията са поставили своя отпечатък и са променили и стажовете. „Глобализацията и дигитализацията все по-активно променят всички аспекти на бизнес ежедневието,  а това налага нови подходи и в начина, по който една компания комуникира със стажантите\", коментира тя. Залага се все повече на дигитално търсене чрез различни онлайн платформи. Променя се и същността на работата в процеса на стажуване - младежите все по-активно работят с различни онлайн инструменти, които компанията използва. По думите й глобализацията променя и мащабите на стажуването. Като  част от международна компания в Siemens България стажуват младежи от различни държави, а компанията изпраща български ученици и студенти на обучение и стаж в Германия. Мария Петрова каза още, че от няколко години интересът на компанията е насочен и към учениците и завършващите средно образование. Ирена Жотева, управител на HILL International  България, отбеляза важността на инициативите за задържане на младите таланти и посочи, че през  2019 г. ще продължи тенденцията за недостиг на хора. Тя говори и за особеностите на т.нар. Поколение Z, което е много ориентирано към технологиите, за което привлекателно е не работата в голям екип, а усвояването на нова технология. Това е поколение, което иска яснота за крайния резултат и ясно формулира какви са очакванията му. Ирена Жотева смята, че при търсенето на служители компаниите трябва да намерят правилния подход към групата, която таргетират. Гергана Иванова, основател и партньор в рекламна агенция The Smarts, подчерта, че креативният бизнес не прави изключение откъм недостиг на хора. Освен това той се сблъсква с феномена на работещите на свободна практика, към които не може да има същите очаквания като към един маркетингов екип. Гергана Иванова разказа за тяхната платформа Praktika, започнала като опит за структуриран подход към стажантите и прераснала в обучителна програма за целия бранш. „Ние също се учим от стажантите и младите хора\", посочи тя и допълни, че в тяхната компания има много стажанти. Марина Гагова, сътрудник \"Публичност и административни дейности\", проект \"Студентски практики„ на Министерство на образованието представи пред аудиторията проекта, който обединява студенти, компании и университети. До момента в проекта са регистрирани 84 780 студенти, 6 112 обучаващи организации и 10 335 регистрирани ментори. Силвия Янева-Стоянова, директор на център „Кариера и възпитаници (алумни)\" на Техническия университет коментира, че Поколението Z очаква подкрепа и в това отношение ролята на ментора е много голяма. Тя допълни още, че младите хора с много по-голям успех възприемат информация, поднесена във визуална или аудио форма. В тази връзка заедно с колегите й от Център „Кариера и възпитаници (алумни) са подготвили видео, което показва на младежите как да се подготвят за старта на професионалния им път, как да се ориентират за стажове и практики. Силвия Янева подчерта също така колко е важно позиционирането на работодателите пред младите хора. Форумът беше закрит от инж. Ваня Кънева – Минкова, директор „Човешки Ресурси и Администрация\" във „ВП Брандс Интернешънъл\" АД и член на Управителния съвет на Съвета на жените в бизнеса в България.  Тя напомни как е започнала Националната стажантска инициатива и че първите участници в нея вече са млади специалисти. „Ние показваме на младите хора, че не са сами, а обмяната на информация между тях е изключително важна\", каза инж. Ваня Кънева-Минкова. Тя също коментира Поколението Z, което, по думите й, иска бързи резултати и прагматична визия.", "date": "2018.10.19", "title": "Наръчник за стажуване помага на младите хора и бизнеса"}
{"url": "http://standartnews.com/biznes/obsazhdame_zasilvane_na_partnyorstvoto_s_rusiya_v_energetikata_i_turizma-376866.html", "text": "Премиерът Бойко Борисов и министър-председателят на Руската федерация Дмитрий Медведев обсъдиха засилването на партньорството между двете страни в сферата на енергетиката и туризма. Двамата правителствени ръководители разговаряха в рамките на 12-ата среща на върха Азия - Европа (АСЕМ) в Брюксел, която тази година се домакинства от ЕС. По време на срещата беше обсъдено задълбочаването на отношенията в енергийния сектор между двете страни. „Обменихме мнения за възможностите на нашия газов хъб „Балкан\", където да привлечем газ и от терминала в Гърция, и от Черно море. Започва и трети сондаж в блок „Хан Аспарух\". Ще имаме възможности от много посоки да постъпва газ в газовия хъб\", заяви още българският премиер. Бойко Борисов и Дмитрий Медведев отчетоха ръст на руските туристи в страната ни тази година. „Вече се върнаха руските туристи в България. Предстои работа на смесената комисия през октомври в Москва\", допълни българският премиер. Двамата правителствени ръководители изразиха задоволство и от активизиране на двустранното партньорство през последните години в търговско-икономическата сфера.", "date": "2018.10.19", "title": "Обсъждаме засилване на партньорството с Русия в енергетиката и туризма"}
{"url": "http://standartnews.com/biznes/lidl_posreshta_zimata_sas_selektsiya_ot_spetsialni_produkti_za_sezona-376867.html", "text": "Зимата влиза в Lidl със селекция от специални зимни продукти в постоянния си асортимент, като добавя редица нови висококачествени месни предложения, особено подходящи за трапезата през по-студените месеци на годината. Предложенията включват патешко, свинско, телешко, говеждо, както и серия от дивечови изкушения с месо от сърна. Много често свързваме зимата със студа, тъмнината, кишата, заледените повърхности. Но това е и сезонът, в който по-често ходим на гости на близки и приятели, събираме се вкъщи на топло и похапваме вкусно. За да напомни това, в новата си рекламна кампания Lidl с намигване и с характерното си чувство за хумор представя един позитивен и забавен образ на Зимата, която ще настъпи не само навън, но ще завладее и рекламните визии на веригата и ще преобърне представите на всички за този сезон. По подобие на други, характерни за Lidl персонажи като Мениджър Свежест, Грил Майстора, Пекарите, новият образ на Зимата ще представя артикулите от зимния асортимент. В контраст с общоприетите представи, Зимата е мъж, той е духовит, жизнерадостен и леко вироглав образ, който бързо се доказва като специалист по въпросите за домашния уют, вкусно приготвената храна и дългите вечери с приятна компания край камината. Освен традиционните месни продукти от свинско, телешко и говеждо, зимните предложения на Lidl ще включват изкушения като охладена цяла патица, свински ребра, дивечови кюфтенца, както и серия от суджуци и месни пръчици, подходящи за скара или за сушене от любителите на домашно приготвените колбаси. Всяка седмица тези продукти ще вдъхновяват Зимата, заедно с шеф Иван Манчев и шеф Таньо Шишков, да предлагат по една традиционна любима рецепта, с която любителите на месните специалитети ще могат да експериментират и да зарадват своите близки и приятели. Към постоянната селекция Lidl ще добави и редица лимитирани предложения, които потребителите ще могат да закупят по време на акции до изчерпване на количествата. По този начин веригата ще осигури още една възможност за изгодни предложения на качествени продукти, затвърждавайки своята позиция на лидер както в съотношение качество-отношение, така и по отношение на продуктовите иновации.", "date": "2018.10.19", "title": "Lidl посреща зимата със селекция от специални продукти за сезона"}
{"url": "http://standartnews.com/lyubopitno/kakvo_podariha_prezidentat_rumen_radev_i_saprugata_mu_na_kralitsa_elizabet_ii-376843.html", "text": "По време на аудиенцията на президента Радев при кралица Елизабет II са били разменени подаръци. Те са част от протокола на събитието и се дават в знак на уважение. Държавният глава е занесъл на кралицата икона на Света Богородица от 18 век. Съпругата му Десислава Радева също е направила подарък – брошка от сребро и камъни „Сваровски\". Идеята е на дизайнерката Ина АссА. Орнаментите на брошката са вдъхновени от народните хора и ръченицата. „Идеята за хорото е именно затова, че се държите за ръце или пък сте в една общност като социално събрание. Аз видях този мотив върху една покривка, нещо толкова обикновено на пръв поглед, може да бъде вдъхновение за нещо съвсем различно, а именно за тази брошка\", коментира дизайнерът Ина Асса.", "date": "2018.10.19", "title": "Какво подариха президентът Румен Радев и съпругата му на кралица Елизабет II?"}
{"url": "http://standartnews.com/balgariya/mariya_gabriel_tsifrovite_tehnologii_sa_shans_za_evropeyskite_tvortsi-376876.html", "text": "Цифровата трансформация на Европа е в ход, а културните и творческите индустрии ще играят важна роля за този процес. През 1896 г. изобретяването на кинематографа от братята Люмиер умело поставя Франция и Европа начело на технологична революция и на нова страница в историята. Днес живеем в богато на иновации време, вдъхновено от развитието на цифровите технологии. Ние трябва да се възползваме пълноценно от тези възможности, за да може тази нова революция да се извърши в услуга и интерес на гражданите. Настоящото положение с достъпа до европейските аудио-визуални творби е неблагоприятно. Въпреки че видеото по заявка е средство, за да достигат творбите до по-широка публика, по този начин се предлагат едва 47 % от европейските филми, излизащи по кината в Европа, в сравнение с 87 % от американските филми. Тази ситуация показва наличието на възможности за подобряване на разпространението на творбите, което изглежда парадоксално на фона на творческото богатство в Европа, изразяващо се например в 2124-те филма, произведени през 2016 г. С ясното съзнание за творческия потенциал на нашите автори и горди от него, ние трябва да работим за това европейските творби да постигнат аудиторията, която заслужават. Цифровата трансформация има основен потенциал за укрепване на ползите от културата за икономиката и обществото. В това се състои и предизвикателството на нашата стратегия #Digital4Culture — да се възползваме от плодородната връзка между цифровите технологии и културата. За тази цел, ще се извършат редица европейски действия, за да се осигури широк и по-демократичен достъп до културата, достъп до финансиране, развитие на уменията, но също популяризиране, пазарна реализация и придаване на стойност на културното наследство. В този контекст на фестивала „Люмиер\" в Лион беше поставено началото на прототипа на Регистъра на европейските филми — инструмент за прозрачност, който ще позволи на всеки участник в аудио-визуалния сектор да получи достъп до данните относно наличността на филми онлайн посредством услугите за видео по заявка в държавите членки. Целите на регистъра са ясни: улесняване на достъпа до кинотворбите, увеличаване на прозрачността и възможността за намиране на европейските филми на пазара на видеото по заявка; идентифициране на нови възможности за търговска реализация на европейските филми; осигуряване на възможност за появата на нови стопански модели и инструменти за участие в разширяването на пазара онлайн. Ясното и количествено определяне на изходната ситуация е крайъгълен камък на всяко начинание и в случая трябва да позволи на професионалистите, продуцентите и разпространителите на услуги за видео по заявка да адаптират своите дейности и в същото време да увеличат присъствието на европейски произведения онлайн. Отвъд тази инициатива европейската амбиция е да се изгради благоприятна среда за творците, за да се подхранват запазват, отглеждат и привличат талантите. Изграждането на тази положителна рамка минава през преразглеждането на аудио-визуалните медийни услуги, приключило неотдавна, и преработването на авторското право — мобилизираща битка, която ще улесни сключването на лицензи за по-широк достъп до съдържания. В допълнение законодателното предложение „кабел и спътници\" ще улесни трансграничния достъп до телевизионни и радио програми онлайн, което е много конкретна мярка за европейските граждани. Така всичките ни европейски действия са насочени в същата посока като действията, предприемани на отраслово и национално равнище, като ги допълват и укрепват. Многообразието, творчеството, опазването на културното наследство и на конкурентоспособността на промишлеността са различните аспекти на блясъка на една Европа на културата, която желая да бъде по-силна в тази цифрова ера и в услуга на гражданите.", "date": "2018.10.19", "title": "Мария Габриел: Цифровите технологии са шанс за европейските творци"}
{"url": "http://standartnews.com/balgariya/tsvetanov_temata_za_zdraveopazvaneto_ne_e_na_nito_edna_politicheska_sila-376859.html", "text": "Темата \"здравеопазване\" не е на нито една политическа сила, в нея трябва да участваме активно като депутати от 44-я парламент и хора, които трябва да подкрепим всяко едно добро предложение на Министерството на здравеопазването след приключване на общественото обсъждане. Това обобщи председателят на ПГ на ГЕРБ Цветан Цветанов при дебатите по третия вот на недоверие, поискан от опозицията. Той обаче подчерта, че все още няма решение на МС за здравноосигурителните модели, а БСП иска вот за намерения, което е прецедент. Това е трети вот от опозицията в лицето на БСП, това е техният единствен системен подход за политически послания, които са декларирали през последните години, но никога не са давали алтернатива или решения на въпросите, вълнуващи всички български граждани, каза Цветанов. В същото време, по думите му, \"ГЕРБ и сегашното коалиционно правителство ги решават\". Той припомни решението на НС от 29 юли 2018 г., с което се задължава до 30 септември Министерството на здравеопазването да даде моделите за реформа в здравеопазването и срокът е спазен. Колеги от БСП, единственото смислено в днешния дебат бяха думите на проф. Михайлов (Георги Михайлов, БСП), който каза, че преди него няма нищо смислено, което да е казано в дебата, изтъкна Цветанов, уточнявайки, че преди това лидерът на социалистите Корнелия Нинова е чела мотивите. В последвалия спор Таско Ерменков от левицата предсказа, че ГЕРБ скоро ще останат лош спомен за управление. Цветанов отговори, че до настоящия момент посланията на БСП не са намерили подкрепа в обществото. През 2013-2014 г. дадохте дейности на над 20 болници, което и ви уличи, че сте имали повече интереси, отколкото да решавате проблемите в здравеопазването, заключи той. Проф.Георги Михайлов в лично обяснение посочи, че Цветанов не го е разбрал, а вотът не е насочен към намерения, а към тежкото бездействие в сферата на здравеопазването, довело сектора до тежко състояние, за което е отговорна управляващата в момента коалиция и най-вече голямата партия - ГЕРБ. Председателят на Народното събрание Цвета Караянчева насрочи гласуването по вота на недоверие към правителството \"за провал в политиката на здравеопазване\" за сряда, 24 октомври, от 9.00 часа. Днес дебатите по вота в пленарната зала продължиха близо три часа.", "date": "2018.10.19", "title": "Цветанов: Темата за здравеопазването не е на нито една политическа сила"}
{"url": "http://standartnews.com/balgariya/zdravniyat_ministar_shte_tarsi_konsensus_za_reformata_v_zdravnata_sistema-376860.html", "text": "Министърът на здравеопазването Кирил Ананиев се ангажира да търси консенсус за реформата в здравната система. Преди 11 месеца и 9 дена, когато Народното събрание ме избра за министър на здравеопазването, казах, че здравеопазването няма цвят и обещах през цялото време, колкото и да е то, да работя в консенсус и в добра комуникация с всички парламентарно представени партии, посочи той при разискванията по вота на недоверие към правителството за провал в здравната политика. Министър Ананиев отхвърли обвинението на лидера на БСП Корнелия Нинова, че не е разговарял със заинтересованите страни, преди да представи предложенията за промени в здравния модел. В продължение на две седмици преди националната кръгла маса проведох работни разговори с всички заинтересовани институции, посочи той и ги изброи - съсловни, пациентски организации, представители на фармацевтите, синдикати, работодатели, сдружения на всички видове болници. Във всички тези разговори имаше само две организации, които категорично се противопоставиха срещу промяната, това бяха пациентските организации и синдикатите, каза Ананиев. Той посочи, че до 26 ноември работни групи трябва да изработят конкретни предложения по двата варианта на здравен модел или за по-добър трети. \"Свикнали сте на командно-административния модел, аз съм друг човек\", обърна се Кирил Ананиев към БСП. Той посочи, че иска, когато тръгне към Министерския съвет и към Народното събрание, зад него да стоят всички тези организации. Ананиев добави, че след като предложенията от работните групи са готови, вероятно ще организира друга кръгла маса, на която да бъдат обсъдени, и след това ще направи среща с всички политически сили. Здравният министър отчете и добри неща в мотивите на БСП, които обаче били свързани с частта от неговата презентация, в която бил описал недостатъците на сегашния здравноосигурителен модел. От БСП ги използвали, за да направят вот на недоверие, а той - за да търси консенсус. \"Здрав вот на недоверие не се прави с болни аргументи\", коментира той. Кирил Ананиев отбеляза, че БСП са прочели само една част от презентацията. Хубаво беше да прочетат и останалата част, която дава отговор на редица въпроси, които ги поставих като болни, коментира той. Сред тях той посочи националната здравна информационна система, централизирания търг на лекарства и медицински изделия, спешната помощ. \"Ако имам възможност да бъда в момента, в който ще променим модела на финансиране и управление на здравеопазването, тези три проекта ще бъдат изпълнени и ще спомогнат за промяна в системата\", заяви Ананиев. Той посочи още, че в болничната помощ в момента се прави реално остойностяване на клиничните пътеки, за което и БСП претендират.", "date": "2018.10.19", "title": "Здравният министър ще търси консенсус за реформата в здравната система"}
{"url": "http://standartnews.com/balgariya/patriotite_ne_podkrepyat_vota_na_nedoverie_zhelayat_uspeh_na_reformata_na_ananiev-376861.html", "text": "Обединените патриоти няма да подкрепим вота на недоверие към кабинета, заяви депутатът от групата Калин Поповски при разискванията в парламента и пожела успех на министър Кирил Ананиев с реформите в здравната система. Вариант за тотална демонополизация на Националната здравноосигурителна каса в момента е невъзможен, коментира той. По думите му това би било много тежък завой в системата, а и само НЗОК имала кадри, които могат да контролират дейността на болниците и документацията. Според Поповски вторият вариант, предложен от здравното министерство, е много по-адаптиран към ситуацията в страната. Едно много леко съфинансиране от страна на пациента, и то при евтините пътеки до 700 лева ще доведе до рязко намаляване на броя на хоспитализациите, оттук ще бъдат освободени доста средства, за да може наистина да се остойности цената на клиничните пътеки и да има ресурс към малките болници, за които да се въведе пътека за долекуване, посочи депутатът от ПГ \"Обединени патриоти\". Той не изключи възможността при обсъждането да се стигне и до някакъв трети вариант. Калин Поповски отбеляза, че днес 7-милионна България има над 3 млн. хоспитализации, което означава, че 2 млн. са излишни. По думите му това не означава, че тези хора не са болни, но могат да бъдат лекувани в доболничната помощ за по-малко пари. Тук имаме прекалено голям либерализъм, който доведе до източване на финансите на Здравната каса, коментира той. Калин Поповски посочи, че здравната вноска у нас е 8 процента, докато в Европа, към която се стремим, има по-високи вноски, генерира се по-голям ресурс и не се доплаща практически нищо. Той даде пример с Великобритания, където вноската била 12 процента, и с Германия, където била 15 процента. Депутатът от ОП отбеляза, че в България вече има над 365 болници, което означава, че на 20 хиляди души у нас се пада по една болница, но лечебните заведения в малки общини нямат нито сериозен потенциал да лекуват, нито кадри. За сравнение, в Холандия на 100 хиляди души имало една, но добре оборудвана болница. Като проблем у нас той открои недофинансираните клинични пътеки и бюджетът за лекарства, който бил тежко префинансиран. Настоящият модел доведе до фалитите на Враца и Ловеч, но там преди 10 години, при правителството на Станишев, инвазивните кардиологии влязоха в двора на държавните болници, коментира Поповски. По думите му сборен дълг на болниците над 500 млн. е стряскаща цифра, но правителството е предприело действия в противовес на тази тежка картина. Той отбеляза, че при гласуване на бюджета за 2018 г. има безпрецедентно увеличение на бюджета на НЗОК от 407 млн. лева, това е 15 процента увеличение и 90 на сто от него е отишло за болниците. Това правителство прие националната здравна карта, което ще намали откриването на нови болници и свръхнасищането на системата с лечебни заведения, посочи депутатът. Той отчете също, че намаляват здравно неосигурените лица, а в близка перспектива се очаква въвеждане на електронна здравна карта и електронна рецепта.", "date": "2018.10.19", "title": "Патриотите не подкрепят вота на недоверие, желаят успех на реформата на Ананиев"}
{"url": "http://standartnews.com/balgariya/severin_krasimirov_ostava_v_aresta-376863.html", "text": "Северин Красимиров, обвинен за изнасилване и за убийство по особено мъчителен начин и с особена жестокост на 30-годишната Виктория Маринова - административен директор на TVN и водеща на предаване, остава за постоянно в ареста. Това определи днес Окръжният съд в Русе, след като прокуратурата поиска най-тежката мярка за неотклонение. Определението на съда може да се обжалва в тридневен срок пред Великотърновския апелативен съд. Престъплението бе извършено на 6 октомври тази година. Тялото на Виктория Маринова беше открито в ранния следобед в обрасла с растителност зона край брега на Дунав. Четири дни по-късно в Германия за убийството бе задържан 21-годишният Северин Красимиров от Русе. Той бе екстрадиран в България на 17 октомври /сряда/ вечерта, а вчера бе конвоиран до следствения арест в крайдунавския град. В началото на заседанието служебният адвокат на Северин Иван Дойнов поиска делото да се гледа при закрити врата, но съдът реши, че искането е неоснователно. Красимиров е на 21 години и има начално образование, тъй като няма завършен 8 клас, стана ясно по време на заседанието. Окръжният прокурор на Русе Георги Георгиев и прокурор Кремена Колицова заявиха, че са налице всички предпоставки за взимане на най-тежката мярка за неотклонение на обвиняемия. Северин заяви, че е правилно, че прокуратурата иска да бъде задържан. Прокурор Колицова обясни, че от данните по делото може да се направи обосновано предположения, че Красимиров е извършил престъпленията, в които е обвинен. За това сочели и част от неговите показания. Както и че има опасност той да се укрие. Красимиров е потвърдил, че е бил на мястото на престъплението и че е нанесъл удари по лицето и главата на пострадалата, както и че е заровил телефона й. По данни на свидетели Северин заявил пред тях, че е изнасилил и ударил някакво момиче. Служебният защитник Дойнов обясни пред съда, че Красимиров има основателни притеснения за собствения си живот, затова е добре той да бъде задържан за постоянно в ареста. Не мога да повярвам, че аз съм го направил. Съжалявам, каза Северин Красимиров преди началото на заседанието пред журналисти. Виновен съм, добави той и каза, че ще приеме всяка присъда от съда.", "date": "2018.10.19", "title": "Северин Красимиров остава в ареста"}
{"url": "http://standartnews.com/balgariya/nyama_dokazatelstva_za_uchastie_na_drugi_hora_v_ubiystvoto_na_viktoriya_marinova-376864.html", "text": "Нямаме доказателства за участие на други хора в изнасилването и убийството на 30-годишната Виктория Маринова - административен директор на TVN и водеща на предаване. Това коментира окръжният прокурор на Русе Георги Георгиев, след като съдът днес остави за постоянно в ареста 20-годишният Северин Красимиров, обвинен в изнасилване, представляващо особено тежък случай, и за убийство по особено мъчителен начин и с особена жестокост на младата жена. Окръжният прокурор обясни, че има свидетели, които са видели само един мъж, облечен с дрехи, каквито са открити в обвинения. Има ДНК експертиза, която доказва, че няма генетичен материал на друго лице от мъжки пол, като в обясненията на Красимиров не се твърди, че някой му е помогнал или е участвал заедно с него в извършване на престъплението. При разпита вчера той е признал за нанесените удари, от които според медицинската експертиза е настъпила смъртта на младата жена. По отношение на обвинението за изнасилване Красимиров не е дал обяснения. Той казал още, че видял телефона на жертвата, паднал на мястото на престъплението, след което го заровил там. \"Извършихме оглед и намерихме мобилния телефон на пострадалата. С това практически, като че ли изчерпваме работата си за версията \"грабеж, придружен с убийство\". В действителност в кейса на телефона е оставена служебната карта на жертвата, където са нейните имена и снимката й. Неговото обяснение, че се е опасявал да не бъде разкрита самоличността й толкова бързо. По тази причина е заровил телефона. Не е имал намерение да отнема такива вещи, нито други, които не бяха намерени - като бижутата й. Изключваме мотив за грабеж с убийство, продължаваме да работим по другите версии\", заяви Георгиев. Той коментира, че прокуратурата няма притеснения за годността на обясненията му. Георгиев обясни, че Красимиров твърдял, че имало спречкване между него и пострадалата, докато тя бягала на кейовата стена. \"Имало някакъв контакт помежду им, сблъсък, неволен или предизвикан от него, но не може да си спомни точно\", заяви Георгиев. Окръжният прокурор каза още, че Северин Красимиров бил разпитан и за версията за поръчителство или за мотив, свързан с работата на пострадалата, но обвиненият заявил, че не познава Маринова - нито я е виждал по телевизията, нито бил зрител на телевизията, в която тя работела. Георгиев поясни, че продължава работата по тези версии.", "date": "2018.10.19", "title": "Няма доказателства за участие на други хора в убийството на Виктория Маринова"}
{"url": "http://standartnews.com/balgariya/maykite_na_detsa_s_uvrezhdaniya_iskat_ostavkata_na_vitsepremiera_simeonov-376862.html", "text": "Майките на деца с увреждания настояват за оставката на вицепремиера Валери Симеонов заради изказване, в което той определя протестиращите като \"група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца\". На брифинг в парламента жените заявиха, че вече има богат набор от управленски обиди към тях. Те подчертаха, че с протестите си показват именно колко болни са децата им. Очевидно е болно и обществото, за да има на управленски постове такива хора като Валери Симеонов, смятат те. Попитани не се ли притесняват, че на брифинга в парламента до тях застават Корнелия Нинова и Антон Кутев от БСП, майките заявиха, че проблемите им нямат политически цвят. Те уточниха, че са в Народното събрание, за да чуят дебатите по вота на недоверие към правителството в областта на здравеопазването. Лидерът на БСП Корнелия Нинова заяви, че Симеонов не може да остане и минута повече на вицепремиерския пост. Ние искаме оставката на цялото правителство за катастрофата в здравната система, допълни тя. Нинова поиска премиерът Бойко Борисов да заяви дали споделя позицията на Симеонов.", "date": "2018.10.19", "title": "Майките на деца с увреждания искат оставката на вицепремиера Симеонов"}
{"url": "http://standartnews.com/balgariya/nagrazhdavat_akad_damyan_damyanov_s_otlichieto_lekar_na_godinata_2018-376872.html", "text": "С отличието \"Лекар на годината 2018\" ще бъде награден акад. Дамян Дамянов. Това каза председателят на Българския лекарски съюз Иван Маджаров. Награждаването ще бъде тази вечер, на официална церемония в хотел \"Балкан\". На пресконференция Българският лекарски съюз представи носителите на отличията на лекарското съсловие в България за 2018 г. Д-р Маджаров обясни, че акад. Дамян Дамянов е хирург и ръководител на Клиничния център по гастроентерология в Медицинския университет в София. Ръководството на БЛС му присъди наградата за издаването на 23-томното ръководство по хирургия, което е минало под негова редакция и то обхваща всички области на хирургията, както и „Анестезиолозия и интензивно лечение\", „Онкология\" и „Урология и гинекология\". Призьорът също така е и автор на 2 изобретения в медицината. От 1998 г. до 2015 г. е председател на Съюза на учените в България, а от 2012 г. е академик на Българската академия на науките, а от 2013 г. и неин зам.-председател. Акад. Дамянов е автор и съавтор на над 30 учебника и научни монографии и над 250 публикации в български и чуждестранни списания.", "date": "2018.10.19", "title": "Награждават акад. Дамян Дамянов с отличието \"Лекар на годината 2018\""}
{"url": "http://standartnews.com/balgariya/borisov_se_izvini_za_dumite_na_valeri_simeonov_kam_maykite_na_detsa_s_uvrezhdaniya-376865.html", "text": "Мога като премиер и като човек да им кажа голямо \"извинявай\" за това, че така са обидени. Това каза премиерът Бойко Борисов по повод думите на вицепремиера Валери Симеонов за майките на деца с увреждания. Премиерът коментира въпроса пред български журналисти в Брюксел. На мястото на г-н Симеонов също щях да поднеса извиненията си, защото му познавам езика, той съвсем по друг начин иска да го каже, но не съм му адвокат, за да излизам да го защитавам. Той е достатъчно голям и има достатъчно опит в медиите, достатъчно често се изявява, да не кажа ежедневно. Така че да излезе и да обясни какво е имал предвид. Крайно време е всеки да си мери думите, това касае и БСП, когато ползват език, който освен омраза, провокира и такива отговори. Това не е добре изобщо за политическия климат в България, добави премиерът. Това, което Валери Симеонов е казал, мога само да се извиня от името на правителството. Такъв език е първо недопустим, второ е неправилен. Нещастието на хората не бива да бъде използвано, както от БСП, така и от г-н Симеонов. Ако се върнем във времето, когато БСП е била мандатоносител, какво е отделяно от бюджета за тези хора - ще видите стотици милиони разлика с отделяното от това правителство в годините. Абсолютно разбирам майките. Когато застанат до БСП и правят протеста, исканията са политически. Какво са направили БСП за тях през десетилетията от 1944-1945 г., кой създаде системата - ние, преди 10 години? През това време в три от тях не сме управлявали и през тези три години падна и КТБ, и се наложи да платим техните подписи за реакторите за АЕЦ \"Белене\", за двете американски топлоцентрали - 6,7 млрд. лева. Щяхме да ги дадем за тези хора, допълни премиерът. Когато дойдоха с проблема, отнесох се с цялото си уважение и внимание, до ден днешен. Постигнахме споразумение със 150 млн. лева да се увеличат средствата за хората с увреждания. Проектозаконът мина на Министерски съвет, другия петък е гласуването. Моля до другия петък да изчакат, мисля, че ще се случи в пълния обем, призова Борисов. Това е демокрацията, заяви той в отговор на въпрос, свързан с обсъждания вот на недоверие към правителството. Не знам партия, управлявала десетилетия, да говори за качество на здравеопазването. Мигар не знаем какво беше качеството на здравеопазването по тяхно време. Ако намери човек връзки до аптеката на Правителствена болница, може да си купи хапче, иначе аспирин и аналгин. Много министри се смениха в тази сфера, защото ми се иска на базата на огромните пари, които се изсипват в здравеопазването, да се направи система, която действително да стигне до пациента и съответно лекарите, санитарите и медицинските сестри да са добри. Над 4,7 млрд. лева са в тази система. Видяхте как може да се допусне да се опитват да крадат от лекарства (за онкоболни). Всички знаем за Хипократовата клетва, но явно и там, като навсякъде, има такива и срещу тях трябва да се борим, заяви премиерът. Мисля, че и с посещението на президента Румен Радев във Великобритания при кралицата, и с нашето тук - във външнополитически план успяваме да държим България на много добро, разпознаваемо място. Ако малко си оправим езика и спрем сами да си създаваме проблеми в България с този език, от което и се разграничавам, и ме е яд, и истински се надявам колегата Симеонов да отиде и да се разбере, и да обясни какво има предвид, посочи министър-председателят.", "date": "2018.10.19", "title": "Борисов се извини за думите на Валери Симеонов към майките на деца с увреждания"}
{"url": "http://standartnews.com/balgariya/bpts_shte_razgleda_skoro_vaprosa_za_ukrainskata_tsarkovna_nezavisimost-376868.html", "text": "В момента не сме разглеждали този въпрос, ще бъде в скоро време разгледан и ще има становище. Това каза пред журналисти патриарх Неофит, попитан какво е становището на Българската православна църква (БПЦ) за разрива между Московската и Вселенската патриаршия. Негово светейшество коментира темата в Софийската духовна семинария \"Св. Йоан Рилски\", която отбеляза днес своята 115-годишнина със Света литургия и с откриването на ново общежитие за учениците. Ситуацията между Вселенската и Московската патриаршия е нелека и трябва внимателно да се подходи, заяви пред журналисти Варненският и Великопреславски митрополит Йоан. Той каза, че Българската православна църква знае кой е каноничният представител на Украинската църква и винаги го е подкрепяла. \"Въпросът е, че ние имаме едно решение, което е свързано с това да се състави комисия и да се прегледа внимателно всичко, след което да се излезе с разумно, спокойно решение, което да бъде позиция на Светия синод\", обясни митрополит Йоан. Варненският митрополит отбеляза, че и БПЦ преживя преди години разкол и \"трябва да се държим много стабилно в ония поуки, които са важни и в онези действия, които са необходими, за да не стига до разкол и до разделение\". Митрополит Йоан каза, че той е един от тримата митрополити от Светия синод, които искат да има Вселенски събор. Другите двама митрополити са Ловчанският Гавриил и Видинският Даниил. \"Това е наше мнение, но в Светия синод може да имаме различни мнения, но излизаме с едното мнение - с решението на Светия синод\". Варненският митрополит припомни, че през 1998 г. в София се състоя Всеправославен събор заради разкола в БПЦ. Този Всеправославен събор взе решения и изигра голяма роля тогава за преодоляването на нашия разкол, отбеляза архиереят. На въпрос кога се очаква официалната позиция или становище на Светия синод по въпроса за Московската и Вселенската патриаршия, митрополит Йоан каза, че когато преди дни митрополити и патриархът са били в Троянския манастир, са се разбрали на 5 ноември да имат заседание. Варненският митрополит уточни, че не може да се ангажира дали точно на тази дата ще бъде прието становището от Светия синод. \"Вече ситуацията е много трудна за нас, тъй като решението на Московската патриаршия е факт, но точно при тази трудна ситуация трябва да се реши с доста разум въпросът. Нещата са ясни, ние никога няма да подкрепим разкол и това е пределно ясно, и както нас ни подкрепиха, така и ние естествено ще подкрепяме каноничната църква. Ние нямаме право друго да направим\", коментира митрополит Йоан. Той уточни, че БПЦ ще погледне въпроса от двете страни и ще види доводите на едните и на другите. \"Принципът е ясен, има канони, които свидетелстват, че има давност и все пак един народ, който желае и разпознава даден свой първойерарх за такъв и го зачита, това не бива да се пречи от страна на светска власт. Това е политически въпрос, ние сме църковниците и трябва да си гледаме църковните дела и да не се вмесваме в политиката\", заяви Варненският митрополит.", "date": "2018.10.19", "title": "БПЦ ще разгледа скоро въпроса за украинската църковна независимост"}
{"url": "http://standartnews.com/balgariya/imalo_i_drugi_dokazatelstva_po_versiyata_che_severin_e_izvarshitelyat_na_ubiystvoto-376869.html", "text": "При допълнително проведените процесуално-следствени действия със Северин Красимиров след връщането му от Германия са документирани и други доказателства, които потвърждават версията, че той е извършителят на тежкото престъпление. Това каза пред репортери в парламента министърът на вътрешните работи Младен Маринов. Той се позова на закона, който забранява, когато случаят е във фаза на досъдебно производство, да бъде споделяна информация. Вие видяхте какви са повдигнатите обвинения - за убийство и изнасилване, всеки обвиняем има право на защита и на собствено мнение какво е извършил, така министърът отговори на въпрос за кое точно от престъпленията са допълнителните доказателства. Във връзка с инцидента в ромския квартал в Сливен, при който пострадаха трима полицаи, Маринов беше категоричен, че няма да позволи нападение над полицай, когато изпълнява служебните си задължения, както и над журналисти, когато също си вършат работата. Не за пръв път казвам, че полицаят, като отива на сигнал като този, трябва да е оборудван, за да може да се намеси категорично, и трябва да работим за това полицейските разпореждания да се изпълняват, а не да се оказва съпротива. Министърът е разпоредил на областните директори и на зам.-главния секретар при такива действия като в Сливен да се прилага категорично законът, независимо колко полицаи са необходими, за да се въдвори ред и да се задържат извършителите. Именно за повече пари за оборудване на служителите на реда в бюджета за следващата година ще настоява вътрешният министър. Водим разговори в момента за бюджета на МВР за догодина, това е въпрос на възможности и на правителството, основната ми цел е да се стигне до по-високо ниво на оборудване на полицаите, увери Младен Маринов. По думите му въпросът не е лесен, защото е свързан с финанси, с обществени поръчки, но трябва да се постави началото. Това, което можем да направим и го правим, е категорично да налагаме закона при всяко едно противодействие, увери още вътрешният министър. Той обаче смята, че случаи като този в Сливен ще има и занапред заради нулевата толерантност на властите към нарушения от типа силна музика след забранените часове. При всяка такава намеса се получават и такова противодействие, обясни Маринов. Засега все още не е определен новият главен секретар на МВР, функциите се изпълняват от зам. главния секретар, стана ясно от отговора на министъра на журналистически въпрос.", "date": "2018.10.19", "title": "Имало и други доказателства по версията, че Северин е извършителят на убийството"}
{"url": "http://standartnews.com/balgariya/tsacheva_balgarskite_granichari_nyama_da_badat_predadeni_na_turtsiya-376871.html", "text": "Не е възможно българските граничари да бъдат предадени на Турция. Това стана ясно от думите на министъра на правосъдието Цецка Цачева по време на парламентарен контрол в отговор на въпрос във връзка с делото в Турция срещу български граждани. През 2008 г. при изпълнение на служебните си задължения български граничари са простреляли турски гражданин при опит да пресече български териториални води. За смъртта на мъжа по-късно е заведено дело в Турция срещу четиримата служители, участвали в инцидента. Министър Цачева обясни, че държавата ще осигури средства на българските граждани за защита, като им е предоставен и списък с адвокати, от който да изберат защитник, за да ги представлява в съда в Лозенград. Български консул също ще присъства на заседанията там. Тя допълни, че е имало среща с мъжете в Министерството на правосъдието, където те са били запознати с това какви стъпки следва да се предприемат. Предстои и среща на граничарите в МВР. През юли подобна среща на граничарите имаше и с главния прокурор Сотир Цацаров. Цецка Цачева отбеляза, че граничарите са опазили българската граница и институциите са длъжни да гарантират тяхната сигурност.", "date": "2018.10.19", "title": "Цачева: Българските граничари няма да бъдат предадени на Турция"}
{"url": "http://standartnews.com/balgariya/valeri_simeonov_s_detsata_invalidi_se_spekulira_ne_se_otkazvam_ot_nito_edna_svoya_duma-376874.html", "text": "С децата инвалиди се спекулира - знам, че истината боли, но не се отказвам от нито една своя дума. Това написа вицепремиерът Валери Симеонов в профила си в социалната мрежа „Фейсбук\" във връзка със скандала, заформил се около негово изказване във връзка с протеста на майките на лица с увреждания. „Отново поредна кампания, провокирана от извадена от контекст фраза на мое изказване. Този път в едно компрометирано, наскоро разобличено в манипулации и лъжи телевизионно предаване. За всички превъзбудени, но непрочели изказването ми, медии, предоставям оригиналния текст: „Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях\", написа вицепремиерът. „Смисълът на изказването ми е, че с децата инвалиди се спекулира, дори и след като правителството прие законопроект и удовлетвори всички искания на майките. Очевидно в случая става въпрос за политическа кампания. Маските паднаха, в общ хор реват БСП, АТАКА, някои лидери на протеста на майките и всякакви политически маргинали\", отбелязва още Валери Симеонов. „А на всички превъзбудени по темата, искам да кажа, че в семейството си имам човек с тежка инвалидност, за когото полагам грижи, но когото никога няма да изкарам на показ, за да постигна политическа цел (сваляне на правителството). Знам, че истината боли, но не се отказвам от нито една своя дума\", пише в заключение вицепремиерът.", "date": "2018.10.19", "title": "Валери Симеонов: С децата инвалиди се спекулира, не се отказвам от нито една своя дума"}
{"url": "http://standartnews.com/balgariya/muzikantite_ot_sofiyskata_opera_se_zavarnaha_ot_turneto_v_yaponiya-376835.html", "text": "Музикантите от Софийската опeра се завърнаха от турне в Япония. Успехът им обаче беше помрачен от вандалска проява на двама души от техническия персонал, които изписаха \"Локо София\" върху мемориала на жертвите в Хирошима. Двамата служители бяха уволнени от операта и най-вероятно в Япония ще бъдат глобени за дребно хулиганство. Очаква се те да кацнат на родна земя в петък.", "date": "2018.10.19", "title": "Музикантите от Софийската опeра се завърнаха от турнето в Япония"}
{"url": "http://standartnews.com/balgariya/ninova_iskame_ostavkata_na_pravitelstvoto_na_borisov_za_pogroma_nad_zdraveopazvaneto_-376848.html", "text": "\"БСП за България\" искаме оставката на правителството на Бойко Борисов за погрома над здравеопазването в България, заяви председателят на ПГ на левицата и на БСП Корнелия Нинова при представянето на мотивите за внесения вот на недоверие към кабинета. Вотът на недоверие е за последните две години от управлението, но Борисов управлява България последните десет, посочи тя и отбеляза, че за това време той е сменил девет здравни министри и осем управителя на Националната здравноосигурителна каса. Лидерът на БСП посочи, че в този период парите за здраве се увеличават непрекъснато и днес достигат близо 9 млрд. лева, но 4 млрд. от тях българските граждани плащат от джоба си. Нарушено е гарантираното в Конституцията право на безплатно здравеопазване, коментира тя. Плащате за избор на екип, за медицински изделия, за консумативи, над масата и под масата, изреди Нинова. В резултат на това управление зравеопазването вече не е и достъпно, коментира лидерът на БСП. По думите й 80 процента от болниците са в три големи града. Една родилка трябва да пътува от Свищов до Велико Търново 80 километра, даде пример тя. Общинските болници фалират, те дължат около 500 млн. лева. Пред затваряне са болниците във Враца, Ловеч, Видин, Стара Загора, Чирпан, Нова Загора, Девин, но до тях и в дворовете на областните болници изникват печеливши частни структури, посочи Нинова. \"За 10 години докарахте системата до там, че достъпно и безплатно трябва да замените с връзки и с пари\", обърна се тя към управляващите. Корнелия Нинова отбеляза, че БСП иска оставката на правителството и заради лекарствената политика, липсата на кадри, както и заради предложената от управляващите здравна реформа. Тя посочи, че в представения проект от управляващите няма секторни политики, има единствено механизъм за увеличаване на приходите в здравната каса чрез допълнително натоварване на българските граждани с още плащания. Лидерът на БСП отбеляза, че правителството не плаща в пълен размер здравните вноски на деца, пенсионери и държавни сулжители и е най-неизправният платец в здравната система. Освен това не връща и 1,5 млрд. лева от здравните вноски, взети от правителството \"Борисов 1\". Алтернатива има и ние от \"БСП за България\" я предлагаме, заяви Корнелия Нинова и открои акценти от нея - премахване на търговския статут на лечебните заведения, детайлно остойностяване на медицинските дейности и на труда на медицинските специалисти, изграждане на системата на регионален принцип, недопускане на демонополизацията на НЗОК, диференцирано ДДС върху лекарствата и медицинските изделия. Лидерът на БСП поздрави лекарите с днешния им професионален празник и ги призова да бъдат активни участници в разговорите и във вземането на решения за бъдещето на здравната система. От БСП поискаха премиерът Борисов да присъства по време на разискванията по вота. Председателят на Народното събрание Цвета Караянчева обясни, че министър-председателят е на посещение в Брюксел, но духом е тук.", "date": "2018.10.19", "title": "Нинова: Искаме оставката на правителството на Борисов за погрома над здравеопазването"}
{"url": "http://standartnews.com/balgariya/pochitame_nebesniya_pokrovitel_sveti_ivan_rilski-376832.html", "text": "На 19 октомври Българската православна църква почита паметта на Преподобния Иван (Йоан) Рилски Чудотворец. По традиция на този ден много вярващи посещават Рилския манастир и свързаните с отшелника-светец места, като неговия гроб, намиращ се на около 4 км над Светата обител. Днешният празник се нарича Отчов ден. Поради близостта при произнасяне обаче повечето хора му казват Очов ден, защото той се свързва с вярването, че Св. Иван Рилски имал чудотворната способност да лекува очни болести. На този ден се честват и денят на българския лекар, празникът на миньорите и на Софийската духовна семинария. Свети Иван Рилски Чудотворец е български духовник, най-известният ни светец и отшелник, покровител на народа ни, патрон и основател на най-големия манастир в България – Рилския. Роден е около 876 г. в село Скрино, Дупнишко. Умира на 18 август 946 г. на 70-годишна възраст. Приживе той избира трудния път на отшелничеството, отдавайки се на пост и молитва. Гробът на светеца е посещаван от стотици поклонници. Първо те палят свещ в църквата, където все още стои саркофагът, съхранявал преди столетия мощите на Рилския отшелник. След това вярващите се провират през пещерата, в която е живял светецът. Ако успееш да преминеш през тесния проход, това означава, че нямаш грехове.", "date": "2018.10.19", "title": "Почитаме Небесния покровител Свети Иван Рилски"}
{"url": "http://standartnews.com/balgariya/obvinyaemiyat_za_ubiystvoto_na_viktoriya_marinova_se_izpravya_pred_sada-376833.html", "text": "Северин Красимиров, обвинен за убийството и изнасилването на водещата Виктория Маринова в Русе, се изправя пред Окръжния съд в града. Очаква се в петък магистратите да заседават по мярката му за неотклонение. Те трябва да решат дали да го оставят за постоянно в ареста. В четвъртък пред разследващите Северин разказал къде е хвърлил телефона на Маринова. Мобилното устройство беше открито от полицията.", "date": "2018.10.19", "title": "Обвиняемият за убийството на Виктория Маринова се изправя пред съда"}
{"url": "http://standartnews.com/balgariya/deputatite_obsazhdat_tretiya_vot_na_nedoverie_sreshtu_kabineta_borisov_3-376834.html", "text": "Дебатите по третия вот на недоверие срещу кабинета \"Борисов 3\" ще се проведат в петък в Народното събрание. В понеделник левицата внесе мотивите за вота в сектор \"здравеопазване\" след поредица от срещи с пациентски и лекарски организации. Дали това ще е третият поред неуспешен вот на недоверие, ще стане ясно следващата седмица, тъй като гласуването не може да е по-рано от 24 часа след приключване на дискусиите в пленарната зала.", "date": "2018.10.19", "title": "Депутатите обсъждат третия вот на недоверие срещу кабинета \"Борисов 3\""}
{"url": "http://standartnews.com/balgariya/za_kozha_kato_kadife__zaharnite_eksfolianti_na_refan-376852.html", "text": "Загрубяване на кожата, неравномерен тен, раздразнения, сухота - тези и други подобни „екстри\" оставя лятното слънце по кожата ни. Есента е времето, когато трябва да й обърнем специално внимание и да възвърнем нейната чистота, блясък и свежест. Как да се почувствате отново добре в кожата си? Има един лесен и приятен начин - използвайте захарните ексфолианти за тяло на REFAN! Докато вземате сутрешния душ, можете да направите кожата си „гладка като кадифе\" и то с ексфолиант по ваше предпочитание. REFAN  разполага с богата гама от ексфолианти със свежи плодови аромати, от които да изберете по свой вкус. Използвайте ги смело, няма да ви падне тенът! Напротив – ексфолирането възстановява епидермиса и запазва загара по-дълго! Това не го знаехте, нали? С ексфолирането от кожата се отстраняват натрупаните мъртви клетки, кожата се регенерира, клетките се насищат с кислород и това задържа тена чист и равномерен много след като дните на плажа са отминали. А за дамите, които се епилират, ще е любопитно да узнаят, че благодарение на ексфолиантите  косъмчетата спират да се „врастват\" под кожата. Какво трябва да знаете за ексфолиантите на REFAN? Те имат двоен ефект – представляват измивен продукт и балсам за тяло в едно. Съставът им е комбинация от растителни масла и захарни кристали. Растителните масла – бадемово, от гроздови семена, от кайсиеви ядки, соево масло – са богати на ненаситени мастни киселини и витамини и оказват позитивно влияние върху кожата, като я подхранват и я правят гладка, без да оставят неприятно мазно усещане Захарните кристали по естествен начин ексфолират кожата, като отстраняват мъртвите клетки, хидратират я и тя става копринено гладка, нежна и чиста. Козметолозите препоръчват редовното използване на ексфолианти – поде два пъти седмично – защото това освобождава кожата от токсините и тя по-лесно възприема полезните съставки от кремове и гелове.", "date": "2018.10.19", "title": "За кожа като кадифе – захарните ексфолианти на REFAN!"}
{"url": "http://standartnews.com/balgariya/kmetat_na_belovo_sadi_prokuraturata_za_100_000_leva-376837.html", "text": "Два иска за по 50 000 лева, е предявил кметът на Белово Костадин Варев срещу Прокуратурата на Република България по Закона за отговорността на държавата за вреди. Исканото обезщетение общо от 100 000 лева е за неимуществени вреди от незаконно обвинение за две престъпления. Накрая делото е прекратено, а градоначалникът - оправдан. Съдебната сага започва на 11 февруари 2002 г., когато с постановление на Окръжната прокуратура в Пазарджик е образувано наказателното производство. Варев, заедно с бившия кмет на Белово Веселин Найденов, са обвинени по два пункта. Първият е продажбата на 4000 дяла, представляващи 80% от капитала на транспортното дружество „Белтранс\". Според обвинението от тази приватизационна сделка са причинени вреди на общината за 250 000 лева. Освен това двамата са подведени под отговорност за три решения на Общинския съвет: за безвъзмездно отдаване на плажа „Топлата вода\", за изваждане от регулацията на парцел в града и за актуализация на месечна вноска за ползване на общинския плувен комплекс. Споровете продължават 10 години 5 месеца и 13 дни. Делото е връщано три пъти от Апелативния съд в Пловдив. През май 2012 г. се стига до решение, с което Найденов е осъден, а Варев - оправдан от окръжните магистрати. През ноември същата година следва ново връщане, но на Окръжната прокуратура за коригиране на пропуски в обвинителния акт. Новоизготвеният е изпратен на Върховния касационен съд за определяне на еднакво по ранг съдилище, което да гледа делото. Така то попада в Благоевград, но не стига до разгледане по същество - обвинителният акт е върнат заради пропуски, а през 2013-а е прекратено. В исковата молба подробно се припомнят събитията, както и че Варев е бил с мярка за неотклонение, многократно трябвало да се явява пред следовател, пред различни съдилища, пред прокуратурата. Кметът посочва, че е претърпял притеснения, страх, че обстоятелствата ще станат известни на роднините му, на съгражданите, на колегите му. Тези страдания го изтощили психически и морално, сринали човешкото му достойнство, чувствал се опозорен. Претендира за обезщетение за изброените неимуществени вреди. От държавното обвинение не правят възражения по исковете, но считат, че вредите са недоказани като основания, размер, както и дали са пряко последствие от действията на прокуратурата. Освен това оспорват размера на исканите обезщетения. И твърдят, че процесът е протекъл в разумни срокове, като се има предвид правната сложност на обвиненията. Като свидетели се явяват синът на кмета и негови колеги. Те твърдят, че по време на делото той бил потиснат, изглеждал изнемощял, страхувал се, срамувал се. Вдигнал кръвно и досега бил на хапчета. Децата му имали проблеми в училище заради процеса, вкъщи се вдигали скандали. Бизнесът му пропаднал, партньорите му се оттеглили. Същевременно в Белово се раздавали позиви, че той е престъпник, шушукало се дори на сватбата на дъщеря му. Вещо лице пък прави заключение, че Варев е в тревожно депресивно разстройство, по негови думи - от дълги години. Експертката дори му препоръчала да отиде на психиатър и да се подложи на лечение, за да не се задълбочи проблемът. След последното до момента заседание по казуса на 16 октомври делото е обявено за решаване. Това би трябвало да стане в едномесечен срок. До крайно решение обаче едва ли ще се стигне скоро, като се има предвид, че може да бъде обжалвано на още две инстанции.", "date": "2018.10.19", "title": "Кметът на Белово съди прокуратурата за 100 000 лева"}
{"url": "http://standartnews.com/balgariya/boyko_borisov_uchastva_v_otkrivaneto_na_12ata_sreshta_na_varha_aziya__evropa-376839.html", "text": "Министър-председателят Бойко Борисов участва в официалното откриване на 12-ата среща на върха Азия - Европа (АСЕМ), която тази година се домакинства от Европейския съюз в Брюксел. Във форума участват и държавни и правителствени ръководители на 51 държави от Европа и Азия и представители на европейските институции. Снощи форумът АСЕМ бе открит от председателя на Европейския съвет Доналд Туск, Европейския съюз се представлява и от председателя на Европейската комисия Жан-Клод Юнкер. В центъра на обсъжданията е темата „Европа и Азия: глобални партньори за справяне с глобалните предизвикателства\". Усилията на лидерите са насочени към засилване на диалога и сътрудничеството между двата континента в множество области, сред които: търговията и инвестициите, свързаността, устойчивото развитие, изменението на климата, предизвикателствата в областта на сигурността - борбата с тероризма, незаконната миграция и киберсигурността. По време на утрешната работна сесия на АСЕМ българският министър-председател Бойко Борисов ще изнесе реч, с която ще представи усилията на България за европейската перспектива на Западните Балкани и свързаността в региона. По-късно Срещата на върха на АСЕМ ще бъде последвана от Среща на върха между ЕС и Корея и Среща на лидерите от ЕС и АСЕАН. АСЕМ е форум за диалог и сътрудничество между Азия и Европа, създаден през 1996 г. в Банкок. Обединявайки понастоящем 58% от световното население и 60% от световната търговия, АСЕМ представлява важна платформа за диалог и сътрудничество между Европа и Азия по три стълба - политически, икономически, социално-културен.", "date": "2018.10.19", "title": "Бойко Борисов участва в откриването на 12-ата среща на върха Азия - Европа"}
{"url": "http://standartnews.com/balgariya/kakvi_iztrebiteli_tryabva_da_se_kupyat_za_vvs-376840.html", "text": "Какви изтребители да се купят за военновъздушните сили? Своето предложение трябва да представи в петък специалната работна група от Министерството на отбраната, която се зае с офертите. Такива бяха направени от САЩ, Швеция и Италия. Планирано е най-мащабният проект за модернизация на авиацията да струва 1,8 млрд. лева и да бъде изплатен разсрочено в следващите 9 години. Очаква се анализът да продължи със заместник-министрите на икономиката и финансите, под ръководството на военното министерство. А крайното решение за това какъв тип боен самолет ще купят ВВС е политическо.", "date": "2018.10.19", "title": "Какви изтребители трябва да се купят за ВВС?"}
{"url": "http://standartnews.com/balgariya/lom_vse_oshte_e_bez_voda_bedstvenoto_polozhenie_prodalzhava-376841.html", "text": "Продължава бедственото положение в Лом. Градът остана без вода заради авария на главен водопровод. След скъсването на тръбата се образувал ров с дълбочина около 6 метра. Аварийните екипи ще опитат да свържат скъсания водопровод към старо трасе и да захранят града с вода, но това ще отнеме време. Дотогава хората пълнят вода от градския извор, а в петък доброволци на БЧК ще раздадат 30 тона бутилирана вода.", "date": "2018.10.19", "title": "Лом все още е без вода, бедственото положение продължава"}
{"url": "http://standartnews.com/balgariya/volya_nyama_da_uchastvame_v_bezsmisleni_i_bezrezultatni_votove_na_nedoverie-376845.html", "text": "\"Воля\" няма да участва в безсмислени и безрезултатни вотове на недоверие, а след малко ще отидем при хората, които истински се нуждаят от решения, а не от констатации. Това обяви в началото на пленарното заседание Кръстина Таскова от името на парламентарната група. Депутатите на Веселин Марешки заявиха, че ще отидат при хората, за да чуят истинските им нужди. Поводът е призивът на президента Румен Радев от тези дни политиците, народните представители, министрите, премиерът да запазят радиомълчание по сделката за закупуване на бойни самолети за армията. Таскова упрекна колегите си от останалите парламентарни сили, че мълчат за сделката на прехода, която те определят като \"най-големия грабеж на българите през последните 30 години\".  Само от \"Воля\" се интересували как ще бъдат похарчени тези 10 млрд. лв., обявиха от групата. В кой момент президентът е искрен - когато заявява, че в държавата е тъмно и е крайно време да включим прожекторите, когато заявява, че бедността в обществото ражда корупция и престъпност,  или  когато казва да запазим радиомълчание, питат от партията на Марешки. От \"Воля\" заявяват, че те няма да мълчат и ще продължат да питат кой и защо иска да похарчи 10 млрд. лв. на българския данъкоплатец. Таскова се фокусира върху заявеното и реалните действия на БСП, която се е обявила на президентските избори за алтернатива. Не минаха и две години и разбрахме каква е алтернативата - получихме призив за радиомълчание. Какво ни очаква, ако БСП дойде на власт, това ли е алтернативата -  пенсии, образование ще бъдат струпани на летище \"Граф Игнатиево\" под формата на желязо, посочват в декларацията от \"Воля\".", "date": "2018.10.19", "title": "Воля: Няма да участваме в безсмислени и безрезултатни вотове на недоверие"}
{"url": "http://standartnews.com/balgariya/severin_krasimirov_prizna_che_e_vinoven_sazhalyava-376846.html", "text": "\"Не мога да повярвам, че аз съм го направил. Съжалявам\". С тези думи се обърна Северин Красимиров преди началото на заседанието пред репортери. Там трябва да стане ясно каква мярка за неотклонение ще му бъде наложена от русенския съд, съобщава БТА. Виновен съм, добави той и каза, че ще приеме всяка присъда от съда. По думите му няма много спомени за случилото се. Красимиров е обвинен за изнасилване и за убийство по особено мъчителен начин и с особена жестокост на 30-годишната Виктория Маринова - административен директор на русенската телевизия TVN и водеща на предаване. Престъплението бе извършено на 6 октомври тази година. Тялото на Виктория Маринова беше открито в ранния следобед в обрасла с растителност зона край брега на Дунав. Четири дни по-късно в Германия за убийството бе задържан 21-годишният Северин Красимиров от Русе. В изпълнение на издадена от Русенската окръжна прокуратура Европейска заповед за арест той бе екстрадиран в България на 17 октомври /сряда/ вечерта, а вчера бе конвоиран до следствения арест в крайдунавския град.", "date": "2018.10.19", "title": "Северин Красимиров призна, че е виновен, съжалява"}
{"url": "http://standartnews.com/balgariya/bsp_obvinyava_kabineta_za_tezhka_kadrova_kriza_v_zdraveopazvaneto-376847.html", "text": "Има тежка кадрова криза в здравеопазването, средната възраст на българските лекари е над 52 години. Това заяви депутатът от БСП Георги Михайлов в парламента по време на разискванията по вота на недоверие към правителството заради провала в областта на здравеопазването. Той посочи, че цели випуски напускат страната след завършване на медицинското си образование. Катастрофален е проблемът и с недостига на медицински сестри, каза той. Георги Михайлов посочи, че парламентът е изискал от здравния министър да предложи нов модел на системата. Но вместо това министърът е предложил само два модела на здравно осигуряване, а не на управление на финансирането на цялата здравна система. Финансирането на системата чрез клинични пътеки няма да сработи, той затормозява системата, посочи депутатът. По думите му в цял свят броят на болниците намалява, а в България се увеличава. Този начин на финансиране на системата изсмуква милиарди от здравеопазването и не е ефективен, каза той. По думите му отново се поставя акцента на болничната помощ, без да се мисли за доболничната. Друг тежък проблем според Михайлов е лекарствената политика, почти 3 млрд. лв. отиват за лекарства, защото реимбурсната листа в България е много къса. Това е модел, който загробва финансово българските граждани, смята той. Системата на здравеопазване е пред колапс, заяви Антон Кутев от БСП. Това е вот на недоверие към ГЕРБ и лично към министър-председателя Бойко Борисов, подчерта той. \"Системата убива, убива буквално. Тази система през последните 9 години си има име и то е Бойко Борисов\", заяви Кутев. Вървим трайно надолу и това има съвсем конкретни измерения, посочи той и даде пример с починалите пациенти, чакащи белодробна трансплантация. Те са жертви, те са повод да се иска оставка, те са повод и за подозрения в криминално престъпление, каза Кутев.", "date": "2018.10.19", "title": "БСП обвинява кабинета за тежка кадрова криза в здравеопазването"}
{"url": "http://standartnews.com/balgariya/kolko_oshte_mozhe_da_poskapne_grazhdanskata_otgovornost-376836.html", "text": "Полицата \"Гражданска отговорност\" ще поскъпне тройно, ако не се наложи лимит на обезщетенията за близки на жертви, загинали на пътя. Позицията на застрахователите беше изложена на заседание на Комисията по бюджет и финанси в парламента. Очаква се в кратък срок да се изготвят предложения, които да залегнат като промяна в Кодекса на застраховане. Със свое решение Върховният касационен съд разшири кръга на лицата, които могат да получават обезщетения за смъртта на свои близки при катастрофа. Заради съдебното решение застрахователите трябва да отделят между 800 млн. и 1,3 млрд. лева за изплащане на обезщетения. Това обаче може да дестабилизира застрахователния сектор, твърди Светла Несторова, председател на Асоциацията на българските застрахователи. \"Повечето държави имат някаква регулация на съдебната практика в това отношение, която помага да се удържа резонното. Тук, поради липсата на експертиза, методика и опит, в годините се е получило едно изкривяване. И вместо действително да се оцени колко струва икономически това на едно семейство, за да може да се отгледат децата до навършване на пълнолетие и т.н., те просто присъждат едни пари на калпак\", коментира Несторова. Засега няма предложение как да се разреши проблемът, така че \"Гражданска отговорност\" да не поскъпне драстично. Владимир Савов, зам.-председател на Комисията за финансов надзор, увери, че ще бъде намерено решение. Практиката в Европа е различна. В някои държави е наложен лимит на обезщетенията за болки и страдания при смърт на пътя, в други въобще няма подобни финансов компенсации.", "date": "2018.10.19", "title": "Колко още може да поскъпне „Гражданската отговорност“?"}
