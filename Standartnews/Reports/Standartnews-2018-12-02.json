{"url": "https://www.standartnews.com/sport/botev-unizi-beroe-379701.html", "text": "Отборът на Ботев (Пловдив) разби Берое с 4:1 в дербито на Тракия и се доближи само на точка от своя съперник в битката за четвъртата позиция след 17-ти кръга в Първа лига. Кристиан Димитров откри резултата в 30-ата минута, а две попадения добави Антонио Вутов (32, 77),  веднъж се разписа и Густаво Афонсо в (56). За гостите реазилиза Мартин Камбуров (34). \r\n\"Канарчетата\" изпуснаха още три много чисти положения. Домакините изиграха много стойностен двубой в който през цялото време бяха компактни и не допускаха елементарни грешки за разлика от гостите, които до днес имаха втората най-стабилна отбрана в първенството. Срещата започна равностойно. Първият точен удар беше за домакините. Той дойде в 9-ата минута, когато Перейра овладя на границата на наказателното поле, мина играч на заралии и стреля с левия крак, но в ръцете на Перниш. Берое отговори с удар на Мешка след няколко минути, но Кайзер изби в корнер. \r\nБотев поведе в 30-ата минута, когато Кристиан Димитров откри резултата. Неделев изведе Афонсо отляво след изпълнение на фаул, Димитров засече с глава за 1:0. Две минути по-късно \"канарчетата\" вече имаха комфортен аванс. Неделев намери с отличен дълъг пас Серкан Юсеин, който излезе очи в очи с Перниш, халфът пусна към намиращия се свободен Антонио Вутов и за него не бе проблем да реализира на празна врата за 2:0. Заралии не се примириха с резултата и се върнаха бързо в мача. В 34-ата минута Бригидо излезе очи в очи с вратаря на домакините и върна надеждите на гостите като подаде на непокрития Камбуров, за когото не бе проблем да вкара за 2:1. Това бе 11-о попадение за голмайстора на Берое в първенството през този сезон и 214-о за него в Първа лига. Втората част започна по-динамично.  В 54-ата минута Вутов имаше възможност, но не успя да реализира. Едва две минути по-късно обаче пловдивчани удариха за трети път Берое. Автор на попадението бе Густаво Афонсо и така гостите пак изоставаха с два гола. В 77-ата минута Ботев тотално сложи край на надеждите на Берое за нещо повече в този мач. Вутов се възползва от грешка на Камен Хаджиев, който се подхлъзна, напредна трийсетина метра с топка в крака, пребори се с Цветков и с удар по земя в близкия ъгъл вкара за крайното 4:1.", "date": "2018.12.01", "title": "Ботев разби Берое"}
{"url": "https://www.standartnews.com/kultura/boil-banov-komisiya-proveryava-yara-bubnova-379669.html", "text": "Комисията за конфликт на интереси ще проверява дали Яра Бубнова е в нарушение, тъй като като е и.д. директор на Националната галерия, но, според думите на Недко Солаков, има и ангажименти към Института за съвременно изкуство. Проверката беше обявена от министъра на културата Боил Банов при Георги Любенов в БНТ1.  Той отново коментира скандалната „Вечеря-натюрморт“ в Огледалната зала на Двореца, където гостуващата художничка Ода Жон покани 100 души около маси с гипсови женски тела, покрити със салами като израз на телесност. „Творецът трябва да избухва непрекъснато. Това е смисълът – да се освободиш без да мислиш добре ли е, зле ли е. Изкуството е свобода - и колкото е по-голям един музей, толкова повече свобода може да даде. Затова е подкрепен от държавата, затова е национален - защото може да задава тон, да прави провокации. Те не винаги със сигурност са успешни, а и това би било абсурдно. Най-малкото ще е скучно“, беше категоричен Банов. Той подчерта, че Ода Жон е постигнала 11 по десетобалната система относно популярността на акцията си. „Тя е доста опитна, търси ефекта, търси предизвикателството, търси интереса дори негативния. Най-страшно в изкуството е, когато не те забелязват. А най-голямата тема е, че не можем да цензурираме. В оперните театри по света все още освиркват, когато не харесват, а ние ръкопляскаме – е, по-слабо, но друго не си позволяваме“, уточнява Банов. Той акцентира, че няма намерение да бъде адвокат на Ода Жон. „Не се занимавам с това да я спасявам - в нито един момент не съм казал, че харесвам това, което прави или че го одобрявам, или че това е моят вкус. Занимавам се със случая, защото се появиха атаки: Уволнете директора, който е допуснал провокацията. Този знак аз няма да дам никога. А е и спекулативно да се твърди, че всеки може да си плати и да влезе в Двореца – е, не може“, добавя Банов. Той припомни, че е време да се отървем от балканския манталитет и че тъй като за всеки артист има място под слънцето, трябва да му се дава възможност.  Що се отнася до парите в държавата, Банов коментира, че българската култура е видимо недофинансирана. А за 20-те допълнителни милиона към бюджета припомни, че милион и половина ще влезе в киното, библиотеките ще получат милион за закуване на нови книги, два милиона пък ще отидат при автори на проекти и организатори на фестивали.", "date": "2018.12.01", "title": "Боил Банов: Комисия проверява Яра Бубнова"}
{"url": "https://www.standartnews.com/sport/petev-s-khiks-v-sauditska-arabiya-379664.html", "text": "Ивайло Петев записа равенство във втория си мач начело на Ал Кадисия в Про Лигата на Саудитска Арабия. Тима завърши 1:1 с Ал Файзали и така заема 11 място в класирането. Бившият селекционер на България дебютира с победа с категоричното 3:1 над Ал-Раид. С това равенството в XI кръг Ал Кадисия събра 11 точки в актива си и се отдалечи на три от зоната на изпадащите.  \r\nПетев пое отбора в тежък период, но след изиграването на едва два мача начелу му, тима събра 4 пункта и го измъкна от зоната на изпадащите. Основната цел пред бившия наставник на Лудогорец е да стабилизира тима на Ал Кадисия и да му гарантира участието в Про Лигата и догодина. \r\n ", "date": "2018.12.01", "title": "Петев с хикс в Саудитска Арабия"}
{"url": "https://www.standartnews.com/sport/vereya-izmkna-tochka-ot-lokomotiv-pd-379670.html", "text": "Последният в класирането на България - Верея и неубедителният Локомотив (Пловдив) завършиха 2:2 във вторият мач от този 17-ти кръг на Първа лига. Дино Мартинович изведе домакините напред в резултата още в 9-ата минута. В 29-ата минута Ален Ожболт изравни за гостите, но едва 2 минути по-късно Здравко Илиев отново реализира за опашкарите в класирането. Така \"смърфовете\" бяха отново в позиция на догонващ и в 73-ата минута Димитър Илиев изравни за Локо (Пд). Заралии все още нямат победа през сезона, като са постигнали единствено четири равенства. \r\nПървото попадение дойде след добро взаимодействие между Здравко Илиев и Дино Мартинович. Илиев пусна добро подаване към бившия футболист на Локомотив (Пд), който елиминира Стивън Езе с поемането си и с хубав шут по земя матира Мартин Луков.  Малко след това Ален Ожболт вкара за гостите, но попадението бе отменено правилно заради засада. Две минутки по-късно Локомотив можеше да изравни, но играчите не се възползваха от разбъркване в наказателното поле, при което Бирсент Карагарен не успя да преодолее Георги Георгиев. В 29-ата минута отново Ален Ожболт беше в центъра на събитията. Той вкара топката във вратата на Георгиев и този път попадението бе редовно. Парвизджон Умарбаев пробва да прокара топката между двама защитници на Верея, а кълбото достигна с голяма доза късмет до Ожболт, който стреля от неудобна позиция, но успя да реализира. Радостта за гостите не трая дълго, защото две минути по-късно Здравко Илиев отново даде предина на Верея. Капитанът на домакините се възползва от добър пас на Милан Вушорович от десния фланг и вкара с добър удар по земята. Така двата тима се оттеглиха при резултат 2:1 на почивката След като Георги Кабаков поднови играта в 49-ата минута влезлият на почивката Елитон пробва да затрудни Георги Георгиев с удар от далечна дистанция, който попадна в ръцете на стража. Десет минути по-късно Георгиев парира добър удар на Бирсент Карагарен. Две минути след това футболистите на Верея можеха да вкарат трети гол, но Луков изби удар на Вушорович.  В 72-ата минута Георги Георгиев показа класата си при удар на Томашевич, насочен точно под напречната греда. Минута по-късно обаче Димитър Илиев изравни. След добро центриране на Вилим Посинкович от ляво Илиев насочи топката с плътен удар към долния ляв ъгъл, където кълбото се оплете в мрежата. До края на срещата Георгиев имаше още работа. Десетина минути преди края Илиев насочи хубав удар към вратата на домакините, но Жоро Георгиев отново изби в ъглов удар. В добавеното време Посинкович от чиста позиция прати топката встрани от вратата. Така двата тима изиграха хубав двубой за родните стандарти и поделиха по точка. В актива си Верея вече имат 4 пункта и продължават да са последни, а Локомотив (Пд) са с 22 точки на 8-ма позиция.", "date": "2018.12.01", "title": "Верея измъкна точка от Локомотив (Пд)"}
{"url": "https://www.standartnews.com/sport/berbatov-s-priznanie-na-ostrova-379634.html", "text": "Димитър Бербатов получи поредно страхотно признание, след като бе нареден от списание \"FourFourTwo\" сред най-великите нападатели на английската Висша лига. Бившият футболист на \"Манчестър Юнайтед\", \"Тотнъм\" и \"Фулъм\" в Англия е в топ 20 на класацията, съставена от 20 нападатели. 37-годишният нападател не е играл официален мач от март насам, но все още не е обявил края на състезателната си кариера. Той изпреварва в класацията имена като Емануел Адебайор, Оле-Гунар Солскяер, Джърмейн Дефоу, Юрген Клинсман, Лес Фърдинанд, Джими Флойд Хаселбанк, Ромелу Лукаку, Карлос Тевес, Диего Коста и Никола Анелка. \"Въпреки че през 2002 г. се появи на финала на Шампионската лига с екипа на \"Байер\" Леверкузен, феновете на \"Тотнъм\" не знаеха с какво се сдобиват през 2006 г., когато клубът им подписа с българина. Но на Берба не му трябваше много време, за да придобие култов статут на \"Уайт Харт Лейн\" с лежерния си, но клинично точен стил. Именно той направи \"шпорите\" един от най-атрактивните за гледане отбори в Премиършип, да не говорим, че помогна за спечелването на Купата на Лигата. И това съвсем логично привлече вниманието на \"Манчестър Юнайтед\", който го привлече за повече от 30 млн. паунда. Там той започна бавно, но набра скорост, особено през сезон 2010/2011, когато наниза 20 гола, персонален рекорд, и помогна на отбора да спечели титлата. Да, накрая изкара два сезона във \"Фулъм\", като темпото в играта му се срина още повече. Но пък това накара възможностите му да изглеждат още по-готини. В ера, в която скоростта и физическата сила бяха смятани за нещо задължително за всеки играч в Премиършип, стилът на Берба беше живителна глътка различие от рутината в Премиършип\", написа изданието за българина.", "date": "2018.12.01", "title": "Бербатов с признание на Острова"}
{"url": "https://www.standartnews.com/sport/aleksi-zhelyazkov-stana-chast-ot-ludogorets-379675.html", "text": "  Алекси Желязков стана част от селекционния съвет на Лудогорец, който беше създаден наскоро и се оглавява от директора \"Спортна администрация\" Георги Караманджуков. Ръководството на шампионите и бившият треньор на националния отбор приключиха преговорите и Желязков на практика вече е скаут на клуба.  Наскоро и Иван Цветков и Яков Папарков, получиха пост в скаутското звено на \"орлите\".  Желязков има сериозна визитка и успешна кариера. Бил е помощник на няколко известни специалисти в България и чужбина. През 2015 г. е треньор на националния отбор по време на квалификационния цикъл за Евро 2016. Като старши треньор е водил „Литекс“, „Велбъжд“ и „Амкар“.", "date": "2018.12.01", "title": "Алекси Желязков стана част от Лудогорец"}
{"url": "https://www.standartnews.com/kultura/anya-pencheva-v-narodniya-teatr-se-otnesokha-nechoveshki-s-andrey-379659.html", "text": "\"Ako Андрей имаше поне още една роля в Народния театър, нямаше да умре. Но тогавашното ръководство се отнесе нечовешки с него“, каза през сълзи Аня Пенчева в „199“, където приятели и почитатели на Баташов се събраха 8 години след смъртта му. Звездата на академичната трупа, която най-много си партнираше с Андрей, се обърна с разтреперан глас към водещия на вечерта Даниел Цочев: „Дани, да бяхте останали в Америка – днес Анди щеше да е жив“. Малко преди това изигралият Левски актьор разказа, че докато са гастролирали с вокалната си група „Магически гласове“ в Щатите, е станало ясно, че биха могли да си намерят работа там. Но те избрали да се завърнат. Аня припомни, че Андрей е бил и изключително верен приятел. Всяко лято водел за ваканция в лятната й къща свой близък, който бил тежко болен – първо с бастун, после с патерици, а накрая в инвалидна количка. Васко Петров изпя едно от любимите парчета на Баташов, My Way, акомпанирайки си на пианото. Всъщност българският Франк Синатра и Аня Пенчева бяха големите звезди, които в „199“ споделиха на живо за отношенията си с Баташов. Другите се оказаха на видео: Васил Найденов, Орлин Горанов, Георги Мамалев... На стената вървяха и откъси от бесния спектакъл „Ритъм“ – дипломен за някогашния клас на Снежина Танковска във ВИТИЗ, чийто асистент е Баташов. От кадрите още веднъж стана ясно, че Андрей, който си отиде на 45, е не само от най-талантливите, но и от най-харизматичните мъже на родната сцена.", "date": "2018.12.01", "title": "Аня Пенчева: В Народния театър се отнесоха нечовешки с Андрей"}
{"url": "https://www.standartnews.com/sport/yuve-s-klasika-sreshchu-fiorentina-379700.html", "text": "Италианският шампион Ювентус победи с класическото 3:0 Фиорентина при гостуването си от 14-ия кръг на Серия А. \"Бианконерите\" бяха притеснени в отделни периоди от мача, но в крайна сметка успяха да реализират положенията си и да си тръгнат с трите точки.  \r\nСрещата на \"Аертмио Франки\" започна по-добре за домакините и Бенаси и Миленкович записаха два неточни удара по посока на Шчезни. \r\nПостепенно обаче гостите овладяха ситуацията и в 31-та минута Бентанкур получи на дъгата на наказателното поле, необезпокояван навлезе и с хубав удар успя да отбележи за 1:0.  \r\nСлед това и двата отбора имаха чисти положения за гол, като Симеоне и Киеза пропуснаха за Фио, а Дибала и Кансело не успяха да намерят мрежата с хубави удари.  \r\nСлед почивката играта отново бе равностойна и Киеза на два пъти стреля опасно, но Шчезни спаси. Така се стигна до 69-та минута, когато след корнер Куадрадо върна изчистена топка в пеналта, където Киелини засече от въздуха, Лафонт спаси в гредата и кълбото влезе в мрежата след тупване на тревата.  \r\nДесет минути по-късно Манджукич пробва центриране отляво, но топката се отби в ръката на защитник и Орсато отсъди дузпа, която Кристиано Роналдо реализира безапелационно в горния ляв ъгъл на вратата, отбелязвайки десетия си гол за сезона и се изравни на първото място сред голмайсторите с Пьонтек от Дженоа.  \r\nТака Ювентус записа 13-та си победа за сезона и събра 40 точки на върха в класирането, оставяйки Наполи на цели 11 зад себе си, като неаполитанци имат мач по-малко. Фиорентина пък остава на 10-то място с 18 пункта. ", "date": "2018.12.01", "title": "Юве с класика срещу Фиорентина"}
{"url": "https://www.standartnews.com/sport/levski-nyama-pravo-na-greshka-379653.html", "text": "Отборът на Левски приема Дунав Русе днес от 17:30 на \"Георги Аспарухов\" в двубой от 17-ия кръг на Първа лига. \"Сините\" изчерпаха правото си на грешки. Те претърпяха две поредни загуби в шампионата, като последната беше звучният шамар - 1:3 от Ботев Враца пред собствена публика.  В класирането Левски изостава на седем точки от лидера Лудогорец и на четири от ЦСКА-София. Днес \"сините\" ще бъде без треньора си Славиша Стоянович, който е наказан.  Така мача от скамейката ще води асистентът му Небойша Милошевич. Също така в играя няма да влязат двама от титулярите - Милош Цветкович и Кали Тиам, които са наказани. Това налага рокади пред вратата, под чиято рамка ще застане отново най-вероятно Божидар Митрев. На мястото на Цветкович на десния бек ще излезе юношата Ивайло Найденов, в центъра ще бъде вероятно добре представящият се до момента Нуно Рейш, а до него ще се нареди Давид Яблонски , докато капитанът Иван Горанов ще действа отляво. На мястото на Тиам ще влезе Антони Белмонт, който ще си партнира с Давиде Мариани.  Жерсон Кабрал се завръща и ще действа на десния фланг, а по левия ще е Паулиньо. Звездата тима Габриел Обертан ще организира играта, а атаката ще води националът Станислав Костов \r\nРусенци идват на \"Герена\" в ролята на аутсайдер, но са наясно, че съперникът им е разколебан след загубата от Ботев и ще преследват своя шанс. Треньорът Людмил Киров заяви, че не е невъзможно Дунав да си тръгне поне с точка от София заради колебливата игра на Левски. Младият треньор отчете по-голямата индивидуална класа на домакините. ", "date": "2018.12.01", "title": "Левски няма право на грешка"}
{"url": "https://www.standartnews.com/sport/zografski-pak-v-top-15-na-svetovnata-kupa-379699.html", "text": "Българинът Владимир Зографски се класира на 15-о място в състезанието от Световната купа по ски-скок на голямата шанца в Нижний Тагил (Русия). \r\nЗографски завърши с 225.4 точки. Той беше десети след първи опит от 129.5 метра, но при втория си скок не се справи добре и постигна само 119.5 метра, заради което падна с още пет места за крайното класиране. \r\nПобедител стана норвежецът Йохан Андре Форфанг с 264.4 точки. Форфанг, рекордьор на шанцата от миналия сезон със 141.5 метра, направи най-дългия скок в първия крък със 135.5 метра, но беше трети. Солиден втори от 129.0 метра, обаче, му донесе трета победа за Световната купа. Той изпревари само с 2 десети от точката Пьотр Жила (Полша), който постигна 133.0 и 131.0 метра. \r\nЛидерът след първия скок Риою Кобаяши (Япония) завърши трети с 262.0 точки след опити от 134.0 и 130 метра. Кобаяши, който има две победи през сезона досега, остана лидер в генералното класиране след четвърти пореден подиум от старта на кампанията с 320 точки. Носителят на Световната купа за миналия сезон Камил Стох от Полша, който днес завърши седми, е втори в общото подреждане с 226 точки, с точка пред третия Жила. Зографски е 15-и с 56 точки.", "date": "2018.12.01", "title": "Зографски пак в топ 15 на Световната купа"}
{"url": "https://www.standartnews.com/sport/avstriyka-specheli-prvoto-spuskane-za-sezona-379632.html", "text": "Австрйката Никол Шмидхофер спечели първото спускане за сезона от Световната купа в Лейк Луис (Кан). Това е първа победа за алпийката и идва 11 години след старта на професионалната си кариера. Втора на 0,15 сек от Шмидхофер остана Мишел Гизин (Швейц), а трета е германката Кира Виедле. Носителката на малкия глобус в дисциплината спускане за 2017-а година Илка Стухец (Слвн) се завърна на пистата след контузия и лечение от близо 20 месеца. Словенката зае престижното шесто място. Лидерката за Световната купа Микаела Шифрин (САЩ) зае девето място. Днес в Лейк Луис е второто спускане за сезона, а утре ще има Супер-Г.", "date": "2018.12.01", "title": "Австрийка спечели първото спускане за сезона"}
{"url": "https://www.standartnews.com/regionalni/ivelina-vasileva-da-ne-bdem-po-ambitsiozni-ot-tova-koeto-e-real-379696.html", "text": "\r\n   България има твърда позиция по отношение на постигане на  отлагателен период за въвеждането на по-високи ограничения на допустимото замърсяване с въглеродни емисии и  на допълнителни системи за пречистване. Това заяви днес във Варна председателят на парламентарната комисия по околната среда и водите Ивелина Василева. Според нея позицията на България е ясна: да не бъдем по-амбициозни от това, което е реалистично, защото трябва да съхраним и икономиката си, която до голяма степен разчита на въглищата местно производство. Василева припомни, че 40 процента от енергийният микс се формира от ТЕЦ-овете с местни въглища в \"Марица-изток\". България е консолидирала мнението си и с други държави от Европа като Полша и Германия, които не желаели да бъдем свръхамбициозни, защото имало риск да загубим и конкуретноспособността си. \"Има риск и в социален план, близо 100 000 човека са ангажирани в това производство\", добави Ивелина Василева.Тя припомни, че е постигнато пълно единодействие от страна на изпълнителната и законодателната власт и президента в тази посо \r\n    Днес шефката на парламентарната комисия по околната среда и водите участва в откриването на уникална  за Европа магистърска програма по кръгова икономика във Варненския свободен на университет.  \r\n ", "date": "2018.12.01", "title": "Ивелина Василева:  Да не бъдем по-амбициозни от това,  което е реал"}
{"url": "https://www.standartnews.com/svyat/putin-i-trmp-vse-pak-razgovaryakha-379697.html", "text": "Владимир Путин и Доналд Тръмп все пак разговаряха по време на срещата на Г-20 в Буенос Айрес, въпреки уверенията на американския президент, че заради индицента в Керченския проток няма да се срещне с руския си колега. Двамата са провели неформален разговор по време на обяда на лидерите, които участват във форума, обясни говорителят на Кремъл Дмитрий Песков. Президентите обсъдили ситуацията със задържаните от Русия украински кораби с техните екипажи, което доведе до тежък конфликт между Москва и Киев. Путин обаче обяснил, че се чака решение на съда след приключване на следствените действия, което ще отнеме определено време.   Прессекретарят на Белия дом Сара Сандърс потвърди за проведения неформален разговор, но не разкри повече подробности.  ", "date": "2018.12.01", "title": "Путин и Тръмп все пак разговаряха"}
{"url": "https://www.standartnews.com/biznes/trbite-za-turski-potok-prez-blgariya-shche-sa-nashi-379695.html", "text": "\r\nТръбите на българска територия, по които ще мине газопроводът \"Турски поток\", ще са изцяло българска собственост. Това заяви министърът на енергетиката Теменужка Петкова в интервю за предаването \"Офанзива\" по \"Канал 3\". Тя обясни, че в началото на декември \"Булгартрансгаз\" ще даде старт на обвързващата фаза от проекта, в която кандидатите трябва да заявят какъв капацитет искат да резервират и за какъв период от време. \"Газпром\" вече съобщи, че проявява  интерес да заяви капацитет в една нова инфраструктура на територията на България. Това е важен знак в третата фаза на пазарния тест\", каза Петкова.  По думите й, сегашният договор за цените на газа може да се предоговори ако страната ни има гаранция, че \"Газпром\" ще заяви  капацитет за период от 15-20 г. \"Булгартрансгаз\" ще си набави чрез банков заем нужните 2,8 млрд. лева за разширяването на тръбата, каза още Петкова.  Тя отново коментира, че основен приоритет на страната ни е да направим диверсификация на източниците на природен газ. Затова е много важно изграждането на междусистемните връзки със съседните държави. А интерконекторът с Гърция може да ни даде различен източник на синьо гориво. Много важно е и участието на \"Булгартрансгаз\" в терминала за втечнен газ в Александруполис. ", "date": "2018.12.01", "title": "Тръбите за \"Турски поток\" през България ще са наши"}
{"url": "https://www.standartnews.com/sport/levski-udari-dunav-s-30-379698.html", "text": "Левски победи Дунав с 3:0 в мач от 17-ия кръг на Първа лига. Два гола на Жерсон Кабрал и един на Станислав Костов позволиха на \"сините\" да се върнат на победния път, след като загубиха последните си два двубоя в първенството - от Черно море и Ботев Враца. Прекрасно първо полувреме, в което паднаха и трите гола, донесе успеха, който приближава Левски на точка от втория ЦСКА, който е с мач по-малко. Дунав не успя да се противопостави на съперника и в крайна сметка остава 12-и с 14 точки. Първата опасност на \"Георги Аспарухов\" бе в 5-ата минута, в която Давид Яблонски стреля с глава в аут. Първото попадение пък също не закъсня много. В 21-ата минута Кабрал пое топката отдясно пред наказателното поле, навлезе леко навътре и стреля мощно с левия крак. Топката бе насочена към средата на вратата, но Филип Димитров не бе застана добре и допусна гол. Това пък като че ли успокои домакините, които в следващите минути заиграха много качествено и редяха една след друга красивите комбинации. Станислав Костов и Паулиньо пробваха късмета си, а в 27-ата минута съдията Драгомир Драганов отсъди дузпа за нарушение на Христо Попадийн срещу Обертан. Зад топката застана голмайсторът Кабрал, който хладнокръвно реализира своя втори гол в мача. Единствената опасност в полза на Дунав в тези 45 минути бе нещо средно между центриране и изненадващ удар на Божидар Васев, при който неговият адаш Митрев внимаваше и зби в корнер. В 38-ата минута интригата окончателно приключи с гол №14 в първенството за Станислав Костов. В основата на попадението бе Обертан, който направи хубаво двойно с Кабрал, след което с прострелен пас по земя намери Костов. Нападателят действа съобразително и само постави крака си, за да насочи топката в ъгъла. В самия край на полувремето пък Яблонски стреля с глава от близко разстояние, но нямаше силата да реализира. С оглед на резултата, второто полувреме очаквано бе доста по-скучно. Левски атакуваше по-спокойно, което позволи и на Дунав да се дръпне в малко по-предни позиции, макар и това да не водеше до сериозни опасности пред вратата на Божидар Митрев. В същото време на няколко пъти домакините осъществяваха добри контри, които спокойно можеха да доведат и до четвърти гол. В една от тези ситуации Кабрал се полакоми, а в друга Давиде Мариани реши да прехвърли стража на гостите, а топката мина на сантиметри от страничния стълб.  Помощникът на Славиша Стоянович Небойша Милошевич, който ръководеше отбора в отсъствието на наказания старши треньор, даде шанс за изява на юношите Илия Юруков и Станислав Иванов, както и на страдащия от постоянни контузии Ривалдиньо.   \r\n        Съставите на двата отбора: Левски: Божидар Митрев, Иван Горанов (к), Ивайло Найденов, Паулиньо, Давиде Мариани, Антъни Белмонт, Нуно Рейш, Жерсон Кабрал (71' Илия Юруков), Давид Яблонски, Станислав Костов (86' Ривалдиньо), Габриел Обертан (84' Станислав Иванов). Дунав: Филип Димитров, Георги Динков, Мартин Ковачев (к), Петър Патев, Божидар Васев, Борислав Балджийски (63' Ахмед Ахмедов), Красимир Станоев, Иван Коконов, Христо Попадийн (63' Бранимир Костадинов), Светослав Ковачев, Исмаил Иса", "date": "2018.12.01", "title": "Левски удари Дунав с 3:0"}
{"url": "https://www.standartnews.com/svyat/boy-slzotvoren-gaz-i-100-arestuvani-v-parizh-379674.html", "text": "Поредният протест на \"жълтите жилетки\" в Париж срещу скъпите горива доведе до сблъсъци с полицията, при които най-малко десет души бяха ранени, включително трима униформени.   Силите на реда прибягна до използването на сълзотворен газ. Най-малко 107 души са задържани по време на демонстрациите, съобщи премиерът на Франция Едуар Филип, цитиран от АФП. Той посети полицейския кризисен щаб и заяви, че 36 000 души са излезли на протест в цялата страна, включително 5 000 демонстранти във френската столица. Протестът във френската столица се провежда под надслова \"По пътя към оставката на Макрон\". За пореден уикенд демонстрантите се опитаха да блокират района около емблематичния булевард \"Шанз Елизе\" въпреки засиленото полицейско присъствие. Хората започнаха да хвърлят димни гранати срещу кордона полицаи, в резултат на което районът се изпълни с гъст дим. Френският вътрешен министър Кристоф Кастанер заяви по-рано, че днес само 200 протестиращи са преминали всички необходими процедури за контрол и проверка, за да стигнат до блокираната от полицията част от булевард \"Шанз Елизе\". \"1500 нарушители на обществения ред обаче дойдоха да се бият с полицията”, написа той в профила си в „Туитър”.", "date": "2018.12.01", "title": "Бой, сълзотворен газ и 100 арестувани в Париж"}
{"url": "https://www.standartnews.com/svyat/tovarna-kompozitsiya-ot-142-vagona-se-preobrna-v-rusiya-379626.html", "text": "Над 20 товарни вагона, включително цистерни с мазут, се преобърнаха в Омска област на Русия, съобщава ТАСС. Цялата композиция била военна. При инцидента дерайлираха 71 вагона, 50 останаха на релсите, а 21 се преобърнаха, от които 5 вагона са цистерни с мазут. Няма теч на горивото, няма и пострадали. Причините си изясняват.", "date": "2018.12.01", "title": "Товарна композиция от 142 вагона се преобърна в Русия"}
{"url": "https://www.standartnews.com/svyat/zalovikha-edin-ot-nay-opasnite-teroristi-na-idil-379627.html", "text": "Арабско-кюрдските отряди на \"Сирийските демократични сили\" (SDF) съобщиха за задържането на един от най-опасните, по думите им, ръководител на терористичната групировка ИДИЛ, ръководил над 40 терористични удари в Сирия, съобщава БГНЕС. „Разузнавателен отряд проследи местонахождението на Усама Увейд ас-Салих на 22 ноември в село ат-Таана провинции Дейр-ез Зор и да го залови, след като той попадна на засада”, гласи съобщението на SDF. „Той отговаряше за сигурността на групировката в няколко района, включително в Рака и Дейр-ез Зор, непосредствено е участвал в планирането и осъществяването на над 40 теракта на групировката в различни части на провинция Дейр-ез Зор\", се казва още в съобщението. Североизточна Сирия е под контрола на \"Сирийските демократични сили\", подкрепяни от САЩ. По-рано Дамаск заявяваше, че смята техните действия за незаконни. ", "date": "2018.12.01", "title": "Заловиха един от най-опасните терористи на ИДИЛ"}
{"url": "https://www.standartnews.com/svyat/pochina-dzhordzh-bush-starshi-dopblnena-379628.html", "text": "На 94 години е починал бившият американски президент (1989-1993) Джордж Хърбърт Уокър Буш, баща Джордж Уокър Буш (президент 2001 -2008). Смъртта на Буш-старши не бе неочаквана, коментират американски репортери, тъй като в последните две години той бе прикован в инвалидна количка от болестта на Паркинсон. Боен летец-ветеран от Втората световна война, Буш-старши бе вицепрезидент два мандата на предшественика си Роналд Рейгън. След като го наследи на поста обаче Дж.Х.У. Буш изкара само един мандат начело на САЩ. Проблеми със здравето го извадиха от строя по време на кампанията за втория. \"Джеб, Нийл, Марвин, Доро и аз с прискърбие съобщаваме, че след 94 забележителни години скъпият ни татко почина. Джордж Хърбърт Уокър Буш бе благороден човек и най-добрият баща, който биха могли да си пожелаят един син или една дъщеря\", заяви Джордж Буш-младши в изявление, пуснато в Туитър от говорителя на семейството Джим Макграт. Буш е починал късно снощи в дома си в Хюстън, щата Тексас. 41-ият президент на САЩ Джордж Буш баща е живял по-дълго от всеки свой предшественик. По време на управлението му между 1989 и 1993 г. завърши Студената война и бе водена военната операция \"Пустинна буря\" срещу армията на иракския диктатор Саддам Хюсеин. Буш обаче изгуби шанса за втори мандат, след като наруши свое обещание да не въвежда нови данъци и на изборите от 1992 г. бе победен от демократа Бил Клинтън.", "date": "2018.12.01", "title": "Почина Джордж Буш-старши (ДОПЪЛНЕНА)"}
{"url": "https://www.standartnews.com/svyat/evropeyskiyat-sd-izprati-vprosi-na-moskva-379639.html", "text": "Европейският съд по правата на човека изпрати официални въпроси на Москва и даде срок за отговори до понеделник. Съдът беше сезиран от Украйна във връзка с конфликта с Русия в Азовско море. Оттам посочват част от исканията на украинското правителство: Русия да окаже спешна медицинска помощ на ранените моряци, както и всичките 24-ма служители на украинския военноморски флот, заловени в неделя, да бъдат незабавно върнати обратно. Европейският съд пита официално Москва, ако моряците от трите украински кораба са лишени от свобода, то какви са мотивите за това, има ли сред тях ранени и каква медицинска помощ им се оказва.   Руското правосъдно министерство обяви, че отговорите ще бъдат представени в \"подходящ срок\", след като министерство на правосъдието получи цялата необходима информация от службите за сигурност. ", "date": "2018.12.01", "title": "Европейският съд изпрати въпроси на Москва"}
{"url": "https://www.standartnews.com/svyat/prodlzhava-sreshchata-na-liderite-ot-g-20-v-arzhentina-379638.html", "text": "Продължава срещата на лидерите от Г-20 в Аржентина. Продължава с дух на спорове между страните. Съединените щати и Китай – двете най-големи световни икономики, са на ръба на търговска война, Европа спори с политиката на американския президент, напрежение предизвика и новата криза между Украйна и Русия. Тръмп обяви, че заради задържаните украински моряци, ще отмени срещата си с руския президент Путин. Остава все пак вероятността за неформален разговор между двамата.  Срещата в Аржентина се провежда в контекста и на  други противоречия. Френския президент Макрон каза, че ако Бразилия наистина се оттегли от Парижкото споразумение за климата, както твърди новият бразилски президент, то Франция ще се оттегли от споразумението за търговия с южноамериканския търговски блок Меркосур. Прожекторите са насочени и към саудитския престолонаследник Мохамед бин Салман. Скандалът с убийството на Джамал Хашоги не е затихнал, а медии и експерти директно обвиняват принца, че е поръчал смъртта на известния критик на правителството в Рияд. 25 хиляди полицаи се грижат за реда в Буенос Айрес. Срещата там започна с протести и почти пълна блокада на града. ", "date": "2018.12.01", "title": "Продължава срещата на лидерите от Г-20 в Аржентина"}
{"url": "https://www.standartnews.com/svyat/izvnredno-polozhenie-v-alyaska-sled-trusa-379656.html", "text": "Извънредно положение беше обявено в Аляска след мощното земетресение с магнитуд 7 по Рихтер.   Снимка: Reuters   Нанесени са сериозни щети на пътища и друга инфраструктура, но няма съобщения за жертви.   Снимка: Reuters   Път, който води до международното летище на най-големия град на щата, Анкъридж, частично се е срутил.   Снимка: Reuters   Кадри, разпространени от световните агенции, показаха и покрита със сняг магистрала, която е разрушена след мощния трус.   Снимка: Reuters Епицентърът на земетресението е бил на 13 км от Анкъридж, и на дълбочина около 43 км, съобщи Американският геофизически институт.   Снимка: Reuters", "date": "2018.12.01", "title": "Извънредно положение в Аляска след труса"}
{"url": "https://www.standartnews.com/svyat/politsiyata-izpolzva-gaz-sreshchu-zhltite-zhiletki-379657.html", "text": "Първите сблъсъци на \"жълтите жилетки\" с полицията в центъра на Париж завършиха със задържане на двама души, а силите на реда са използвали газ срещу участниците в протеста, предаде ТАСС. По данни на телевизия \"Се нюз\" група демонстранти се опитали да разкъсат полицейския кордон на площад \"Шарл де Гол\". Доста дълго време няколко души крещели по полицаите от непосредствена близост до тях, а демонстранти хвърляли предмети по полицейската верига. Медията не е заснела момента на ареста, но площадът, където е разположена Триумфалната арка, е обгърнат в дим от газови гранати. Малки полицейски отряди се опитват да не допуснат най-активните демонстранти на тротоара. По-рано телевизия \"Бе еф ем\" съобщи, че министърът на вътрешните работи Кристоф Кастанер е пристигнал на Шан-з-елизе, за да подкрепи полицаите в кордона, организиран преди предстоящия протест на \"жълтите жилетки\". Полицията отцепи част от булеварда днес рано сутринта и ограниченията ще бъдат в сила до утре вечер.", "date": "2018.12.01", "title": "Полицията използва газ срещу \"жълтите жилетки\""}
{"url": "https://www.standartnews.com/biznes/blgariya-er-sprya-poletite-do-odesa-379673.html", "text": "\"България ер\" отмени полетите си до Одеса. Единствената авиокомпания у нас, която лети веднъж седмично до украинския град на Черно море, се отказва от тази дестинация заради извънредното положение в част от страната.  На сайта на националния авиопревозвач се посочва, че може да възобнови полетите до Одеса на 16 декември, ако обстановката се нормализира. Пътниците, които имат купени билети до Одеса, да се обърнат към центъра за обслужване на клиенти, съветват от \"България ер\".  На 27 ноември Министерството на външните работи препоръча на българските граждани да ограничат пътуванията си до Украйна заради въведеното военно положение. По информация на българското посолство в Киев, от 9 часа на 28 ноември 2018 г. до 9 часа на 28 декември 2018 г. в Украйна е въведено военно положение. То обхваща областите Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожска. Възможно е ограничаване правата и свободите на гражданите, а именно правото на свободно придвижване, неприкосновеността на кореспонденцията, включително телефонна и електронна, изразяване на убеждения и др. Препоръчва се на българските граждани да ограничат пътуванията си до Украйна и особено в областите, за които е обявено военно положение, се казва още в съобщението. \r\n ", "date": "2018.12.01", "title": "\"България ер\" спря  полетите до Одеса"}
{"url": "https://www.standartnews.com/biznes/stroim-485-km-novi-trbi-za-turski-potok-379647.html", "text": "След като стана ясно, че „Турски поток“ ще мине през България, държавният газопреносен оператор ще трябва да изгради 11 км от турската граница до наша територия и още 474 км нов тръба до Сърбия. Освен това ще се построят и нови две компресорни станции. Това уточни вчера в парламента енергийният министър Теменужка Петкова. \r\n  \r\nСредствата ще бъдат осигурени от българската компания. По предварителни разчети за тръбата през българска територия се оценяват на 2,8 млрд. лева. За строителството ще бъде обявена обществена поръчка. \r\nЕнергийният министър Теменужка Петкова е убедена, че страната ще успее да спази всички срокове за пускането на втората тръба на „Турски поток“. \r\n  \r\nОт публикуваните през октомври-ноември материали на газотранспортните оператори на България, Сърбия, Унгария и Словакия в рамките на процедурата за резервиране на техните бъдещи мощности става ясно, че „Газпром“ е избрал маршрутът на втората отсечка на „Турски поток“ да мине през тези страни. В България и Сърбия природният газ ще бъде пуснат през 2020 г., в Унгария през 2021 г. и в Словакия през втората половина на 2022 г. \r\nПроцедурата е предвидена от законодателството на ЕС и е необходима за строителството на нови газопроводи. Операторът предлага на участниците на пазара да купят бъдещите мощности, след приключване на търга е задължен да ги построи в посочения срок, а клиентите - да платят след това чрез транзитната такса. \r\n  \r\n„Булгартрансгаз“ възнамерява да проведе през декември търг за бъдещите мощности на газопроводите на входа на българската система от Турция и на изхода в Сърбия. Капацитетът на входа, който се предлага за резервиране от 1 януари 2020 г. за 20 години, е 15,8 млрд. куб.м годишно (което напълно съответства на капацитета на едната тръба на „Турски поток“), на изхода - 4 млрд. куб.м, при това от 1 януари 2021 г. там той трябва да се увеличи до 11 млрд. куб.м. \r\n  \r\nЗа доставките на тези обеми от Турция през България ще бъде използвана част от съществуващата инфраструктура в реверсен режим. Около компресорната станция „Провадия“, в североизточна България, ще бъде построена станция „Нова Провадия“ и от нея ще бъде изграден нов газопровод с дължина 474 км и налягане 7,5 МПа, което ще се поддържа от още една компресорна станция „Расово“ край границата със Сърбия. Газопроводът ще пресича границата в района на град Зайчар. \r\n  \r\nВтората отсечка, предназначена за доставки на Балканите, ще бъде само частично натоварена през 2020 г. -за доставки в България, Гърция и Сърбия - а капацитетът ще бъде запълнен напълно през 2022 г.", "date": "2018.12.01", "title": "Строим 485 км нови тръби за „Турски поток”"}
{"url": "https://www.standartnews.com/svyat/blgarin-kontrolira-mostovete-na-nyu-york-379658.html", "text": " Инженер Божидар Янев е трудно постижим световен капацитет и във фотографията. Става неволен очевидец от съвсем близо на атентатите от 11 септември. И вместо да бяга, снима. Той отговаря за мостовете на Ню Йорк и ги познава по-добре от създателите им. Той може да спре движението по Бруклинския мост, ако прецени, че минаването е опасно. Ръководи отдела за контрол на мостовете в Ню Йорк от създаването му и отговаря за сигурността на 800 съоръжения, поддържани от Общината.  , казва инж. Божидар Янев. , разказа в ефира на „Събуди се” инж. Божидар Янев. Той говори и за трагедията в Генуа. , допълни Янев. Инжинерът представи и своята книга-албум „Конструктивен поглед”. „  каза още Янев.", "date": "2018.12.01", "title": "Българин контролира мостовете на Ню Йорк"}
{"url": "https://www.standartnews.com/svyat/evroparlamentt-ksa-sporazumenieto-s-rusiya-379661.html", "text": "\"Отношенията между Русия и ЕС трябва да бъдат преформулирани и трябва да продължат само в области, които са необходими и от взаимен интерес, за да се гарантира сигурността и мирният европейски ред\", се казва в документа.  В същото време той изброява всички обвинения, които до този момент са известни срещу Русия. В същия документ Европейският парламент признава, че \"Русия и ЕС ще останат ключови партньори в обозримото бъдеще, но проектът „Северен Поток-2“ увеличава зависимостта на ЕС от руския газ и застрашава единния енергиен пазар на ЕС\". Споразумението за партньорство и сътрудничество беше подписано през 1998 г. През 2007 г. започнаха преговори за ново споразумение, тъй като дори и тогава икономическите отношения между Русия и Европейския съюз, според руския постоянен представител на ЕС Владимир Чижов, \"отдавна са изпреварили този документ\". Преговорите по това споразумение бяха прекъсвани четири пъти по инициатива на Европейския съюз: през 2008 г. в резултат на кризата с Русия, забраняваща доставките на замърсено полско месо на своя пазар, след операцията на Русия срещу Грузия, шест месеца по-късно, след размразяването, те всъщност спряха преди присъединяването на Русия към СТО и последният път, когато бяха прекратени от ЕС през 2014 г. след анексирането на Крим към Русия. По този начин настоящото споразумение за партньорство и сътрудничество е действало в продължение на 20 години и въпреки кризата обемът на търговията между Русия и ЕС започва да расте отново след спада в периода 2014-2015 г. от 2016 г. Освен това Европейският парламент предложи Европейската комисия да обмисли изграждането на финансова подкрепа за активисти на гражданското общество, независими медии, разследващи журналисти и неправителствени организации в Русия.  \"Европейският парламент настоява Европейската комисия да предвиди по-амбициозно финансиране за гражданското общество в Русия чрез съществуващите финансови инструменти на ЕС в областта на външната политика\", се посочва в документа.  \"Европейският парламент подчертава необходимостта от продължителна финансова подкрепа за активисти на гражданското общество, независими медии, разследващи журналисти и неправителствени организации. Този призив бе направен по време на интензивна дискусия в институциите на ЕС и между страните на Общността относно параметрите на следващия седемгодишен бюджетен план на ЕС за периода 2021-2027 г., в който бюджетните приходи значително ще намалеят, особено в резултат от излизането на Обединеното кралство. Европейският парламент призовава също така за всестранно разширяване на контактите между хората, по-специално чрез активното използване на програмата на ЕС за обмен на студенти \"Еразмус Мундус\", като подчерта, че ЕС може да предложи на Русия най-широките възможности \"за студентска мобилност\" сред останалите си партньори.", "date": "2018.12.01", "title": "Европарламентът къса споразумението с Русия"}
{"url": "https://www.standartnews.com/biznes/desette-bozhi-zapovedi-za-shoforite-prez-zimata-379684.html", "text": "Зимата е един от най-агресивните сезони за автомобила.  Всички уреди работят на по-голяма мощност, натоварването на двигателя се увеличава. В случая златното правило, че ако се погрижиш за колата, тя ще се отблагодари, важи с пълна сила.  Надяваме се, че вече сте сменили гумите със зимен комплект. Ако обаче не сте, задължително го направете преди да тръгнете на път.  \r\nТерминът \"зимни гуми\" у нас не съществува, става въпрос за такива, които са с минимум 4 милиметра дълбочина на протектора. \r\nВ ЕС маркировката за гуми, одобрени за използване при кални и снежни условия, е M + S (Mud & Snow-кал и сняг). От 2012 г. там се прави разлика между „гума за сняг”, маркирана с M + S и „гума за използване при тежки зимни условия”, маркирана с два символа –  M + S и тривърха планина със снежинка (3 PMSF). У нас обаче няма посочени подобни подробности. Следователно освен зимните, могат да се използват и други категории гуми с дълбочина на протектора, равна или над 4 мм. Всесезонните гуми са допустими за зимна употреба, но когато температурите паднат под -5 градуса, трябва да се монтират задължително зимни гуми, категорични са експертите. Причината е, че комбинацията от специални смеси и шарки на протектора значително подобряват сцеплението при студени, влажни пътища и температури под 7°C.  Колата става по-стабилна, а спирачният път – близо три пъти по-къс. Според статистиката, употребата на зимни гуми може да намали броя на инцидентите, причинени от липса на сцепление при зимни условия, с 46%.  \r\nНай-добре е на всяко колело да се монтира зимна гума. Ако се сменят само на един мост, препоръчително е да бъдат поставени отзад, за да се запази контролът и сцеплението. \r\nТрябва обаче да знаете за следващата година, че една от често срещаните грешки е прибързаната смяна на гумите, когато температурата на въздуха е над 7 градуса. Първо и основно е, че свойствата на каучука са предвидени за по-ниски температури, оттам и сцеплението с асфалта не е достатъчно. Второто е, че по този начин гумата почва по бързо да се износва, а материалът да се влошава, като се получава т. нар. „изпичане” , което значително съкращава живота на гумата.  От голяма важност е прегледате антифриза, тъй като от него зависи добрата работа на двигателя. Температурата на замръзване можете да проверите или в сервиз, или в домашни условия, като издърпате със спринцовка и след това го оставите в фризера за едно денонощие. Ако антифризът не се е сгъстил много, може да сте спокойни и само да го подържате между минимално и максималното ниво.  Високите температури увреждат гумените уплътнения на чистачките, затова ги проверете в какво състояние са. Честа грешка през зимните месеци е, че при замръзване на предното стъкло, се пускат веднага чистачките. Това нарушава тяхната цялост, затова преди да се качите в автомобила, ги отлепете, изстържете леда или изчакайте да се размрази предното стъкло. Течността задължително трябва да е зимна, защото лятната течност при минусови температури замръзва и може да спука казанчето.  Маслото не трябва да е старо, а количеството му трябва да е достатъчно, защото при по ниски температури то се сгъстява и води до по-трудно мазане при стартиране. Проверката на подгревните свещи е от голямо значение, защото при изгарянето дори на една от тях се намалява ефикастността на двигателя и има риск автомобилът да не запали. Този елемент от колата е д най-голям риск да ви остави на пътя, защото е натоварен изключително много при ниски температури поради високата консумация на ток. Проверете клемите, ако има окисляване - ги почистете и намажете. Ако акумулаторът е обслужваем, допълнете клетките, в които е намаляла течността, с дестилирана вода.  Неприятно е колата да не запали, но не по малко, ако не можете да отворите вратите й. Купете си една гъбичка и течен парафин. Намажете добре всички уплътнения на вратите, ако е необходимо - периодично повтаряйте. Купете си смазочен спрей, като с него напръскайте ключалките, включително и на резервоара.  Пренебрегван факт е подръжката на лаковото покритие на боята. Зимата е изключително агресивна, защото се хвърлят силни препарати по пътищата, които увреждат боята. Пастирането е най-добрият начин за подхранване и защита на боята. Трудоемко начинание, ако го правите сами, но ефектът е видим и с просто око - от една страна отблъсква лугата и солта, които са основни причинители на корозия, а от друга - предотвратява наранявания на боята от чистенето на снега. Много е важно да изберете паста, която отговаря на спецификите на боята, а именно колко е захабена и какъв цвят е. Честото миене през зимните месеци също е препоръчително, за да не се задържат тези вредители на боята. Не оставайте с малко гориво, особено ако карате дизелов автомобил. Вероятността от замръзване на горивото е голяма при много ниски температури, ако количеството е недостатъчно. Препоръчително е да сипвате от утвърдени бензиностанции. Използването на добавки за дизеловите автомобили ще помогне за по-добрата работа на двигателя, както и ще предотврати замръзване на горивото. Тяхната работа е да повишат смазочните действия на двигателя, както и да предотвратят наличието на вода в резервоара. Добавките са препоръчителни за ежегодна употреба, ако желаете автомобилът ви да е в пълна кондиция. Пазарът предлага разнообразни аксесоари за колата, но най-важните са стръгалото за лед, четката за сняг, вериги и лопатка. Веригите се разделят на твърди и меки, като вторият тип може да бъде най-разнообразен, включително и под формата на спрей.  Добрата индикация за движението на автомобила, особено в часта от годината, когато дневната светлина е по малко, е от голямо значение. Проверете абсолютно всички светлини по екстериора на колата, като не забравяйте мигачите, както и задната светлина за мъгла. Никога не е излишно и по една резервна крушка в багажника.  \r\nАко сте направили всички тези стъпки, може да се любувате на зимата с вашия автомобил.  \r\nИ не забравяйте, че концентрацията целогодишно трябва да е повишена.  Стефан Андасаров", "date": "2018.12.01", "title": "Десетте Божи заповеди за шофьорите през зимата"}
{"url": "https://www.standartnews.com/biznes/standardpoors-blgariya-e-s-polozhitelna-perspektiva-379651.html", "text": "В обобщения коментар на S&P Global Ratings, цитиран от Министерство на финансите, се казва, че паричните условия в България продължават да се подобряват, нарастването на кредитите подкрепя растежа и страната постига напредък по присъединяването си към Валутния механизъм II (ERM II). Рейтинговата агенция очаква силен ръст на БВП в периода 2018-2021 г., дължащ се на силното частно потребление и ускоряването на инвестициите. Продължаващото усвояване на средствата от фондовете на ЕС и затягането на условията на пазара на труда ще подкрепят производителността през годините. Положителната перспектива отразява значителната вероятност България да се присъедини към Валутния механизъм II. От Агенцията вярват, че този стремеж към членство в еврозоната ще подкрепи и продължаващите усилия на страната да се справи с оставащите институционални пречки и структурни проблеми.  S&P Global Ratings биха повишили кредитния рейтинг, ако българският лев влезе в ERM II, което ще подкрепи по-нататък доверието и ефективността на паричната политика. Допълнителен напредък в институционалните и структурните реформи, например по отношение на съдебната система, също би допринесъл за подобряване на кредитоспособността на страната.  Рейтинговата агенция може да преразгледа перспективата пред рейтинга до стабилна, ако подобренията в балансите на банките се обърнат надолу или ако се появи натиск върху платежния баланс, например поради възобновяване на дисбаланси или външен шок върху България, която има отворен тип икономика. Перспективата също така би се преразгледала до стабилна, ако пътят на България към приемането на еврото се удължи прекомерно във времето. ", "date": "2018.12.01", "title": "Standard&Poor’s: България е с положителна перспектива"}
{"url": "https://www.standartnews.com/regionalni/na-vrkha-na-nozha-sbira-kulinari-v-ruse-379649.html", "text": "\r\n  \"На върха на ножа\"  - така се нарича кулинарното състезание за непрофесионалисти, което ще се проведе днес в ресторанта на хотел „Дунав плаза“ в Русе. Шест двойки - ученик от гимназията по туризъм и собственик на заведение за хранене в града, ще премерят сили в четвъртото му издание. Според регламента всеки отбор трябва да приготви по две порции от едно основно ястие от Дунавската кухня. Едната от порциите ще дегустира журито, а другата – гостите на състезанието. Кулинарното шоу  ще може да се наблюдава в реално време, тъй като в кухнята ще са разположени камери. Събитието се организира от Клуба на професионалните готвачи в дунавския град, професионалната гимназия по туризъм „Иван Павлов“, Съюза на хотелиерите и ресторантьорите в Русе и общинското  предприятие „Русе арт“.", "date": "2018.12.01", "title": "\"На върха на ножа\" събира кулинари в Русе"}
{"url": "https://www.standartnews.com/regionalni/krumovgrad-trsi-lekari-sreshchu-3000-lv-zaplata-379690.html", "text": "Община Крумовград търси лекари срещу стартова заплата от 3000 лева. Това съобщи кметицата Себихан Мехмед в интервю пред \"Епицентър\". Тя обяснява, че общината е спечелила два проекта по линията България - Гърция. Единият е изграждане на медицински център с най-малко четирима лекари, като за двама от тях бюджетът за заплати ще бъде осигурен от компанията инвеститор в Крумовград „Дънди прешъс”. За заплатите на другите двама специалисти ще се погрижи общината с решение на Общинския съвет. \"Даваме път на младите, но призоваваме и възрастни лекари, които искат да имат високи доходи преди пенсия, да се отзоват на нашата покана\", казва Себихан Мехмед. Тя добавя още, че по същия проект е купена и линейка, която ще обикаля региона, за да се извършват анализи на заболеваемостта на населението на общината. Това ще се осъществи с партньорството на РЗИ Хасково. \"Щом анализите са готови, с тази линейка лекар ще се грижи за здравето на възрастното население. Ние и сега извършваме безплатни профилактични прегледи, привличаме лекари за наблюдение. Това е идеята - да можем да обслужим застаряващото население на общината, а пък хората в града ще си ходят в центъра\", каза Мехмед. По думите й, в града има и доста частни лекари на специализирана практика, които наемат помещения в бившата болница и провеждат консултации периодично.  \r\nС 100 000 лв. е подпомогната от общинския бюджет и многопрофилната болница за активно лечение.  „Дънди прешъс” също подпомагат с такова финансиране болницата и в момента се извършва саниране на сградата\", каза още Мехмед.  \r\n ", "date": "2018.12.01", "title": "Крумовград търси лекари  срещу 3000 лв. заплата"}
{"url": "https://www.standartnews.com/regionalni/rumniya-podkrepya-ideyata-za-nov-most-nad-reka-pri-ruse-379693.html", "text": " „Всички в румънския кабинет подкрепят идеята за нов мост над река Дунав при Русе и са наясно колко е важно това съоръжение. Това заяви днес в Гюргево министърът на икономиката на северната ни съседка Никулае Бъдълъу на среща с областния управител на Русе Галин Григоров. Румънският министър допълни, че проектът е приоритетен заради нарастващото значение на трансевропейските транспортни коридори VII и IX, увеличения търговски обмен между двете държави и ежедневните километрични задръствания в района Русе – Гюргево. Целта на неговата страна била изграждането на новото съоръжение да сстане с финансовата подкрепа на Европейския съюз. Министърът на икономиката на Румъния и областният управител на Русе Галин Григоров се срещнаха в Гюргево, където присъстваха на честванията, посветени на 100-годишнината от Обединението на Румъния и Националния празник на страната – 1 декември. \r\n ", "date": "2018.12.01", "title": "Румъния подкрепя идеята за нов мост  над река при Русе"}
{"url": "https://www.standartnews.com/sport/basketbolistite-s-chetvrta-pobeda-po-ptya-km-mondial-2019-379633.html", "text": "Националният отбор на България постигна четвърта победа в група \"К\" на световните квалификации по баскетбол за мъже за Мондиал 2019 в Китай. \r\nИзбраниците на Любомир Минчев победиха гостуващия Босна и Херцеговина с 89:82 (25:22, 20:29, 27:16, 17:15) в Ботевград и запазиха теоретични шансове за класиране за шампионата на планетата догодина. Те са с актив от 4 успеха и 5 загуби и заемат предпоследното пето място, а се класират първите три състава. \r\nБългарският тим игра без двама от основните си играчи - Александър Везенков и Дий Бост.  Двата тима изиграха равностойна първа четвърт, но българите започнаха страхотно вторите 10 минути и след тройка на Божидар Аврамов поведоха с 35:22. Босненците подобриха играта си и изравниха 40:40, а на почивката дори имаха аванс от 51:45. \r\nБългария започна със серия от 13:4 третата част за 58:55, но съперниците ни отново направиха обрат - 62:60. Националите водеха със 72:67 преди финалните 10 минути, в които имаше едно равенство 74:74, но до края българите не допуснаха нов обрат и спечелиха мача.  Божидар Аврамов беше най-резултатен за българския тим с 20 точки, 14 вкара Александър Янев, 13 - Станимир Маринов, а 11 Чавдар Костов. За Босна Миралем Халилович се отличи с 20 точки и 9 борби.  В следващия си мач на 3 декември България ще гостува на водача в групата Франция в Лимож.", "date": "2018.12.01", "title": "Баскетболистите с четвърта победа по пътя към Мондиал 2019"}
{"url": "https://www.standartnews.com/svyat/pozdrav-na-loshite-momcheta-putin-i-prints-mokhamed-stana-khit-379689.html", "text": "Поздрав в стил \"гепи\" между руския президент Владимир Путин и саудитския престолонаследник принц Мохамед бин Салман до момента е най-обсъжданият епозид от срещата Г-20, която се провежда в Буенос Айрес. Вместо обичайно ръкостискане двамата се приветстваха като в гангстерски филм, което превърна видеото с поздрава хит в световните мрежи. \"Най-лошите момчета от лидерите, които участват на форума в Аржентина, показаха подчертани симпатии\", коментираха световните агенции.  (Видео с поздрава) Путин е засипван от критики заради арестуваните три украински кораба с екипажите им, а принц Мохамед е сочен като поръчител на убийството на саудитския журналист и критик на режима в Рияд Джамал Кашоги.  Американският президент демонстративно отказа да се срещне с руския си колега заради Керченския конфликт, а наследникът на саудитския крал също е избягван от другите участници в срещата на Г-20.  Това обаче изобщо не развали настроението на Путин и принц Мохамед, които се смееха и шегуваха, докато Тръмп ги подмина с леден поглед без изобщо да се спре до тях.  Руският президент пък тази сутрин закуси с германския канцлер Ангела Меркел. \"Централни теми на разговорите бяха положението в Сирия и инцидента между Украйна и Русия в Керченския пролив, както и сегашната ситуация в Азовско море\", съобщиха от пресцентъра на канцлера. Меркел долетя до Аржентина с редовен полет от Мадрид до Буенос Айрес след като правителственият самолет даде технически дефект. \"Държа се напълно нормално, хапна йогурт, почете книга и поспа\", разказа аржентинецът Агустин Агуеро, който летял заедно с Меркел.  ", "date": "2018.12.01", "title": "Поздрав на лошите момчета Путин и принц Мохамед стана хит"}
{"url": "https://www.standartnews.com/svyat/iran-vvede-vv-vorzhenie-nov-razrushitel-379666.html", "text": "Иранският боен флот въведе във въоръжение произведен в Иран разрушител (ескадрен миноносец), който според местни медии разполага с технологията стелт за избягване на радарите на врага, предадоха Ройтерс и ДПА. На церемония, предавана на живо по националната телевизия, корабът \"Саханд\", назован по името на планина в Северен Иран, се присъедини към базата на иранските ВМС в Абнар Абас в Персийския залив. \"Саханд\" с водоизместимост 1300 тона и дължина 96 метра може да плава 5 месеца без презареждане с максимална скорост 25 възела. Разрушителят разполага с хеликоптерна площадка, торпеден апарат, оръдия за въздушен и морски бой, ракети \"земя-земя\" и \"земя-въздух\", както и потенциал за електронна война, съобщи телевизията, цитирана от БТА. Първия разрушител иранско производство бе пуснат на вода през 2010 г. Предполага се, че иранските ВМС разполагат с още пет разрушителя. Има предположения, че Иран произвежда изтребители, танкове, ракети, леки подводници и торпеда. В четвъртък тази седмица Техеран обяви, че се е сдобил с две миниподводници, едната нова, а другата ремонтирана, предвидени да оперират в плитки води, например в Персийския залив.", "date": "2018.12.01", "title": "Иран въведе във въоръжение нов разрушител"}
{"url": "https://www.standartnews.com/svyat/otnovo-protesti-na-zhltite-zhiletki-vv-frantsiya-379636.html", "text": "И тази събота продължават протестите във Франция, организирани от движението на \"Жълтите жилетки\". Стотици хиляди французи протестират срещу покачването на данъците върху горивата. Според правителството, налозите са необходими за борба с климатичните промени. Сондажите на социолозите отчитат висока обществена подкрепа за протестите и блокадите в страната. ", "date": "2018.12.01", "title": "Отново протести на \"Жълтите жилетки\" във Франция"}
{"url": "https://www.standartnews.com/biznes/proval-na-sdelkata-za-chez-379688.html", "text": "Компанията \"Инерком\" все още не е превела парите по сделката за българския бизнес на електроразпределителното дружество ЧЕЗ. Това съобщават от централата на компанията в Прага, пише \"Епицентър\". Крайният срок изтече в петък, а фирмата отказва да даде подробности какво ще стане, ако сумата не постъпи по сметката. Сроковете за разплащането са договорени между двете фирми през февруари, уточнява БНР. Вчера Корнелия Нинова обяви, \"тъй като чешката държава е собственик на акции в ЧЕЗ, моля информирайте чешкото правителство, че при спечелване на избори в България, БСП ще предприеме необходимите действия българската държава да се заяви като кандидат-купувач и да участва в процедурата по продажбата\". \r\nОсвен това, Общото събрание така и не включи членове от екипа на собственичката на „Инерком“ Гинка Върбакова  в Надзорния съвет на ЧЕЗ. Този ход дава основание на чешкото издание „Лидове Новини“, което следи изкъсо хода на сделката, да предположи, че преговорите най-вероятно вървят към провал. Медията още през февруари беше скептична, че Върбакова ще успее да намери нужното финансиране, което е над 300 млн. евро. Междувременно, докато течаха преговорите между София и Прага, Комисията за защита на конкуренцията не разреши на „Инерком“ да купи българските активи на ЧЕЗ, тъй като кандидатът притежава соларни паркове. Впоследствие Върбакова прехвърли собствеността, но КЗК отново не разреши повторно разглеждане на сделката, тъй като първото решение на Комисията все още се обжалва в съда.   ", "date": "2018.12.01", "title": "Провал на сделката за ЧЕЗ?"}
{"url": "https://www.standartnews.com/biznes/eksperti-kerchenskiyat-boy-nyama-da-spre-turski-potok-379686.html", "text": "Новата ситуация във взаимоотношенията между Русия и Украйна в Керченския пролив по никакъв начин няма да се отрази нито на проекта за изграждането на АЕЦ \"Белене\", а още по-малко - на преминаването на разклонението на газопровода \"Турски поток\" през България. Това коментира за \"Стандарт\" енергийният експерт проф. Атанас Тасев. По отношение на \"Белене\" - оборудването е закупено от нас, парите са платени на руснаците, а бъдещето на проекта тепърва ще се решава.  \r\nЩо се отнася до преминаването на втората тръба на \"Турски поток\" през България - то там отдавна всичко е решено, така че всякакви съмнения относно бъдещето на проекта са пълни инсинуации. Проектът е пряко свързан с идеята за изграждането на газовия хъб \"Балкан\" у нас, която още в началото на юни беше защитена пред Европейската комисия в Брюксел от наша правителствена делегация начело със зам.-министъра на енергетиката Жечо Станков, в която участва шефът на \"Булгартрансгаз\" Владимир Малинов и проф. Атанас Тасев.   \r\nИменно тогава Брюксел се съгласи с предложените от България варианти за диверсификация на доставките на природен газ, един от които е именно доставките на руско синьо гориво чрез разклонението на газопровода \"Турски поток\". \r\nДа, Еврокомисията наистина иска три отделни източника на газ за реализацията хъб \"Балкан\", но на практика ние разполагаме или вече изграждаме повече: освен руския газ от \"Турски поток\" ние скоро ще имаме и интерконектора Комотини - Стара Загора, по който можем да доставяме газ от няколко държави, включително и американски шистов газ през бъдещия регазификационен терминал край Александруполис. Трети източник е вече изграденият интерконектор с Румъния, по който може да постъпва синьо гориво и от Словакия и Унгария. Четвърти източник на газ ще бъде бъдещият интерконектор със Сърбия при Димитровград, а пети - реверса на Трансбалканския тръбопровод от Турция, по който може да постъпва азерски газ. Шести възможен вариант за доставка на газ е евентуалното бъдещо находище в дълбоководната зона на Черно море. Така че междусистемната свързаност на България на практика е два пъти по-голяма от минимално изискуемата от ЕК. \r\nВсичко посочено дотук е защитено пред Европейската комисия в Брюксел и България упорито и последователно работи по осъществяването му. Нещо повече - Еврокомисията вече включи хъб \"Балкан\", който задължително включва и доставките на руски газ именно през газопровода \"Турски поток\" и без който този хъб е кауза пердута, в списъка на проекти от общ интерес за страните от ЕС. Освен това ЕК вече отпусна на България 920 хил. евро по Механизма за свързване на Европа за предварителните проучвания за хъб \"Балкан\".  \r\nКомисията одобри и 240 млн. евро разходи за изграждането на интерконектора Комотини - Стара Загора, като една голяма част от тези средства са европейско финансиране. Всичко това са конкретни доказателства, че Брюксел вече е приел газовия хъб \"Балкан\", неотменима част от който са доставките на руски газ през \"Турски поток\" през България. А именно одобрените и отпуснатите огромни средства са най-категоричното доказателство за това! \r\nНе на последно място \"Булгартрансгаз\" е поел ангажимента до края на годината да изгради платформа за електронна търговия с природен газ. Успешни опити в това отношение вече бяха направени преди повече от година, така че от началото на следващата ще започнат и виртуалните сделки със синьо гориво, което е в унисон с едно от условията за диверсификация.  \r\nНещо повече - \"Булгартрансгаз\" усилено се подготвя да проведе до 2-3 седмици конкурс за резервиране на капацитет на входа на разклонението на \"Турски поток\" у нас, както и на изхода му към Сърбия. От своя страна газопреносните оператори на Унгария, Словакия и Австрия неотдавна също проведоха търгове за резервиране на капацитети от газопровода за периода от октомври 2022 г., когато се очаква тръбата да достигне, пълна с газ, до техните територии, до края на 2029 година. \r\nТака че, за разлика от проекта \"Южен поток\", който беше изцяло руски, сега вече никой и нищо не би могло да попречи на реализацията на проекта \"Турски поток\", тъй като той дори още като идея вече е напълно съобразен с антимонополните условия на Брюксел.  \r\nВ крайна сметка разклонението на \"Турски поток\" през България не е нищо друго, освен промяна на точката на доставка на Трансбалканския газпровод от Исакча на украино-румънската граница на Малкочлар на турско-българската граница. А не случайно в споразумението, сключено между Еврокомисията и \"Газпром\", има специална договореност за промяна на точките на доставка, което ще рече, че Брюксел вече се е съгласил с всичко това. Така че, както се вижда, всичко това вече се изпълнява - точка по точка, както от ЕК, така и от Русия, а също и от България. Поради това оттук нататък от страна на Брюксел не може да има никакви обструкции относно преминаването на разклонението на \"Турски поток\" през България. В противен случай всяка обструкция би оставила без природен газ - изобщо или без достатъчни количества, България, както и за други страни на Балканите и Централна Европа.   ", "date": "2018.12.01", "title": "Експерти: Керченският бой  няма да спре \"Турски поток\" "}
