{"url": "http://standartnews.com/lyubopitno/korabat_za_mars_polita_dogodina-369291.html", "text": "Хората трябва да приоритизират колонизацията на Марс, така че човешкият вид да може да бъде запазен в случай на Трета световна война. Това призова основателят на компаниите SpaceX и Tesla Илон Мъск. \"Важно е да имаме самозареждаща се база на Марс, защото е толкова достатъчно далече от Земята, че в случай на война е по-вероятно да оцелее, отколкото една лунна база\", каза милиардерът изобретател по време на конференцията South by Southwest (SXSW) в Остин (Тексас) - само дни, след като американският президент Доналд Тръмп обяви плановете си да се срещне със севернокорейския лидер Ким Чен-ун, в опит да обезвреди нарастващото ядрено напрежение. „Ако има трета световна война, искаме да сме сигурни, че има достатъчно представители от човешката цивилизация някъде другаде, за да я върнем обратно и да съкратим продължителността на тъмните векове\", каза Мъск, като отговори на въпросите на своя приятел Джона Нолан, създател на телевизионното предаване Westworld. SpaceX работи върху превозно средство, което ще отведе хората до Марс - Но изграждането на колония ще изисква „огромни предприемачески ресурси\", призна още Мъск. Той също така се противопостави на предположението, че планетата може да бъде „някакъв спасителен изход за богати хора\", като подчерта рисковете от мисията: „Това ще бъде подобно на рекламата на Шакълтън (Сър Ърнест Хенри Шакълтън (15 февруари 1874 – 5 януари 1922) е британски пътешественик, изследовател на Антарктика. Кавалер на Викторианския кралски орден) за изследователите в Антарктида: „Трудно, опасно, и доста добър шанс да умрете, но и вълнение за тези, които оцелеят\". „Няма много хора, които да искат да отидат там в началото\", каза той, добавяйки, че с течение на времето колонията „Червената планета\" ще бъде гостоприемна и ще има „страхотни барове\", правейки игра на думите с Mars bars. BFR ще лети за първи път през първата половина на 2019 г., каза Мъск, като призна, че неговите „срокове са принципно оптимистични\". Производството на електрическия автомобил Tesla Model 3, например, е затруднено от закъснения. Мъск каза още, че първоначално е давал на SpaceX и Tesla прогнозна вероятност за успех от само 10%. „Не бих позволил на приятелите ми да инвестират, защото не исках да загубят парите си\", каза той за SpaceX. Вместо това той е вкарал собствените си пари от продажбата на PayPal в бизнеса. „SpaceX е жива на косъм. Така е и с Tesla. признава предприемачът. Мъск признава, че не се буди от кошмари вечерно време заради заплахата от нерегулиран изкуствен интелект, за която преди това предупреди, че може да доведе човечеството до трета световна война и което би могло да бъде друга причина да отиде на Марс. „Запомнете думите ми. Изкуственият интелект е много по-опасен от ядрените оръжия. Защо нямаме регулаторен надзор\", поясни той. По думите му публичен регулаторен орган може  да се нуждае от \"прозрение и надзор\", за да потвърди, че всички развиват изкуствения интелект безопасно и по начин, който е „симбиозен за човечеството\". Въпреки това, дори при такива параметри на безопасност, ще се появят всички видове коварни и неочаквани рискове, казва Мъск. Ако полезната функция на изкуствения интелект е да увеличите максимално щастието на хората, свръх интелигентният изкуствен интелект може да реши, че най-добрият начин да се направи това е да се уловят всички хора и да се инжектират мозъците им с допамин и серотонин, поясни предприемачът. Мъск предложи дигиталният интелект вместо това да бъде насочен към максимизиране на „свободата на действие на човечеството\".", "date": "2018.03.14", "title": "Корабът за Марс полита догодина"}
{"url": "http://standartnews.com/svyat/merkel_da_ne_prekasvame_kontaktite_s_rusiya_zaradi_skripal-369351.html", "text": "Германската канцлерка Ангела Меркел заяви, че ЕС ще излезе с единна позиция по нападението с нервнопаралитично вещество срещу бивш руски агент в Англия, за което британският премиер Тереза Мей държи отговорна Москва, предаде Ройтерс. \"Приемаме много сериозно заключенията на британското правителство. Ще представим обща европейска позиция\" на срещата на лидерите на ЕС следващата седмица, каза Меркел за германската телевизия А Ер Де. \"При все това смятам, че сега не бива да прекъсваме всички контакти. Трябва да продължим да разговаряме с руснаците въпреки всички разногласия\", добави Меркел.", "date": "2018.03.14", "title": "Меркел: Да не прекъсваме контактите с Русия заради Скрипал"}
{"url": "http://standartnews.com/mneniya/vizite_v_evrosayuza__polesni_i_posigurni-369350.html", "text": "Милиони хора от цял свят желаят да посетят ЕС и много от тях се нуждаят от виза. Между 2009 г. и 2016 г. броят на подадените молби за издаване на виза се е увеличил с 50% — от 10,2 милиона до 15, 2 милиона. Това показва увеличаване на мобилността в световен мащаб, дължащо се не на последно място на по-лесните и по-евтини възможности за пътуване. Същевременно обаче през последните няколко десетилетия геополитическата среда претърпя коренни промени, изразяващи се в появата на нови и бързо променящи се предизвикателства в областта на миграцията и сигурността. Трябва да извлечем поуки от тези тенденции и да модернизираме по подходящ начин общата визова политика на ЕС, без да усложняваме законното пътуване. В настоящата епоха на глобална мобилност искаме да улесним пътуването на хората, които идват в ЕС с цел туризъм, бизнес или по семейни причини. Ето защо сега предлагаме да може да се кандидатства за виза по-рано, да се подава и подписва заявление за издаване на виза по електронен път и да се получава отговор по-бързо чрез съкращаване на сроковете за вземане на решения. За да улесним кратките туристически пътувания, също така въвеждаме възможността съгласно специална схема за временен период и при строги условия. Същевременно надеждните и редовни пътници ще могат да се възползват от хармонизирана „виза за многократно влизане\" със срок на валидност от една до пет години. Успоредно с това трябва да станем по-ефективни при проверките на пътниците и при откриването на онези лица, които представляват заплаха. Ето защо в близкото бъдеще ще модернизираме Визовата информационна система, базата данни, използвана от консулските служители, които отговарят за оценката на заявленията за визи. В бъдеще даден консулски служител следва да може незабавно да установи дали по отношение на дадено лице е наложена забрана за влизане, дали то притежава подправени документи или дали по отношение на него има подаден сигнал за издирването му например за престъпни или терористични дейности. С цел осигуряване на по-ефективно и по-бързо обработване на все по-големия брой заявления за визи, предлагаме увеличение на визова такса от 60 EUR на 80 EUR. Размерът на тази такса продължава да бъде по-малък от размера на таксата в много други туристически дестинации в света, но тя ще предоставя на държавите членки допълнителни 205 млн. EUR на година за осигуряване на консулска подкрепа по света. Накрая, визовата политика на ЕС следва да играе по-ефективна роля в цялостното ни сътрудничество с трети държави, по-специално Много държави членки днес изпитват трудности при връщането на задържани незаконни мигранти в техните държави на произход поради липсата на съдействие от страна на властите в тези държави във връзка с обратното приемане. Същевременно определена част от незаконните мигранти, които трябва да бъдат върнати, в действителност са влезли законно в ЕС, като са получили визи, а впоследствие са просрочили посочения в тях период. Ето защо, предлагаме да се установят по-строги условия за обработването на визи в случаите, когато трета държава не оказва достатъчно съдействие в областта на обратното приемане. В един все по-мобилен и глобализиран свят осъществяването на по-справедлива, по-прозрачна и по-сигурна визова политика е във взаимен интерес на ЕС, на държавите, които са наши партньори, и на техните граждани, които желаят да пътуват до ЕС. Визова политика на ЕС, която е подготвена за бъдещето, има съществено значение за постигането на отворен и сигурен Европейски съюз.", "date": "2018.03.14", "title": "Визите в Евросъюза - по-лесни и по-сигурни"}
{"url": "http://standartnews.com/biznes/tsakat_ni_s_treta_amerikanska_tets-369353.html", "text": "Подготвя се увеличение на количеството закупуван студен резерв от държавата. Това съобщават в обща позиция, изпратена до медиите от Асоциацията на организациите на българските работодатели (АОБР), четирите национално представени работодателски организации – КРИБ, АИКБ, БСК и  БТПП. В нея те определят подготвяните от кабинета законодателни  промени, с които се цели удвояването на студения резерв от 500 на 1000 МВт, като \"далавера\". Според Закона за енергетиката Електроенергийният системен оператор (ЕСО) е задължен да поддържа определен със заповед на министъра на енергетиката студен резерв, който да обезпечава безопасното и ефективно функциониране и управление на електроенергийната система. ЕСО плаща този резерв от централите и при нужда го активира. Приходите за това ЕСО получава от таксата за достъп до електропреносната мрежа, която се определя ежегодно от КЕВР и се плаща за всеки пренесен по мрежата мегаватчас електроенергия както от индустриалните, така и от битовите потребители. Според работодателите тази, както те я определят - \"далавера\", ще струва на потребителите още 200 млн. лева годишно. От АОБР обясняват, че двукратното увеличаване на количеството студен резерв, които ще плащаме всички ние като абонати, е \"една нова далавера с мащаби на трета „американска\" централа!\" \"С оглед значимостта на подобни действия и с цел да се избегне изненадата от евентуални управленски и регулаторни решения, настояваме Министерството на енергетиката, вкл. и в качеството си на принципал, както и КЕВР, своевременно да ни предложат становищата си по повдигнатите в тази позиция теми, пишат от Асоциацията на организациите на българските работодатели. Работодателите припомнят ситуацията от януари 2017 г., когато заради големите студове на ЕСО му се наложи да активира студения резерв. Оказа се обаче, че тогава някои ТЕЦ-ове, на които ЕСО им плаща да поддържат студен резерв, не можаха да го активират поради различни причини. Тогава станахме свидетели на съществен енергиен дефицит в системата, при който лъснаха крадливи схеми за злоупотреби с резервирани, но нефункционални генерационни капацитети, припомнят четирите работодателски организации.", "date": "2018.03.14", "title": "Цакат ни с трета \"американска\" ТЕЦ"}
{"url": "http://standartnews.com/svyat/pochina_stivan_hoking-369314.html", "text": "Tеоретичният физик Стивън Хокинг почина на 76-годишна възраст в дома си в Кеймбридж, съобщи Би Би Си. \"Ние сме дълбоко опечалени от смъртта на нашия любим баща. Той беше велик учен и изключителен човек, чиято работа и наследство ще живеят още много години\", написаха децата му Люси, Робърт и Тим. \"Неговият кураж и постоянство, с неговия блясък и хумор, вдъхновяваха хората по цял свят\", се казва още в съобщението, цитирано от Ройтерс и Асошиейтед прес. Стивън Хокинг, роден на 8 януари 1942 г. в Оксфорд, заболява от амиотрофична латерална склероза на 21 години, а по-късно губи способността да говори в резултат на трахеостомия. Тежкото заболяване обаче не му попречи да стане един от най-известните съвременни физици теоретици. Основна област на научните му изследвания бяха космологията и квантовата гравитация, много време той посвети на изучаването на черните дупки. Хокинг е автор на множество научно-популярни книги, сред които \"Кратка история на времето\", станала международен бестселър и направила го един от най-известните учени след Алберт Айнщайн, отбелязва АП, цитирана от БТА. Животът и постиженията му са пресъздадени във филма \"Теория на всичко\" от 2014 г. с Еди Редмейн в главната роля.", "date": "2018.03.14", "title": "Почина Стивън Хокинг"}
{"url": "http://standartnews.com/biznes/9_leva_za_syanka_na_slanchev_bryag-369334.html", "text": "9 лева ще струва това лято сянката в култовия курорт Слънчев бряг. Толкова ще броят туристите за чадър на плаж \"Слънчев бряг - север\". Още 9 лв. ще им струва шезлонгът. Това одобри кабинетът вчера, определяйки концесионерите на четири плажа по Южното Черноморие. Договорите се сключват след конкурси за срок от 15 години. Цените на Слънчев бряг за концесионера „Голден сендс бийч\" ООД. Най-скъп това лято ще е плажът на прекрасната ивица „Росенец-север\", община Бургас. Чадърът и шезлонгът там ще струват по 10 лв. Концесионер е „Хермес Солар\" ООД. Най-евтино засега ще е събирането на тен на плаж „Св. Влас - болницата\", община Несебър. Концесионерът „Тера Тур Сервиз\" ЕООД ще дава чадъра и шезлонга по 7 лв. На \"Несебър - юг\" екстрите ще са по 8 лева. Там плажът ще се стопанисва от „Ауто Фактор\" ЕООД. Размерът на концесионното плащане за всяка календарна година от срока на концесията е определен съгласно приетата от Министерския съвет Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане, съобщи правителствената информационна служба. За плаж „Росенец-север\" сумата е 12 092,40 лв. с ДДС, за плаж „Св. Влас-болницата\" - 64 807,45 лв. с ДДС, за „Слънчев бряг - север\" - 1 664 784,18 лв. с ДДС и за \"Несебър-юг\" - 320 756,11 лв. с ДДС. Средствата за организация на целогодишно санитарно хигиенно поддържане на плаж „Росенец-север\" са в размер на 20 000 лв. без ДДС. За инвестиции за целия срок на концесията за подобряване на пешеходния достъп до морски плаж „Св. Влас - болницата\" са планирани 272 000 лв. без ДДС. Сумата за подобряване на облика на морски плаж „Слънчев бряг-север\" е 12 567 875 лв. с ДДС. Инвестициите в мерки за опазване на околната среда и защитените територии на плаж \"Несебър-юг\" са 4 891 749 лв. с ДДС.", "date": "2018.03.14", "title": "9 лева за сянка на Слънчев бряг"}
{"url": "http://standartnews.com/mneniya/bolestta_na_parvata_tseluvka_udrya_naprolet-369313.html", "text": "- Категорично може да се каже, че сме на края на опашката на грипната епидемия. Тази година тя започна в края на декември, плавно се повиши като амплитуда и достигна върха си в края на януари и след едно плавно понижаване в началото на месец март настъпи затихване на заболяването и намаляване броя на приетите болни. Грипът обаче е целогодишно заболяване и болни ще има и през пролетта, лятото и следващата есен, за да се стигне до следващия пик през новата година. Всички типове грип (А,Б,С) циркулират постоянно сред населението, като по този начин се поддържа епидемичния процес. - Съществена, защото това са два съвсем различни вируси. Има разлика и в клиничното протичане. На пръв поглед симптомите им си приличат – температура, отпадналост, болки в ставите и мускулите, главоболие. Има обаче разлики, които ги разграничават коренно един от друг. Грипните вируси често предизвикват усложнения - пневмонии, предизвикани от самия вирус и от вторичната бактериална флора, която се наслагва след вирусното заболяване. Много често засягат белите дробове, централната нервна система, бъбреците. Най-тежко протичат грипните инфекции от тип А, тип Б протича сравнително по-леко, а най-леко е при тип С. Парагрипните вируси наред със специфичните оплаквания, които наричаме грипоподобни, могат да засеганат и гласните връзки на малките деца, клинично проявено с характерна „лаеща кашлица\".  Заболяването по принцип протича леко, но при децата е възможно да се развие усложнение, което се нарича круп, често с летален изход поради остро настъпилия оток. - В сравнение с изминалите две години, може да се каже, че тази година имахме повече случаи и като брой болни, и като усложнено протичане. Тази година преобладаваше грип тип Б, който по принцип протича леко, но имахме и доста усложнения, като типични пневмонии, насложени микоплазмени, хламидийни и легионелни инфекции. Също така и някои по-редки усложнения, като бъбречни и такива на централната нервната система. За съжаление имахме и един починал болен, който разви остър респираторен дистрес синдром. - Най-засегнати бяха младите хора, които не са се срещали с грипния вирус от тип Б. Българите на средна възраст които са го срещали в предишните си години, бяха естествено имунизирани от него. Боледуваха и по-възрастните хора над 70 години, които имат изчерпан имунитет. - Тази година ваксината беше четирикомпонентна. Световната здравна организация беше дала много добри препоръки кои вируси да бъдат включени в нея и точно те циркулираха най-масово. Ваксината включваше двете генетични линии на грип тип В – Виктория и Ямагата, както и щамовете на грип тип А - Хонконг и Мичиган. Ваксинирането имаше много добър ефект. Друг е въпросът, че тази година много малко хора се имунизираха. По мои лични наблюдения в предходните години 2010-2015, повече хора се имунизираха за грип. Имаше масови кампании във фирми и болници с осигурени безплатни ваксини, което в последните години забелязвам все по-рядко. От друга страна самите хора не отделят нужните средства и внимание, което доведе до повишената заболеваемост. - Грипът ще продължи, макар и не така епидемично разпространен. Парагрипът също ще циркулира. Появяват се и нови вируси, характерни за пролетно-летния сезон. Говоря за коронавирусите, които в никакъв случай не протичат леко и също дават тежки усложнения. Аденовирусите засягат черния дроб и лимфните възли. В по-топлите месеци преобладават ентеровирусите, които миналата година бяха доста разпространени. Те имат много характерни симптоми – пъпчив обрив по устата, краката и ръцете (синдром уста-ръка-крак), диариини оплаквания, коремни болки, неразположеност. Най-вероятно със затоплянето на времето тези заболявания отново ще вземат превес. Очаква се разпространение и на характерните за този сезон вирусни заболявания от херпесната група, най-вече Ебщайн-Бар и цитомегалвирусна инфекция с характерното клинично проявяване като инфекциозна мононуклеоза и мононуклеозо-подобен синдром или още \"болест на първите целувки\". През последните години наблюдаваме, че тя засяга не само 16-17 годишните, но и по-малки деца. Миналата година установихме инфекциозна  мононуклеоза при 3-5 годишни деца, което не е характерно. Най-вероятно и тази пролет ще зачестят заболяванията от този тип, особено във детските градини, училищата, университети и други затворени колективи. Това заболяване все повече се разпознава от широк кръг специалисти, но и родителите трябва да са добре информирани.  Характерните симптоми са зачервено гърло, налепи по сливиците, увеличени лимфни възли, температура и нерядко засягане на, черния дроб. Почти всички респираторни, хепатитни, кърлежо-предавани заболявания започват с грипоподобна симптоматика. Тези симптоми не бива да ни лъжат зад тях може да се крие хепатит, бактериална инфекция, предавани чрез ухапване от насекоми или по кръвен път болест. Над 200 вируси причиняват „грипоподобна\" симптоматика и различаването им само по клиничното им протичане е невъзможно, поради което се препоръчват специализирани изследвания. - Очакваме да се увеличат бактериалните инфекции на респираторния тракт, като коклюшните инфекции. Коклюшът засяга най-често децата под една година, които не са имунизирани, но и възрастните хора на които имунитетът е изчерпан. Ще има увеличение и на кърлежово-преносимите болести, защото кърлежите започват активно да се размножават и имат нужда да се хранят с кръв от животни и хора. Лаймската болест е особено характерно заболяване през пролетно-летния сезон. Обръщам внимание на хората когато забележат един много характерен червен кръгловат обрив с форма на мишена, най-често по крайниците, веднага да потърсят лекарска помощ. Колкото по-рано се започне насочено антибактериално лечение, толкова то ще бъде по-ефективно. Иначе се налагат 3-4 курса на антибиотично лечение, които нарушават качеството на живот на болния. - Симптомите са подобни, но има малки разлики, които е необходимо да се оценят от специалист и да се вземат съответните мерки. При много малко вирусни заболявания има разработено антивирусно лечение. За бактериалните инфекции се използват антибиотици, които трябва да се назначат от специалист. За стрепто-стафилококовите инфекции имаме един тип антибиотици, при други инфекциозни заболявания, каквито са хламидийната и микоплазмената инфекция -  друг тип. - Погледнато строго професионално, антибиотик е необходим след преценка на клиничната картина на заболяването и клинико-лабораторните изследвания, по възможност след антибиотикограма. Съответно само причинените от бактерии заболявания се нуждаят от антибиотично лечение.  Трябва да се преценят и маркерите за възпалителен процес - броя на левкоцитите, нивото на С-реактивния протеин, скоростта на утаяване на еритроцитите, като по тях също се ориентираме дали се касае за вирусна или бактериална инфекция. При вирусните инфекции усложненията от страна на белите дробове, на пикочните пътища и централната нервна система също задължително изискват антибиотична лечение. - Хората чувстват умора през пролетния сезон. Това не рядко се дължи на вирусни заболявания, прекарани през зимните месеци. Голяма група вирусни и бактериални инфекции са причинители на симптома на хроничната умора. Някой път си мислим, че сме изморени заради пролетта, но това може да е симптом на едно инфекциозно заболяване. - Трябва да приемаме голямо количество течности, повече от 4 чаши дневно, вода, чай, прясно изцедени плодови сокове. Консумиране на повече плодове. И е важно в този сезон човек да е адекватно облечен – предимно няколко слоя дрехи, които лесно може да отстрани за да се предпази от нежелано изпотяване. Да се диша през носа, не през устата, както повечето деца правят. Да сме позитивни и да се усмихваме по-често, защото това ни повишава имунитета и ни предпазва от вирусни заболявания. Това е научно доказано. И разбира се, да мием ръцете си по често, защото дори едно ръкуване с болен, може да ни зарази ако после докоснем лицето си. Да се храним по- здравословно, да си почиваме повече. Това са неща, които всеки знае, просто трябва да се старае да спазва.", "date": "2018.03.14", "title": "Болестта на първата целувка удря напролет"}
{"url": "http://standartnews.com/biznes/desetki_bg_kompanii_s_interes_da_iznesat_biznesa_si_vav_velikobritaniya-369324.html", "text": "„Софийска баница\" ще отвори врати в Лондон като част от програмата „City to City\". Освен „Софийска баница\", близо 70 български компании са проявили желание да изнесат бизнеса си във Великобритания. Такъв договор предстои да бъде подписан и с Виена. Това става ясно от общинската агенция за приватизация и инвестиции. От агенцията казаха още, че инвестиционният климат в София е стабилен и столицата произвежда 1/3 от износа на страната.", "date": "2018.03.14", "title": "Десетки БГ компании с интерес да изнесат бизнеса си във Великобритания"}
{"url": "http://standartnews.com/biznes/darzhavata_prehvarlya_yazovirite_na_novo_targovsko_predpriyatie-369331.html", "text": "Правителството възнамерява да създаде търговско предприятие, в което, по съгласие на общините, ще бъдат прехвърлени язовирите, които те не могат да управляват и стопанисат. Целта е това предприятие да отговаря за извършването на ремонтите и поддръжката на язовирите. Това обяви пред журналисти в Министерски съвет икономическият министър Емил Караниколов. Според него по този начин няма да се стига до момент, в който да липсват финансови средства за поддръжка на язовирите. Има и предложение да се създаде фонд, който да генерира средства не само от бюджета, но и от стопанската дейност на всички язовири. От този фонд ще се набират средства за извършване на ремонтите, информира още икономическият министър. \"Ще има търговско предприятие, което ще е собственик на язовирите, които общините не могат да поддържат, и то ще отговаря за тяхната поддръжка. Парите ще бъдат от държавния бюджет и от този фонд, за който вече казах\", уточни Емил Караниколов. Той обясни, че до другата сряда изменението на закона трябва да е готово и да бъде внесено в Народното събрание. Министърът на икономиката посочи още, че по време на днешното правителствено заседание са били внесени предложения за изменения в Закона за водите. Чрез тези промени язовирите в България ще бъдат категоризирани на голям и малък, както и какви са техните изисквания за експлоатация. Освен това ще се задължават собствениците и операторите да правят аварийни планове.", "date": "2018.03.14", "title": "Държавата прехвърля язовирите на ново търговско предприятие"}
{"url": "http://standartnews.com/biznes/inerkom_proveryava_sdelkata_za_chez_za_kontsentratsiya_v_kzk-369347.html", "text": "„Инерком България\" подаде уведомление по реда на чл.79, ал.1 от ЗЗК за осъществяване на концентрация по чл.22, ал.1, т.2 от Закона за защита на конкуренцията, чрез придобиване на контрол от страна на „Инерком България\" ЕАД върху предприятия от групата на „ЧЕЗ а.с.\" в Република България, съобщиха от фирмата. Планираната концентрация ще бъде осъществена въз основа на договор за покупка на акции, сключен на 23 февруари 2018 г. между „ЧЕЗ а.с.\" и „ЧЕЗ Бългериън Инвестмънтс Би Ви\" от една страна като Продавачи, и „Инерком България\" ЕАД като Купувач. Компанията припомня, че тази стъпка беше тема на проведените в средата на миналата седмица разговори в Прага между „Инерком България\" и „ЧЕЗ а.с.\", както и че тя е изискване по вече подписания договор между двете страни.", "date": "2018.03.14", "title": "\"Инерком\" проверява сделката за ЧЕЗ за концентрация в КЗК"}
{"url": "http://standartnews.com/mneniya/kontslagerat_belene_ne_pogubi_vsichki_no_ubi_svobodata-369340.html", "text": "- Нямам близки, които са били в концлагера. Водеше ме желанието да разбера повече за концлагерите на комунизма и въобще за репресивната система на тоталитарната държава. Разбира се, това проучване ми коства значително емоционално, умствено и дори физическо усилие, но ми се струваше важно да го направя. - Всъщност най-неизвестна и спотаявана част от историята на концлагера е тази след 60-те години. През целия този период, почти без прекъсване, на територията на действащия затвор на острова продължава да има хора, които са лишени от свобода без присъда, по административен ред. Малкото сведения за този период позволиха на преименуваните комунисти да създадат невярното убеждение, че със закриването на Ловешкия лагер през 1962 г. режимът се отказва от тази репресия. По консервативна оценка от 1949 г. до 1987 г. през \"Белене\" са преминали 15 000 души. - Белене е символ най-вече заради продължителността на своето съществуване и защото от края на 1951 г. той остава единствен концлагер. Но и комунистическата власт използва смразяващата слава на това име като заплашителен символ, за да държи в подчинение обществото. Трудно ми е да откроя един или друг по-драматичен случай или факт. Всичко в един концлагер е извънредно и потресаващо - гладът, разстрелите без повод, непосилният труд, целенасочената жестокост на оперативните работници от ДС... Но може би смъртта на острова - далече от близките, в безименни плитки гробове в крайбрежния пясък, от които дунавските води или животните отнасят останките, е най-потискащият финал на концлагерната трагедия - заличаването дори на спомена за свободната личност. - Това е море от човешки съдби, които трябва да бъдат разказани и запомнени, истории на хора, които не дават земята си в ТКЗС, не искат да сменят името си или да се откажат от вярата си. Бих споменал като пример историята на Йордан Дренков - брат Йорданчо, който посочил Кръстова гора като свято място. През декември 1958 г., в разгара на голяма атеистична кампания, той е въдворен в ТВО \"Белене\" като \"опасен за обществения ред и сигурността на страната\", защото организирал изграждането на аязмо в пловдивската църква \"Св. Спас\". А през есента на 1959 г., когато лагерът се закрива, по препоръка на Градско управление на МВР-Пловдив е включен в списъка на 166 \"най-опасни за обществото криминални рецидивисти\", които не се освобождават, а се изпращат в новия Ловешки лагер. Там Дренков е убит. - Няма социална, политическа или религиозна група, която да не е представена в концлагера - такава е логиката на тоталитарната репресия. Но статистиката показва, че най-голямата социална група са селяните. В годините 1949-1953 те са почти 50% от лагерния състав; в годините 1956-1959, когато насилствената колективизация приключва, също са значителна част от лагеристите. Поводите за въдворяването са различни, според това каква репресивна кампания се извършва в момента: колективизацията, ликвидирането на опозицията, национализацията, чистката в образованието, респектирането на младото поколение, което слуша джаз и рокендрол и носи тесни панталони, или насилствената смяна на имената на българите мюсюлмани и турците... - Невъзможно е да се посочи определен брой, защото разказването на вицове влиза в по-общото провинение \"вражеска агитация и пропаганда\". С такова обвинение в годините 1949-1953 са над 20% от лагеристите, а в годините 1956-1959 - над 80%. Разказването на вицове, особено срещу Тодор Живков, започва да се преследва още по-активно през 60-те години. В края на 1963 г. административните репресии на МВР - изселване и въдворяване, временно прекратени след закриването на Ловешкия лагер, са подновени и една от основните причини са вицовете. Знаете, че вашият съгражданин и легендарен автор на вицове арх. Боян Чинков е арестуван в края на 1963 г. и осъден. На 17 декември 1963 г. министърът на вътрешните работи Дико Диков казва пред ръководството на МВР: \"Вражеските елементи са раздвижени, активни и нагли в своите действия срещу властта и нейните мероприятия. ... С вицове те опорочават на­шите успехи и постижения в строителството на социализма, говорят против Правителството и ЦК на БКП, особено против първия секретар др. Живков. Тук има пръст врага, има пръст чуждестранната разведка. ... Целта е да се създаде неверие в нашата власт, в дружбата ни със СССР, да се компрометира правителството и ЦК на БКП, нашия Първи секретар - др. Тодор Живков.\". - Държавна сигурност винаги е гледала на концлагерите като на най-ефикасно средство за пречупване и вербуване на човека. Концлагерът \"Белене\" трябва да бъде \"инкубатор за вербуване на агентурен апарат\", нарежда през 1985 г. зам.министърът на вътрешните работи Григор Шопов. В тези смазващи духа и тялото условия ДС може да постави лагериста пред избора между физическата и моралната смърт. Вербовката невинаги е гарантирала освобождаване, но поне изваждане от подземния карцер или разрешаване на животоспасителен колет с храна. И все пак успехите на ДС не са пълни. Не са много пречупените. От докладите на ДС за лагера се вижда, че оперативните работници нямат ценни агенти или около лидерите на отделните политически групи няма внедрена агентура. Има политически групи, от които ДС почти не успява да вербува агенти - например легионерите и анархистите. - За началници на лагера са предпочитани бивши партизани - повечето са служители на лагерната система от самото създаване. Първият началник Куртев, по мнението на много лагеристи, е заменен със Стефан Китов, защото проявявал известна човещина. Същата селекция се прилага и към милиционерите - за подпомагане на въдворените и изрази на съчувствие те са давани на съд или въдворявани. Милиционерите обикновено са бедни и необразовани хора без възможност да намерят работа и въпреки това някои не издържат на жестокостите и напускат. Но към края на 50-те вече е подбран и възпитан онзи персонал, който ще създаде ужаса на Ловешкия лагер. - Много от лагеристите излизат съхранили нравствената си цялост и вътрешната си свобода. Но навън те попадат в общество на страх и мнителност и тяхната свобода не може да бъде \"заразна\". Така че тоталитарната репресия, не само концлагерът, не успява да убие всички свободни личности, но убива свободата. - Да прости има право само жертвата. А много хора си отидоха от живота, без да дочакат покаяние или въздадена справедливост.", "date": "2018.03.14", "title": "Концлагерът \"Белене\" не погуби всички, но уби свободата"}
{"url": "http://standartnews.com/svyat/nad_20_000_dushi_evakuirani_v_italianski_grad_zaradi_snaryad_ot_vtorata_svetovna_voyna-369323.html", "text": "Над 20 хиляди души бяха евакуирани в италианския град Фано на адриатическото крайбрежие след като при строителни работи беше открит невзривил се снаряд от времето на Втората световна война, съобщи телевизия \"РАИ-нюз-24\", цитирана от ТАСС. Властите евакуираха хората от всички жилищни домове и обществени сгради, както и от местната болница. Временно е затворена железопътната гара, разположена на близо 2 км от мястото, където е открит снарядът. Започнала е операция по обезвреждането на бомбата, която ще бъде взривена в открито море, съобщи агенция АНСА.", "date": "2018.03.14", "title": "Над 20 000 души евакуирани в италиански град заради снаряд от Втората световна война"}
{"url": "http://standartnews.com/svyat/oshte_ostavki_v_darzhavniya_departament_sled_uvolnenieto_na_tilarsan-369318.html", "text": "След уволнението на Рекс Тилърсън от длъжността държавен секретар на САЩ, оставка подадоха и началничката на администрацията му Маргарет Петерлин и заместничката ѝ Кристин Чиконе. Това съобщи във вторник телевизия Си Ен Ен като се позова на двама служители във външното ведомство на САЩ. Единият от тях признава, че оставката се е очаквала отдавна, но въпреки всичко е дошла в неочакван за много хора момент. \"Ако това бе станало миналата есен, то бихме го приели като очаквано събитие. Но той се задържа (на поста) дълго време и затова всички предполагаха, че най-опасният момент вече е отминал\", пояснява източникът на телевизията. Другият служител нарича показателно това, че Тилърсън бе на обиколка в страните от Африка миналата седмица и отсъстваше от Вашингтон, когато там беше делегацията от Южна Корея и стана известно, че президентът на САЩ Доналд Тръмп е готов да се срещне с лидера на Северна Корея Ким Чен Ун до май. \"Това бе дипломатическо събитие от президентски мащаб, а държавният секретар не бе забелязан никъде наблизо. Това беше лош знак\", признава източникът.", "date": "2018.03.14", "title": "Още оставки в Държавния департамент след уволнението на Тилърсън"}
{"url": "http://standartnews.com/svyat/obzor_izgrya_zvezdata_na_stivan_hoking-369335.html", "text": "На 76 години си отиде големият астрофизик и учен Стивън Хокинг. За това съобщиха децата му в кратко комюнике до медиите, цитирано от световните агенции. В съобщението се казва: „Дълбоко сме опечалени от смъртта на човек, чието дело ще живее още много години\". Като голям учен и човек за пример ще остане в историята Хокинг. Няма да бъдат забравени и неговите открития и идеи за Вселената и зараждането й. Кой беше Стивън Хокинг? 300 години след смъртта на големия Галилео Галилей се ражда не по-малкият Хокинг. Това става на 8 януари 1942 г. в Оксфорд, Англия. Къщата на родителите му се намирала в северен Лондон, но по време на Втората световна война Оксфорд е по-безопасно място за живеене. Когато е на 11 години, родителите му се преместват в Сейнт Олбанс, Хартфордшър. През 1959 г. Стивън е приет в Оксфордския университет, където не е възможно да учи математика (както той искал), затова записва физика, въпреки желанието на баща му да следва медицина. Като дете се занимава с конна езда, като ученик в Оксфорд е носови (на английски: cox) в отбора по академично гребане. Първите симптоми на болестта му се появяват след влизането му в Кеймбридж. През 1963 г., докато учи магистратура, Хокинг е диагностициран с АЛС - амиотрофична латерална склероза. Тогава той е на 21 години, това се случва малко преди първата му женитба. Докторите му казват, че едва ли ще живее повече от 1 – 2 години. АЛС е прогресивна дегенерация на моторните неврони – клетки в гръбначния и главния мозък, която води до парализа и смърт. АЛС довежда до атрофия на мускулите и мозъкът изгубва напълно способността си да ги контролира. За разлика от болестта на Алцхаймер обаче, тази болест невинаги уврежда разума на болния. Стивън Хокинг не спира да се бори и макар че е прикован на инвалидна количка, продължава да работи. През март 1966 получава своята докторска степен по приложна математика и теоретична физика. Той е един от най-младите членове на Английското Кралско общество (1971), Командор на ордена на Британската империя(1982) и на други британски кралски отличия и награди за научноизследователска дейност. Въпреки че Хокинг е атеист, той е член на Папската академия на науките, която е под пряката защита на папата. Стивън Хокинг пише в съавторство с дъщеря си Люси Хокинг три детски романа: „Тайният ключ на Джордж за Вселената\" и две нейни продължения. Целта на автора е приключенията на Джордж да бъдат представени по достъпен и забавен начин за младите читатели, които да надникнат в тайните на физиката, времето и вселената. Той е Има и епизодични участия в сериалите „Космо и Уанда\", „Теория за Големия взрив\", „Дилбърт\", „Семейство Симпсън\", „Футурама\". Главните интереси на Хокинг са свързани с космологията, квантовата механика и теорията на струните. През 1971 заедно със сър Роджър Пенроуз дават математическо доказателство, подкрепящо теорията на Големия взрив - те показват, че ако теорията на относителността е вярна, то тогава трябва да съществува една сингулярна точка във Вселенското пространство -време. Хокинг също така предполага, че веднага след Големия взрив са се образували първични черни дупки, които са се изпарили почти моментално. По-късно той показва, че ако пренебрегнем ефектите на квантовата механика, то хоризонтът на събитията на черна дупка може само да се увеличава, но не и да намалява. Изчислява максималното количество енергия, което две черни дупки могат да отделят при сблъсъка си, както и че една черна дупка не може да се раздели на две по-малки. През 1974 той доказва, че черните дупки всъщност не са абсолютно черни, а излъчват енергия под формата на елементарни частици, докато изчерпят енергията си и избухнат. Това явление е известно като лъчение на Хокинг и е първото, за чието описание се комбинират законите на гравитацията (общата относителност), квантовата механика и термодинамиката. През 1981 той изказва предположението, че въпреки че Вселената няма граница, тя има краен размер в пространство-времето, математическо доказателство за което е дадено през 1983. С други думи, според него Вселената е „крайна\", но „неограничена\", така както е крайна и неограничена земната повърхност. За да си представим това във вселенски мащаб, освен познатите ни три пространствени измерения, са нужни две допълнителни. Въпреки тежкото си заболяване, Хокинг не спира активната си научноизследователска дейност. Той е сред най-дълго живелите с АЛС. От 1985 г. започва да използва специален апарат, за да говори. Компютърът, инсталиран в инвалидната му количка, му позволява освен да говори, да пише статии, други текстове, да ползва Интернет и електронна поща. Управлението се извършва чрез движение на единствения мускул, който Хокинг може да контролира един от лицевите мускули на бузата, под окото. Движенията се разчитат от специален инфрачервен сензор, вграден в очилата му. За въвеждане на текст се използва система за предсказване на думите, но въпреки това целият процес е изключително труден и бавен. 1975 – Едингтонов медал; 1976 – Награда Хюгс на английското Кралско общество; 1985 – Златен медал на английското Кралско астрономическо общество; 1986 – Член на Ватиканската академия на науките; 1988 – Награда Волф за постижения в областта на физиката; 1999 – Награда Джулиъс Едгар Лилиънфилд на Американското физическо общество.", "date": "2018.03.14", "title": "ОБЗОР: Изгря звездата на Стивън Хокинг"}
{"url": "http://standartnews.com/svyat/velikobritaniya_goni_ruski_diplomati_zaradi_otroveniya_razuznavach-369338.html", "text": "Британският министър-председател Тереза Мей назова Москва като отговорна за нападението на нервопаралитечен газ срещу бившия руски двоен агент Сергей Скрипал в Англия, предава AFP. „Руската държава е виновна в опита за убийството на Скрипал и на дъщеря му Юлия\", заяви Тереза Мей пред депутати. Тя допълни, че Великобритания ще изгони 23 руски дипломати от страната. „Те са идентифицирани като необявени офицери от разузнаването\", допълни тя, давайки им седмица, за да напусната пределите на страната. Мей допълни, че Лондон ще изгони 23-има руски дипломати във връзка с делото „Скрипал\". Дипломатите, които трябва на напуснат Обединеното кралство, ще разполагат с една седмица, за да изпълнят разпореждането, допълни тя. Великобритания ще прекрати двустранните контакти на високо равнище с Русия и ще отмени поканата към руския външен министър Сергей Лавров да посети страната, обяви още Мей. Тя добави, че страната „ще прекрати всички двустранни контакти на високо равнище\" като каза, че Русия е „виновна\" за отравянето на Сергей Скрипал. Междувременно НАТО призова Русия да отговори на британските въпроси относно отравянето на Скрипал, наричайки възможната атака „ясно нарушение на международните норми\". „Съюзниците изразяват солидарност с Великобритания, предлагат ѝ своята подкрепа в провеждането на настоящето разследване и призовават Русия да отговори на британските въпроси\", пише в общо заявление на страните членки на Алианса.", "date": "2018.03.14", "title": "Великобритания гони руски дипломати заради отровения разузнавач"}
{"url": "http://standartnews.com/balgariya/vizite_v_evrosayuza__polesni_i_posigurni-369350.html", "text": "Милиони хора от цял свят желаят да посетят ЕС и много от тях се нуждаят от виза. Между 2009 г. и 2016 г. броят на подадените молби за издаване на виза се е увеличил с 50% — от 10,2 милиона до 15, 2 милиона. Това показва увеличаване на мобилността в световен мащаб, дължащо се не на последно място на по-лесните и по-евтини възможности за пътуване. Същевременно обаче през последните няколко десетилетия геополитическата среда претърпя коренни промени, изразяващи се в появата на нови и бързо променящи се предизвикателства в областта на миграцията и сигурността. Трябва да извлечем поуки от тези тенденции и да модернизираме по подходящ начин общата визова политика на ЕС, без да усложняваме законното пътуване. В настоящата епоха на глобална мобилност искаме да улесним пътуването на хората, които идват в ЕС с цел туризъм, бизнес или по семейни причини. Ето защо сега предлагаме да може да се кандидатства за виза по-рано, да се подава и подписва заявление за издаване на виза по електронен път и да се получава отговор по-бързо чрез съкращаване на сроковете за вземане на решения. За да улесним кратките туристически пътувания, също така въвеждаме възможността съгласно специална схема за временен период и при строги условия. Същевременно надеждните и редовни пътници ще могат да се възползват от хармонизирана „виза за многократно влизане\" със срок на валидност от една до пет години. Успоредно с това трябва да станем по-ефективни при проверките на пътниците и при откриването на онези лица, които представляват заплаха. Ето защо в близкото бъдеще ще модернизираме Визовата информационна система, базата данни, използвана от консулските служители, които отговарят за оценката на заявленията за визи. В бъдеще даден консулски служител следва да може незабавно да установи дали по отношение на дадено лице е наложена забрана за влизане, дали то притежава подправени документи или дали по отношение на него има подаден сигнал за издирването му например за престъпни или терористични дейности. С цел осигуряване на по-ефективно и по-бързо обработване на все по-големия брой заявления за визи, предлагаме увеличение на визова такса от 60 EUR на 80 EUR. Размерът на тази такса продължава да бъде по-малък от размера на таксата в много други туристически дестинации в света, но тя ще предоставя на държавите членки допълнителни 205 млн. EUR на година за осигуряване на консулска подкрепа по света. Накрая, визовата политика на ЕС следва да играе по-ефективна роля в цялостното ни сътрудничество с трети държави, по-специално Много държави членки днес изпитват трудности при връщането на задържани незаконни мигранти в техните държави на произход поради липсата на съдействие от страна на властите в тези държави във връзка с обратното приемане. Същевременно определена част от незаконните мигранти, които трябва да бъдат върнати, в действителност са влезли законно в ЕС, като са получили визи, а впоследствие са просрочили посочения в тях период. Ето защо, предлагаме да се установят по-строги условия за обработването на визи в случаите, когато трета държава не оказва достатъчно съдействие в областта на обратното приемане. В един все по-мобилен и глобализиран свят осъществяването на по-справедлива, по-прозрачна и по-сигурна визова политика е във взаимен интерес на ЕС, на държавите, които са наши партньори, и на техните граждани, които желаят да пътуват до ЕС. Визова политика на ЕС, която е подготвена за бъдещето, има съществено значение за постигането на отворен и сигурен Европейски съюз.", "date": "2018.03.14", "title": "Визите в Евросъюза - по-лесни и по-сигурни"}
{"url": "http://standartnews.com/balgariya/zapazvat_usednalostta_pri_zapisvaneto_na_parvolatsite-369352.html", "text": "Водещ критерий, по който ще се записват децата за първи клас остава 3-годишната уседналост в близост до съответното училище, като т.нар. райониране няма да се счита като привилегия, а като насочване за децата и техните родители при избора на училище. Това заяви министърът на образованието и науката Красимир Вълчев. Според Вълчев, тази политика на десегрегация е необходима и ще осигури по-добри възможности за контрол при кандидатстването, класирането и записването на ученици в различните видове учебни заведения. За нас тази политика е безспорна, не трябва да увеличаваме броя на сегрегираните училища. Така или иначе в момента имаме голям брой такива училища, заради т.нар. „локално мнозинство\". Насочването ще става по административен начин, но за да не бъде за сметка на останалите деца, може би, ще добавим, че те ще се насочват към училища, където има неприети от „прилежащия\" район, т.е. останалите свободни места, след като бъдат приети децата от прилежащия район, да намерим баланса между правото на родителите да запишат децата си в най-близкото училище, но и за да се правят политики за десегрегация, които са ключови по отношение на образователния процес на децата, заяви Вълчев. Образователният министър отговаря на въпроси на членовете на ресорната парламентарна комисия. По време на заседанието министърът съобщи, че проектите за ремонтно-строителните дейности по Оперативната програма „Региони във растеж\" ще бъдат извършени през летните месеци, като договорите би трябвало да бъдат подписани до месец юни. Като не очаква да бъдат създадени предпоставки за прекратяване на учебния процес при учебните заведения, които вече са получили финансиране за осъществяването на съответните ремонтни дейности. По отношение на въпросите, свързани с недостига на училищни автобуси, той заяви, че всички деца имат правото да упражняват достъпа си до образование, като най-добрата възможност за това са предоставените училищни автобуси, а не външните превозвачи, тъй като обикновено те са монополисти. Тази политика трябва да бъде финансирана, част от предоставените автобуси са достигнали своето амортизиране, затова и подхождаме с разбиране към молбите на кметовете от различните селищни райони, но смятам, че сме обезпечили най-проблемните случаи за момента, заяви министърът на образованието и науката. Но все пак се надява в скоро време да увеличат техния брой.", "date": "2018.03.14", "title": "Запазват уседналостта при записването на първолаците"}
{"url": "http://standartnews.com/balgariya/osvobodiha_shefkata_na_apelativnata_spetsprokuratura-369346.html", "text": "Прокурорската колегия на Висшия съдебен съвет (ВСС) освободи днес от поста ръководителя на Апелативната специализирана прокуратура (АСпП) Даниела Попова, която сама е депозирала молба за осовбождаване от длъжността, седем месеца преди края на мандата си. Причините, поради които Попова напуска, не станаха известни, не са били записани и в молбата й. За изпълняващ длъжността ръководител на обвинението съдебните кадровици назначиха досегашния й заместник Николай Найденов. Междувременно на днешното си заседание прокурорската колегия на съвета образува и дисциплинарно производство срещу следователя Бойко Атанасов по предложение на градския прокурор на София Емилия Русинова. Мотивите за решението на съдебните кадровици и на Русинова не бяха оповестени. Дисциплинарно производство образуваха членовете на прокурорската колегия и срещу прокурора от Районна прокуратура-Своге Мария Чернева.", "date": "2018.03.14", "title": "Освободиха шефката на Апелативната спецпрокуратура"}
{"url": "http://standartnews.com/balgariya/harchim_13_ot_parite_si_za_hrana_piem_27_litra_alkohol_za_godina-369341.html", "text": "По случай Световния ден на правата на потребителя националната статистика изпрати данни за общия потребителски разход на българина за 2016 г. Най-голяма част от парите ни отиват за храна – 37,3%, следвани от парите за жилища и битови разходи – 17,3%. Другото голямо перо в разходите са транспортът – 8,3% и здравеопазването – 6,7%. За свободно време, култура и почивка българинът отделя 5,8% от средствата си, за съобщения – 5,4%, за алкохол и цигари – 5,2%, за други стоки и услуги – 5,1%, за жилищно обзавеждане и поддържане на дома – 4,5%. На последно място в разходите са дрехите и обувките – 4,4%. Средно на лице от домакинство българинът изяжда 88 кг. хляб годишно, 45,6 кг. месо. Най-предпочитано е птичето месо – 10,8 кг., следвано от свинското – 9,5 кг., малотрайни колбаси – 6,9 кг., трайни колбаси – 3,7 кг., агнешко – 1,1 кг. и телешко – кг. 27,3 литра е консумираният алкохол средно на лице от домакинство за 2016 година. Най-предпочитана от българина е бирата – изпиват се по 20,3 литра, следвана от виното – 4,4 литра и ракията – 1,9 литра. Другите видове алкохол, които са потребявани са 0,6 литра. Сред млечните продукти българинът предпочита най-много киселото мляко – 27,5 кг. на година, следвано от прясното мляко – 17,3 литра, сирене – 11,8 кг, кашкавал – 3,9 кг., други млечни изделия – 2,3 кг. и яйца – 140 бр. Българинът консумира 70 кг. зеленчуци на година средно на лице от домакинство и 49 кг. плодове. Най-предпочитани са доматите – 20,6 кг., след което краставиците – 11 кг., пипер – 7,8 кг., зеле – 6,5 кг. От плодовете най-предпочитани са южните плодове – 14 кг. на година, дините и пъпешите – 12,5 кг., ябълкие – 11,9 кг. и крушите – 0,8 кг. Средно на лице от домакинство потреблението на компоти на година е 8,3 кг., а на конфитюри – 0,7 кг.", "date": "2018.03.14", "title": "Харчим 1/3 от парите си за храна, пием 27 литра алкохол за година"}
{"url": "http://standartnews.com/balgariya/dr_evangelos_perakis_otnovo_preglezhda_bez_pari_v_medlayn-369339.html", "text": "Водещият специалист по лапароскопска хирургия д-р Евангелос Перакис ще проведе безплатни прегледи. Той ще консултира на 22 март 2018 г. в болница „Медлайн\" в Пловдив пациенти със злокачествени и доброкачествени заболявания на стомаха, черния дроб, жлъчните пътища и панкреаса, както и страдащи от херния. За посещенията не се необходими направления от личните лекари, но пациентите трябва да си запишат час на тел: 032/656-600. Това е третата кампания, която д-р Перакис организира за пациенти в България. Първите две преминаха при голям интерес. Обект на научен интерес от негова страна е онкологичната хирургия на стомаха, черния дроб, жлъчните пътища и панкреаса. Извършил е множество тотални гастректомии, хепатектомии и панкреатектомии. Той е сред първите хирурзи в Гърция, които се интересуват и упражняват лапароскопската хирургия. От 1992 г. е направил повече от 7500 лапароскопии, от които около 6300 холецистектомии и многобройни апендектомии, пластики при ингвинални и следоперативни хернии, диафрагмални хернии, както и множество операции на тънкото и дебелото черво. Д-р Перакис е извършил първата лапароскопска ниска предна резекция при рак на правото черво в Гърция през 1993 г. Разработил е собствена техника за терапия на ингвинални и пъпни хернии без напрежение.", "date": "2018.03.14", "title": "Д-р Евангелос Перакис отново преглежда без пари в „Медлайн\""}
{"url": "http://standartnews.com/balgariya/royters_balgariya_shte_remontira_migovete_si_v_rusiya-369349.html", "text": "Българското правителство реши да сключи с Руската самолетостроителна корпорация (РСК) „МиГ\" договор за ремонт на изтребителите МиГ 29, съобщи агенция Ройтерс като се позова на българското министерство на отбраната. Договорът на стойност 81,3 млн. лева (около 40,5 млн. евро) за ремонт и модернизация на 12 самолета МиГ 29А и три МиГ 29Б за ВВС на страната по план трябваше да бъде сключен през декември. Но решението беше обжалвано от украинската кампания \"Укроборонпром\", която подаде жалба в Комисията за защита на конкуренцията (КЗК) и настоя за започване на нова конкурсна процедура. В съответствие с българския закон, жалбата стана основание за спиране на сделката. В началото на януари КЗК заяви, че е отхвърлила искането на \"Укроборонпром\". След това българските власти решиха да продължат обсъждането на договора с руската компания и да не канят други партньори за преговори.", "date": "2018.03.14", "title": "\"Ройтерс\": България ще ремонтира МиГ-овете си в Русия"}
{"url": "http://standartnews.com/balgariya/izchisliha_ochistvaneto_na_sofiyskiya_vazduh_zaradi_metroto-369348.html", "text": "Софийското метро ще намалява вредните емисии във въздуха с общо 90 000 тона годишно след построяването на третия лъч. Това каза министърът на околната среда и водите Нено Димов по време на инспекция с министъра на транспорта, информационните технологии и съобщенията Ивайло Московски и столичния кмет Йорданка Фандъкова. Министър Димов изтъкна, че това е един от големите проекти на Столичната община, пряко свързан с опазването на чистотата на атмосферния въздух. „Това е и една от основните цели, които се опитваме да постигнем заедно с местната власт\", допълни Димов. Той припомни, че автомобилният транспорт е един от двата големи източника на замърсяване с фини прахови частици, наред с битовото отопление. Министър Димов заяви, че в края на първото полугодие на тази година се очаква да бъде отворена Ос „Въздух\" от Оперативна програма „Околна среда\". По нея общините ще могат да кандидатстват и за финансиране, свързано с намаляване на замърсяването на въздуха. „С това се надяваме да подпомогнем както Софийската, така и всички останали български общини да направят крачка напред за подобряване на качеството на въздуха\", заключи министърът.", "date": "2018.03.14", "title": "Изчислиха очистването на софийския въздух заради метрото"}
{"url": "http://standartnews.com/balgariya/vlastta_pompa_reyting_s_fizkultura-369354.html", "text": "Коремното възлизане на президента Румен Радев пред командосите в Пловдив възпламени социалните мрежи. Възторжените коментари за физическата форма на държавния глава, който се врътна на лоста без дори да разкопчае сакото на костюма си преобладаваха. Особено възхитени бяха дамите, които явно ще доминират като електорат на една бъдеща президентска партия, ако тя се появи на хоризонта. Не бяха малко и ироничните и хапливи реплики, че след конското от руския патриарх, Радев е намерил начин да понапомпа накърненото самочувствие. Така или иначе не всеки ден може да се види как 54-годишен мъж прави на висилката упражнение, което Бащите и дядовците им помнят, че в казармата много новобранци спяха под лоста, докато преборят пустото коремно. Най-голям препъникамък да се превъртиш са излишните килограми. Те пък най-лесно се лепят, когато човек влезе в политиката и зачести с трапезите и наздравиците. Затова и поканата на лидера на \"Глас Народен\" Светльо Витков, който се врътна след Радев и пусна клип, към военния министър Красимир Каракачанов да се качи на лоста си е голямо предизвикателство. Все пак от сегашния кабинет на пръв поглед шанс да направят поне едно коремно имат най-много двама-трима. Сред тях обаче едва ли е премиерът Бойко Борисов, който дълго време обираше лаврите като спортяга №1 в родната политика. Лидерът на ГЕРБ редовно вдига купи по тенис, беше на път да влезе в Гинес като най-възрастния картотекиран професионален футболист в тима на \"Витоша\" (прочул се повече като \"Бистришките тигри\"), където премиерът ниже голове с фаталния №13. А и на снимките от Банкя щангата се появява като фон по-често от магнолията. За черния пояс от каратето и другите младежки подвизи на Борисов пък се знае и написа много. И докато премиерът се вихри в най-популярните спортове, Румен Радев изненадващо избра  гимнастиката. Но пък блесна с ефектно изпълнение, което със сигурност ще сложи някой процент отгоре върху и без това високия му рейтинг. Заради Радев от вторник в дежурните политически лафове влезе и въпросът: \"Ти коремното можеш ли го ?\". Така сегашният президент вече е с едни гърди и пред своя предшественик Георги Първанов, който преди 12 години също се хвана за лоста във все още съществуващата танкова бригада в Сливен, но направи само набиране. Майтапчии в нета изправят Радев даже и срещу самия Владимир Путин, Във фейсбук върви комична снимка на руския президент, който е на преглед при лекар. Руският държавен глава е гол до кръста и се държи за рамото. Към снимката роден зевзек е добавил закачлив текст: „Еми, гледах как Радев го прави и после нещо щракна ей тука\". Кадърът се появи броени преди президентските избори в Русия на 18 март и най-запалените русофили вече го приемат като провокация срещу властелина на Кремъл. Засега обаче Волен Сидеров не се е обадил по въпроса. Всъщност Путин ги може най-добре номерата със спортните подвизи. Периодично той се появява на татамито като умел джудист, който тръшка съперници, вкарва шайби като хокейната звезда Овечкин, кара ски и язди гол до кръста кон. Наскоро Дойче веле дори анализира, че сегашната кампания на Владимир Владимирович е насочена основно към застаряващите рускини, които и без това са с 10 милиона повече от мъжете. А Путин винаги е кукуряк, а мускулите му играят като зърната на Дуейн Джонсън - Скалата в най-добрите му години на кечист. Моделът \"със спорт към по-висок рейтинг\" отдавна е популярен сред родните политици. Примерите са много. Дори и Корнелия Нинова яхна кон на миналия Тодоровден, повеждайки БСП към изборите като една червена Райна княгиня. Евроизборите и местният вот догодина също ще предизвикат спортни подвизи. Румен Радев вдигна летвата с коремното, но със сигурност ще има опити за още по-ефектни изпълнения. За радост на публиката, която забравя за политиката, докато се диви на мускулите на властта. * * * * * * * Световните лидери често попадат в обективите, демонстрирайки добра спортна форма. Безспорно, на първите места, ако бъде създадена такава класация, ще застане руският президент Владимир Путин. 65-годишният държавен глава на Русия е майстор на спорта по джудо и самбо. През септември 2006 г. стана почетен президент на Европейския съюз по джудо, а през 2010 г. получи диплом \"Доктор в областта на джудото\" от южнокорейски университет. През 2013 година получи почетен девети дан по таекуондо, а година по-късно - осми дан по карате. Миналата година влезе в новините, обещавайки да даде теоретичен урок по джудо на унгарския премиер Виктор Орбан, докато присъстваше на откриването на световното първенство по джудо в Будапеща. Американският президент Доналд Тръмп не може да се похвали със спортни постижения, дори и в младежките си години. Макар по ръст и килограми да е близо до американския футбол, той е почитател на голфа. Проучване от края на миналата година показа, че 25% от времето през първата си година в Белия дом, Тръмп е прекарал, целейки дупките. Неговият предшественик Барак Обама също е почитател на голфа, както и на баскетбола. Британското кралско семейство е известно с любовта си към полото, а пък настоящият външен министър Борис Джонсън е истински почитател на колелото. Докато беше кмет на Лондон, той често ходеше на работа с велосипед.  През зимата германският канцлер Ангела Меркел редовно практикува ски бягане. Френският президент Еманюел Макрон и съпругата му Бриджит от своя страна бяха щракнати да карат колела. Истински спортсмен е и канадският премиер Джъстин Трюдо. Той е любител боксьор, карал е сноуборд като по-млад, сега редовно тича и.... практикува йога. Негова снимка с демонстрация на една от йога позите се превърна в истински хит. Трюдо, известен и със страстта си към необичайните десени на чорапите, които носи, също така кара каяк. Миналата година влезе в новините, тъй като разцелува булка, докато караше каяк край Сидни. Към него се приближили младоженците Мишел и Хайнър Грюцнер, чието сватбено тържество било съвсем наблизо. Двамата позираха за селфи с канадския премиер. Трюдо дори целуна булката, и то два пъти.", "date": "2018.03.14", "title": "Властта помпа рейтинг с физкултура"}
{"url": "http://standartnews.com/balgariya/mvr_ministarat_e_chak_vzrivove_zapalila_se_e_barkalka-369326.html", "text": "Пострадалият и загиналият от завод \"Арсенал\" са нарушили технологичната дисциплина и са били там, където е забранено да бъдат. Това стана ясно от първия коментар на вътрешния министър Валентин Радев. Той заяви, че взрив не е имало, а само пожар. \"Е, чак взривове - не! Запалила се е една бъркалка\", каза Валентин Радев за инцидента във военния завод. Жертвата и раненият работник се намирали в помещение, където не трябвало да бъдат. В него се бъркала с бъркалка сместа, а се оперирало дистанционно и загиналият и раненият е трябвало да бъдат отвън. Двамата са нарушили технологичната дисциплина, заяви МВР-шефът в парламента.", "date": "2018.03.14", "title": "МВР министърът: \"Е, чак взривове, запалила се е бъркалка!\""}
{"url": "http://standartnews.com/balgariya/parlamentat_glasuva_novi_merki_sreshtu_praneto_na_pari-369321.html", "text": "Парламентът ще гласува текстове от закона за мерките срещу прането на пари. С тях се разширява кръгът от хора, които попадат в обхвата на проверките. Такива вече ще са и близките на президент, премиер, министри и депутати, с които те имат брак или фактическо съжителство, както и деца и родители, и техните съпрузи и роднините по съребрена линия до втора степен.", "date": "2018.03.14", "title": "Парламентът гласува нови мерки срещу прането на пари"}
{"url": "http://standartnews.com/balgariya/osadiha_bivsh_nachalnikotdel_v_dans-369345.html", "text": "Софийският градски съд призна за виновен Мирослав Маринов - бивш началник отдел в Специализирана дирекция \"Финансова сигурност\" на ДАНС за това, че е разгласявал държавна тайна. Той беше осъден на 3 години условно с 5-годишен изпитателен срок. Според обвинението в периода от 27 септември 2013 г. до 1 октомври 2015 г. Маринов разгласил информация от 11 класифицирани документи, представляваща държавна тайна, която му била поверена по служба, като от престъплението са настъпили особено тежки последици за сигурността на държавата. Маринов е осъден за разгласяването на държавна тайна, но е оправдан по обвинението, че са настъпили особено тежки последици за сигурността. Прокуратурата ще протестира оправдателната част и ще настоява да се наложи по-тежко наказание, ориентирано към средния размер, което да се изтърпи ефективно.", "date": "2018.03.14", "title": "Осъдиха бивш началник-отдел в ДАНС"}
{"url": "http://standartnews.com/balgariya/temenuzhka_petkova_ne_sam_saglasna_s_upretsite_na_prezidenta_radev_po_sdelkata_s_chez-369320.html", "text": "\"Сделката с ЧЕЗ е стартирала като бизнессделка, но сами видяхте как ескалира тази тема и някои се опитаха да направят политически въпрос от нея. Това развитие на събитията не беше благоприятно за никой\". Това заяви в ефира на Нова тв енергийният министър Теменужка Петкова. \"Не съм съгласна с президента Радев. Чешката компания продава свои активи, които се продават в България. Имало е конкурс, който се е провел по техните правила. Не е работа на държавата да дава отговори как е структурирано финансирането\", каза още Петкова. \"След тази ескалация на напрежението, изключително пресилена и изкуствено създадена, премиерът Борисов като отговорен държавник потърси контакт с г-жа Върбакова и българската компания, за да видим какви са възможностите българската държава да влезе по някакъв начин в тази сделка. За нас е много важно българските граждани да бъдат спокойни. Разбираме какви са опасенията на хората. Искаме да създадем такива условия, че такива страхове да бъдат минимализирани. Темата с цената е последната, която ще бъде обект на дискусии, по-важното е как, ако има такава правна възможност, България да участва в сделката\", категоричен е енергийният министър. \"Натиск от страна на българското правителство няма. \"Инерком\" няма нищо против държавата да участва. Всичко е въпрос на анализ, който да ни даде отделните варианти, които съществуват. Най-важното е да гарантираме енергийната сигурност на страната. Държавата няма как да помогне на г-жа Върбакова. Тя не може да поема такива ангажименти да финансира подобна сделка\", добави министър Петкова.", "date": "2018.03.14", "title": "Теменужка Петкова: Не съм съгласна с упреците на президента Радев по сделката с ЧЕЗ"}
{"url": "http://standartnews.com/balgariya/tragediya_vzriv_v_arsenal_ima_zaginal_obnovena-369325.html", "text": "Един човек е загинал и един е обгорен след възникнал инцидент на територията на \"Арсенал\" Казанлък. Инцидент е станал тази сутрин, в помещение на цех 130 на завод 3. Все още няма информация за причината, при която е възникнал инцидентът, на място са оперативни групи на фирмата, полицията и специализираните органи. Загиналият е млад мъж на 27 години от село Шаново, с инициали Ц.В, пострадалият К. Ж.- на 45 години от Казанлък. Загиналият е на работа в \"Арсенал\" от две години, а пострадалият мъж със стаж от 10 години във фирмата. По предварителна информация е възникнало запалване на смесител, по време на работа. При инцидента няма други пострадали. Има нанесени материални щети на помещението, в което е работено. Останалите работници са изведени от помещението. Пострадалият е настанен в Спешния център на МБАЛ Казанлък, за оказване на първа помощ. Пациентът е със сериозен процент изгаряния. По предварителна информация най- вероятно ще бъде настанен в Клиника по изгаряния в Пловдив. На мястото на инцидента работят специализираните органи. Изключително неприятен инцидент, моите съболезнования към близките на загиналия. Непрекъснато получаваме информация за инцидента, обясни на извънреден брифинг в Министерски съвет министърът на икономиката Емил Караниколов. По-късно изпълнителният директор на завод \"Арсенал\" Николай Ибушев заяви, че инцидентът е възникнал в помещение, където има смесител - миксер за димна смес, което са необазопасени условия на труд. \"При затворена врата в същия момент по непонятни за нас причини двамата работници се озовават вътре с работещ миксер. В този момент, случвайки се нещо в самия миксер, той се възпламенява и пламъкът обгаря двамата. Първият е смъртен случай, вторият е тежко ранен в болницата. Какво е състоянието му не мога да кажа\", поясни Ибушев. Той каза също, че инструкцията ясно и точно указва, че миксерът трябва да се включи при затворена врата без да има в помещението хора. Към момента има назначена комисия, която ще разпитва свидетели, ще разследва, ако има веществени доказателства.\" Едно е ясно, че има отново нарушение на инструкциите за безопасна работа, както се получава в такива случаи, имаме и инцидент\", каза Ибушев.", "date": "2018.03.14", "title": "ТРАГЕДИЯ! Взрив в \"Арсенал\", има загинал /ОБНОВЕНА/"}
{"url": "http://standartnews.com/balgariya/zashto_527_darveta_v_borisovata_gradina_byaha_otsecheni-369317.html", "text": "527 дървета бяха „вандалски отсечени\" в столичната Борисова градина, в частта ѝ близо до бул. „Драган Цанков\", сигнализира общинският съветник Марта Георгиева. „Притеснена съм, че въпреки моите усилия като общински съветник и огромния натиск от загрижените граждани, практиките на Столичната община (СО) по провеждане на безогледни сечи на дървета не се променят\", каза тя в предаването „Тази сутрин\" по bTV. Георгиева посочи, че „това се извършва в центъра на София, в Борисовата градина, която е паметник на градинско-парковото изкуство, без отчетни документи, каквито се изискват по наредбата на СО, няма експертно становище за всяко едно дърво, няма и съгласуване с Министерството на културата, тъй като това е паметник на културата и резерват\". „Притеснява ме и че тази сеч е изключително близо до едно място, в което по проекта за подробен устройствен план (ПУП) се предвижда застрояване – между „Драган Цанков\" и розариума в проекта за ПУП планират да издигнат нова сграда – музей на София\", каза общинският съветник. Тя посочи още и че няма указателни табели или каквато и да е информация за гражданите – обяснение, „за да се разсеят притесненията, че не се режат първо здрави и безопасни дървета, а да се оставят сухите и опасните, за да се налага все повече и повече сеч\". Няма дори предпазни бариери или някакви ограждения. Директорът на Дирекция „Поддържане на зелената система\" Борис Кишкилов обясни, че още през 2016 г., съгласно разработка на научноизследователския сектор към Лесотехническия университет, е изготвена инвентаризация и подробен анализ на състоянието на дървесно-храстовата растителност в парка. Оценката е показала, че общото състояние е влошено. Тя е разгледана от комисията по опазване на околната среда при Столичния общински съвет, а през август миналата година се е преминало към маркиране на дърветата. Маркирането пък е било разгледано от специално създадена междуведомствена комисия. Ясно е посочено, че дърветата трябва да се премахнат, тъй като са опасни, каза той. Според него не може да се говори за сеч заради интерес към дървения материал или строеж. Лесовъдът Альоша Даков посочи, че основната цел е била осигуряване на безопасност за посетителите на парка. Втората цел е била да се съхрани биологичното разнообразие, затова са оставени биотопни дървета, макар да са във влошено състояние или сухи, но целта е да има хранителна база за птиците, за да се запази уникалната екосистема на парка. Тези дървета са на достатъчно безопасно разстояние от алеите, увери той.", "date": "2018.03.14", "title": "Защо 527 дървета в Борисовата градина бяха отсечени"}
{"url": "http://standartnews.com/balgariya/sadat_uvazhi_isk_na_tsatsarov_za_zakrivane_na_sdruzhenie_finansiralo_dost-369328.html", "text": "С решение от 13 март . Пловдивски окръжен съд уважи искането на главния прокурор Сотир Цацаров и прекрати Сдружение с нестопанска цел „Асоциация Бату платформ\". На 20 октомври 2017г. главният прокурор внесе в Окръжен съд – Пловдив искова молба за прекратяване на Сдружение с нестопанска цел „Асоциация Бату платформ\", чрез която незаконно е осигурено финансиране на предизборната кампания на политическата партия ДОСТ, заради извършване на дейност, която противоречи на Конституцията, на законите и на добрите нрави. Според главния прокурор дейността на Сдружение „Асоциация Бату платформ\" гр. Кърджали е несъответна на императивната забрана в чл. 168 ал.1 от Изборния кодекс, тъй като чрез нея е осигурено финансиране на предизборната кампания на политическа партия ДОСТ с анонимно дарени средства в размер на 100 000 евро с неустановен произход, което е нарушение на чл. 162 ал.1 от Изборния кодекс. Тази дейност отговаря и на признаците от обективна страна на престъпния състав на чл. 167 от Наказателния кодекс. Получаването на парични средства от анонимен източник от чужда държава и разходването им с цел агитация и склоняване на български граждани да упражнят избирателното си право в полза на определена политическа партия е нарушение на чл. 12 ал.2 от Конституцията на Република България. Решението е неприсъствено, не подлежи на обжалване и е влязло в законна сила на 13 март 2018 г.", "date": "2018.03.14", "title": "Съдът уважи иск на Цацаров за закриване на сдружение, финансирало ДОСТ"}
{"url": "http://standartnews.com/balgariya/prezidentat_sezira_konstitutsionniyat_sad_za_zakona_za_radio_i_televiziya-369329.html", "text": "Президентът Румен Радев сезира Конституционния съд с искане за установяване на противоконституционност на чл. 24, ал. 2 от Закона за радиото и телевизията. Съгласно тази разпоредба решението на Народното събрание и указът на президента за определяне на членове на Съвета за електронни медии влизат в сила едновременно, въпреки че периодът, през който Народното събрание и президентът са длъжни да обновяват своята квота, е различен. Президентът счита, че чл. 24, ал. 2 не съответства на общата идея, вложена в правилата за състава на Съвета за електронни медии, и води до неадекватно регулиране на обществените отношения. Според държавния глава тази разпоредба нарушава принципа за разделение на властите и мандатността като основно начало при конституирането и функционирането на органи на публичната власт.", "date": "2018.03.14", "title": "Президентът сезира Конституционният съд за Закона за радио и телевизия"}
{"url": "http://standartnews.com/balgariya/dans_shte_sabira_dannite_za_pasazherite-369330.html", "text": "Правителството одобри и предлага на Народното събрание да приеме промени в Закона за Държавна агенция „Национална сигурност\". С тях се въвеждат в цялост изискванията на Директива (ЕС) 2016/681 относно използването на резервационни данни на пътниците с цел предотвратяване, разкриване, разследване и наказателно преследване на терористични и тежки престъпления. Според националната правна уредба, Националното звено за получаване и обработване на резервационни данни на пътниците в страната, превозвани по въздух, е част от структурата на ДАНС. Законопроектът предвижда актуализиране, съобразно директивата, на списъка на престъпленията, за предотвратяването, разкриването, разследването и наказателното преследване на които се предоставят и обработват резервационни данни на пътниците. Уреждат се случаите на съвместно използване на кодовете на полети. Определят се срокове за предаване на данните от въздушните превозвачи или упълномощени доставчици на услуги на Националното звено. Въвежда се фигурата на длъжностното лице по защита на данните. Урежда се редът за предоставяне или обмен на резервационни данни с националните звена или други компетентни органи на държави-членки на ЕС, с Европол или с трети страни, както и предоставянето на статистическа информация на Европейската комисия. Извън изискванията на директивата е предвидено задължение за предоставяне на Националното звено и на данни за екипажа. Целта е да се създадат по-големи гаранции за защита на националната сигурност. В проекта са включени и разпоредби, усъвършенстващи регламента на дейността на Агенцията и статута на нейните служители. Предвижда се изключение от конкурсното начало за постъпване на служба в ДАНС по отношение на лица, които са държавни служители в МВР, МО, в службите за сигурност и за обществен ред, ако отговарят на изискванията и след писмено съгласие на председателя на Агенцията и ръководителя на съответната служба.", "date": "2018.03.14", "title": "ДАНС ще събира данните за пасажерите"}
{"url": "http://standartnews.com/balgariya/vnasyame_200_000_evro_vav_fond_za_bezhantsite_ot_siriya-369333.html", "text": "Министерският съвет прие решение за отпускане на 200 000 евро като вноска в Регионалния доверителен фонд на Европейския съюз в отговор на сирийската криза, известен още като Фонд „Мадад\". Чрез него се подпомагат бежанците от гражданската война в Сирия, най-вече тези, които са се устроили временно в съседните държави – Турция, Ливан, Йордания, Ирак. Към края на 2017 г. във фонда са внесени 1,409 млрд. евро, като 106 млн. евро е доброволният принос от държавите членки на ЕС. Европейската комисия отчита, че фондът е финансирал програми на обща стойност 1,213 млрд. евро. От тях 40% са насочени към бежанците в Турция, 28% - към Ливан, 17% - към Йордания, 9% - към Ирак. Разходите, свързани с изпълнението на решението, се осигуряват в рамките на одобрените със Закона за държавния бюджет средства за официална помощ за развитие и хуманитарна помощ по бюджета на Министерството на външните работи.", "date": "2018.03.14", "title": "Внасяме 200 000 евро във фонд за бежанците от Сирия"}
{"url": "http://standartnews.com/balgariya/prokuraturata_razsledva_intsidenta_v_arsenal-369337.html", "text": "Окръжната прокуратура в Стара Загора разпореди извършването на разследване на днешния трагичен инцидент в цех на Завод-3 в гр. Казанлък на дружеството \"Арсенал\" АД, при който един работник загина, а друг пострада с тежко обгаряне при трудовата злополука. Към настоящия момент се извършва оглед на местопроизшествие от двама следователи от Окръжен следствен отдел в Окръжна прокуратура-Стара Загора. На мястото на инцидента е и административният ръководител - Дичо Атанасов, окръжен прокурор на Окръжна прокуратура в Стара Загора. \"Към настоящия момент знаем, че загиналият е на 26 години, а пострадалият е на 46 години\", заяви областният управител на Стара Загора Гергана Микова във връзка с трагичния инцидент в завод \"Арсенал\". \"Става въпрос за нарушение на технологията, при която се работи в този цех - работниците в този момент не е трябвало да бъдат там. Не е имало взрив, става въпрос за запалване.\" \"Пострадалият е тежко ранен и е откаран в Университетската болница в Стара Загора. От пожарната обследват дали има замърсяване на въздуха, видимо не се наблюдава такова, казаха по първоначални данни специалистите. От инспекцията по труда също вече са пристигнали на място. Очакваме да видим какви ще бъдат резултатите\", добави Микова.", "date": "2018.03.14", "title": "Прокуратурата разследва инцидента в \"Арсенал\""}
{"url": "http://standartnews.com/balgariya/migratsiyata_i_koruptsiyata__prioriteti_v_novata_strategiya_za_natsionalna_sigurnost-369342.html", "text": "Миграционният натиск, корупцията, кибер сигурността са сред основните акценти в актуализираната стратегия за национална сигурност, одобрена от парламента. Проекта със \"за\" подкрепиха 118 депутати, против бяха четирима, въздържаха се 35. Документът е с времеви хоризонт до 2025 г. и е предложен от Министерския съвет. Сигурността на гражданите, обществените и икономическите аспекти също са изведени на предно място. Включват се и нови политики като транспортната сигурност, управлението при кризи, младежта и спорта и защита на националните архиви като част от културно-историческото наследство. Предвидено е поетапно увеличаване на бюджета за отбрана до 2 на сто от БВП на страната. Заложено е и придобиване на нови основни бойни платформи, цялостна модернизация на въоръжените сили. Акцентира се върху значението от създаване на система за прозрачен, ясен подбор и кариерно развитие на военнослужещите и цивилните, както и тяхното мотивиране. Миграцията се превръща в дългосрочен задълбочаващ се проблем с риск, ако не се управлява, да се превърне в стратегическа заплаха за демократичните общества и икономиките в транзитните и приемащите държави, е записано в актуализацията. Отчита се, че ситуацията в Близкия Изток, Централна Азия и Африка генерира рискове от повишаване на миграционния натиск, който влияе негативно върху сигурността на държавите в Европа, в т.ч. и България. На фокус са и българските граждани, българските общности зад граница и българските национални малцинства в държавите, в които имат законово признат статут, като се подчертава, че те се нуждаят от по-голямо и адекватно на съвременните реалности внимание от държавата ни. Корупцията, в частност корупцията по високите етажи, остава един от основните проблеми на съвременното българско общество. Нейното разпространяване е следствие от непрозрачната промяна на собствеността, неадекватното регулиране на обществените и икономическите отношения, неефективния контрол и пропуските в правораздаването, се констатира в текста. Един от начините за борба с явлението, записан в стратегията, е ефективното функциониране на единния антикорупционен орган. Органите за банков и финансов надзор защитават интересите на вложителите, инвеститорите, застрахованите и осигурените лица и насочват усилията си към поддържането на стабилността на финансовата система и финансовите пазари и на доверието в тях, предвижда подобреният вариант. Предпоставка за високо качество на социалната сигурност е модернизирането на основното, средното и висшето образование чрез стриктно прилагане на националните стандарти както в предучилищното и училищното образование, така и във висшите училища. Основен акцент се поставя върху равния достъп до качествено образование, ограничаване на неграмотността, предотвратяване на ранното отпадане на деца от образователната система. В документа е разписано, че страната ни спазва ангажименти по европейска директива за установяването и означаването на европейски критични инфраструктури и оценката на необходимостта от подобряване на тяхната защита, което включва осъществяване на контрол върху достъпа до стратегически обекти и проучване на възможностите за съвместна дейност между публичния и частния сектор, базирани на взаимен интерес и експертни умения на партньорите за гарантиране защитата на обществените интереси. Националната политика за управление на кризи е задължение на Министерския съвет и се основава на непрекъснат мониторинг на потенциални и развиващи се кризи. От левицата коментираха промените като хаотично избрани в по-голямата си част политики, видяха и липса на капацитет на изпълнителната власт да изготви качествен документ. Иван Иванов настоя да се предвиди Черноморският регион да не се милитаризира - отхвърлено от мнозинството. Сред недостатъците колегата му Славчо Велков отбеляза липсата на  \"прозорец\" за актуализация във връзка с динамиката на средата за сигурност. През 2005 - 2009 г. нямахме стратегия за националната сигурност, но имахме сигурност, заяви Драгомир Стойнев в отговор на Димитър Лазаров от ГЕРБ. Документът е в резултат на общо съгласие, постигнато на КСНС миналата година в отговор на променената среда за сигурност, припомни Мустафа Карадайъ. Председателят на ДПС препоръча наред с приемането на актуализацията да започне подготовката на нова, защото рисковете се променят бързо.", "date": "2018.03.14", "title": "Миграцията и корупцията - приоритети в новата стратегия за национална сигурност"}
{"url": "http://standartnews.com/balgariya/podsilvat_obshtinskite_byudzheti_s_patni_globi-369343.html", "text": "Ще помогнем на общините като им дадем възможност процент от глобите от нарушителите по пътищата да отива за тях. Това каза председателят Вътрешна комисия и на ПГ на ГЕРБ Цветан Цветанов по време на работната среща-дискусия по приоритетни за общините теми и законодателни инициативи. Във връзка с видеонаблюдението, Цветанов посочи, че през 2011 г. се е дала възможност 50 % от глобите на нарушителите да се инвестират в изграждането на инфраструктура. „Можем да помогнем на общините като дадем възможност част от този процент да отива и за тях. Знаем, че общината, респективно кметската администрация може да бъде по-добър стопанин\", поясни Цветанов. По отношение на общинската полиция, Цветанов коментира, че първите законодателни промени са били за възможността да се въведе общинска полиция. „Впоследствие се установи, че този законов механизъм няма да сработи в пълния си обем, защото се оказа, че за да може да създадеш общинска полиция, трябва да имаш необходимото финансиране. Знаем какви са бюджетните възможности. Тук мога да кажа, че както общините Стара Загора, Варна, Пловдив, София, си създадоха възможност да създадат такава общинска полиция. Тя в никакъв случай не може да запълни вакуума\", заяви Цветанов.", "date": "2018.03.14", "title": "Подсилват общинските бюджети с пътни глоби"}
{"url": "http://standartnews.com/balgariya/vnimanie_shofyori_kat_s_novi_super_kameri__vizhte_gi-369319.html", "text": "Нови супер камери ще засичат нарушителите по пътищата и ще записват номерата на колите. Неприятната изненада за джигитите е, че антирадарите на шофьорите няма да ги усещат. Устройствата могат да снимат по трима нарушители едновременно. Снимките ще се изпращат по защитен канал в интернет данните, а фишовете на нарушителите ще се издават автоматично.", "date": "2018.03.14", "title": "Внимание, шофьори! КАТ с нови супер камери - вижте ги"}
{"url": "http://standartnews.com/balgariya/borisov_da_se_izvadi_vsichkata_informatsiya_za_chez-369327.html", "text": "Нека да се извади всичко за ЧЕЗ. Това каза в началото на правителственото заседание министър-председателят Бойко Борисов. „Подкрепихме Анкетната комисия за ЧЕЗ в парламента, така че г-жа Петкова и дружествата - да се извади всичко през годините, защото от изказването вчера разбрах, че аз не ги обичам. Довчера опозицията ме обвиняваше, че ги обичам и че през годините аз съм им пречил\", коментира Борисов. „Не сме пречили на никого, а сме искали електроразпределителните дружества да си спазват договорите и ангажиментите, вследствие на което сме им пращали проверки на всички, и на трите енергоразпределителни дружества. Има наказания включително, ДКЕВР е взимал отношения тогава, прокуратурата\", каза още той. „Нека това да се занесе в парламента, да се покаже, така че тук не става въпрос за харесване и нехаресване, а за изпълняване на ангажименти. Аутсорсването на дейностите им през годините и за какви пари ставаше въпрос, не влагаха достатъчно в електропреностната и разпределителна системата, което им е ангажимент\", поясни Бойко Борисов. „Нека в парламента всичко да стане ясно. От ръководството на ЧЕЗ вчера това, което разбрах, че единственият незаподозрян съм аз, защото не ги харесвам. Няма как тогава да имам общо с тази сделка. Оттук нататък - Дончев, Горанов и Петкова, направете с юристите на своите министерства много ясен план и стратегия. Хубаво е, че и тази комисия я има, да се отработи, за да може тази манипулация на обществото най-после да се премахне\", поясни премиерът. Преди заседанието премиерът честити рождения на вицепремиера Валери Симеонов, като му пожела да е жив и здрав.", "date": "2018.03.14", "title": "Борисов: Да се извади всичката информация за ЧЕЗ"}
{"url": "http://standartnews.com/balgariya/ekaterina_zaharieva_podgotvya_se_sreshta_borisov__putin_datata_ne_e_utochnena-369322.html", "text": "Европейската перспектива на Западните Балкани не е приоритет на България само за шест месеца, а е дългосрочен приоритет. Твърдо сме убедени, че можем да помагаме много. Това каза в сутрешния блок на БНТ вицепремиерът и министър на външните работи Екатерина Захариева. Тя коментира и думите на турския президент Реджеп Ердоган, че Кърджали е в душевните граници на Турция. Нашата душа също може да бъде доста широка. \"Границите на Балканите са се местили особено интензивно. На всеки душата може да е по-широка, но границите са ясно очертани с договори. Душата нека си е душа, но нека да са ясни границите на държавите\", посочи Захариева. Външният министър коментира и скандала с руския патриарх Кирил. \"Благодарността се дава, тя не се изисква. Това е чувство и не може да се изисква. Този тон е неуместен. Със сигурност не е приятно да се държи такъв тон на която и да е българска институция. Мисля, че е задължително както благодарим и винаги сме благодарили на Русия, така да благодарим и на всички други чужди държави, които са дали жертви за Освобождението на България\", заяви Захариева. \"Русия и България винаги са се стремили да имат равнопоставени отношения. Разбира се, обаче, нашият стратегически избор е да сме членове на Европейския съюз и ние се придържаме към него\", добави тя. Министърът на външните работи разкри, че се организира среща на премиера Бойко Борисов с руския президент Владимир Путин. Датата засега не е уточнена. Двамата са много ангажирани и когато програмите им позволяват, това ще се случи, обясни Екатерина Захариева.", "date": "2018.03.14", "title": "Екатерина Захариева: Подготвя се среща Борисов - Путин, датата не е уточнена"}
{"url": "http://standartnews.com/balgariya/zahlazhdane-369287.html", "text": "Днес валежите ще започнат да спират, но времето ще остане по-хладно. Минималните температури ще са между 3 и 8 градуса. Облачността ще е променлива, често значителна и на много места н Южна и Източна България слабо ще превали. Ще духа слаб, в Северна България до умерен западен вятър. Максималните температури ще са между 11 и 16 градуса. Атмосферното налягане ще се повиши, но ще остане по-ниско от средното за месеца.", "date": "2018.03.14", "title": "Захлаждане"}
{"url": "http://standartnews.com/balgariya/kade_i_koga_nyama_da_ima_voda_v_sofiya_dnes-369281.html", "text": "Днес, 14 март 2018 г., във връзка с подмяна на спирателни кранове  до метростанция „Вардар\", жк. „Света Троица\", се налага спиране на водоподаването от 09:00  до 21:00 часа на клиентите на „Софийска вода\", живеещи в района на: жк. „Илинден\" - бул. „Вардар\", бул. „Александър Стамболийски\" , бул. „Константин Величков\" и бул. „Тодор Александров\", кв. „Гевгелийски\" -  бул. „Вардар\" , бул. „Царица Йоанна\" и ул. „Богданци\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноски на адрес: ул. „Найчо Цанов\" ъгъла с ул. „Хисаря\"; ул. „Сава Михайлов\" ъгъла с ул. „Мачуково\". На 14 март 2018 г. (сряда), във връзка с подмяна на спирателни кранове на ул. „Лелинска чука\", жк. „Красно село\" , се налага спиране на водоподаването от 10:00  до 20:00 часа на клиентите на „Софийска вода\", живеещи в района на: бул. „Братя Бъкстон\", ул. „Ладога\", ул. „Лелинска чука\", ул. „Иван Йончев\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Лелинска чука\" до бл. 202. На 14 март 2018 г. (сряда), във връзка с подмяна на сградно водопроводно отклонение на ул. „Ангел Маджаров\", кв. „Челопечене\", се налага спиране на водоподаването от 10:00  до 14:00 часа на клиентите на „Софийска вода\", живеещи в района на: кв. „Челопечене\".  При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: пред кметството. На 14 март 2018 г. (сряда), във връзка с изграждане на сградно водопроводно отклонение на ул. „Никола Караджов\", кв. „Подуене\", се налага спиране на водоподаването от 10:00  до 14:30 часа на клиентите на „Софийска вода\", живеещи в района на: ул. „Никола Караджов\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Никола Караджов\" №4. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.03.14", "title": "Къде и кога няма да има вода в София днес"}
{"url": "http://standartnews.com/balgariya/yordanka_fandakova_proveryava_izgrazhdaneto_na_tretiya_lach_na_metroto-369315.html", "text": "Столичният кмет Йорданка Фандъкова ще провери днес изграждането на третия лъч на метрото. Инспекцията ще бъде на метростанцията при Александровска болница на ул.\"Георги Софийски\".  В момента се изграждат 12 км от третия лъч на метрото и 12 метростанции. Планирано той да бъде готов до края на 2019 г. Строителството на третия лъч от софийското метро започна в началото на 2016 г. с най-тежкия участък между \"Красно село\" и \"Малък градски театър зад канала\" в центъра на града. Заради строителните работи няколко ключови кръстовища в центъра на София бяха с ограничен капацитет или изцяло блокирани.", "date": "2018.03.14", "title": "Йорданка Фандъкова проверява изграждането на третия лъч на метрото"}
{"url": "http://standartnews.com/balgariya/11_sela_ostavat_otkasnati_ot_smolyan_zaradi_golyamoto_svlachishte_v_rayona-369316.html", "text": "11 села остават откъснати от Смолян заради голямото свлачище в района. То все още не се укрепва. Очаква се днес да стане ясно дали ще започнат укрепителни мероприятия, тъй като пристигат геолози и експерти от София, за да обследват свлачището на пътя Смолян – Мадан. Преминаването през него остава абсолютно забранено не само за автомобили, но и за пешеходци. Въпреки това хората от селата преминават с риск за живота си, защото по този начин най-бързо могат да стигнат до работните си места в Смолян. Кметове на селата от района потвърдиха, че проблемът е пътуването на хората до работа и на учениците. Провизии и продукти се доставят през обходния маршрут. Той обаче увеличава пътя с около час – час и половина в едната посока. Затова и хората са недоволни, рискуват и преминават пеш. Кметът на Търън Явор Говедаров посочи, че в селото има родилки, а медицинското обслужване е нарушено. По думите му има предложения едното платно на пътя да се пусне само сутрин и вечер за 2 часа. Докато не се произнесат специалистите, които пристигат днес, и не кажат, че сигурността е гарантирана, няма как пътят да бъде отворен, коментира зам. –областният управител на Смолян Адриан Петров. Според него ако специалистите преценят, пътят може бързо да се отвори.", "date": "2018.03.14", "title": "11 села остават откъснати от Смолян заради голямото свлачище в района"}
