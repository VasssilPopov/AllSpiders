{"url": "http://standartnews.com/mneniya/dzhulayat_nosi_letni_politicheski_buri-373199.html", "text": "Тази година Джулаят настъпи без обичайното оживление. Нямаше ги ентусиастите, които да пеят вечната песен на \"Юрая хийп\" на Камен бряг. \"Джулай морнинг\" вече отдавна не е на мода. Мелодията на годината е тази от одата на  радостта. Тя прозвуча часове преди изгрева над алпийския връх Планай, където официално България предаде щафетата на европредседателството на Австрия. Със сигурност Бойко Борисов си тръгна от Австрия със смесени чувства. От една страна няма как да не е доволен от успехите си на европейската сцена. Едва ли и най-големите му симпатизанти са вярвали искрено в началото на годината,  че за 6 месеца темата Западни Балкани ще бъде наложена толкова категорично в дневния ред на Евросъюза. Дори и условна, поканата към Македония и Албания за членство в общността изглеждаше години наред само като химера А подписването на договор за името на западната ни съседка звучеше толкова хипотетично, колкото и 10-те милиарда, които Европа може да прежали, за да съживява териториите, населявани от доскоро непокорните  и непредсказуеми балканци. Със сигурност Борисов в ролята си на председателстващ общноста изненада много от обиграните евролидери. Тези, които  планират  срещите си с години напред и за които  резките промени означават само едно - стрес. С европредседателвото на България им се наложи да заживеят на много по-бързи обороти и да преживеят доста емоции. Като например: дали ще кацне Ердоган във Варна и какво ще каже на срещата ЕС-Турция. Или дали на срещата на върха ЕС- западни Балкани сръбският президент Вучич ще стисне ръката на един от най-недолюбваните му съседи - косовският лидер  Хашим Тачи или двамата ще предизвикат нов балкански скандал. Подобни рискове изобилстваха през всичките последни 6 месеца, но Борисов оправда европейските очаквания и успя да заслужи доверие и да натрупа авторитет. Казано с футболна терминология, премиерът стана от резервната скамейка и влезе като основен играч  в европейския мач. Колко дълго ще се задържи на терена, обаче вече все по-малко зависи и от него, и от България. Не защото свърши европредседателството ни. А защото европейският отбор е изморен и разтърсен от вътрешни борби и конфликти А треньорът непрекъснато се смяна от запад на изток. Проблемът с мигрантите и променената позиция на Германия за обратното им връщане в държавите на първа линия, със сигурност ще доведат и до ново пренареждане. Ако досега Борисов е бил един от най-прилежните ученици на Меркел, то сега трябва да излезе от сянката й. И да защити интереса на България дори с цената на нарушената лоялност. Борисов изглеждаше умислен на връщане от Австрия, не едва ли заради носталгия по отминалите месеци на евролидерство. Напротив, той с голямо облекчение, прехвърли европейските прожектори от България на Австрия. Но в същото време с още по-голямо напрежение се връща към родните проблеми. От днес вече окончателно изчезна дори нищожният политически феърплей, установил се у нас заради европейците. Да не се изложим пред чужденците вече не е мотив. И летните бури вече няма да са резултат само от природни аномалии. Те ще са закономерна реалност заради 6-месечного  отлагане на назряващи вътрешни проблеми. И политически, и обществени. Неуспешният вот на БСП, нерешеният въпрос с палатките и майките на деца-инвалиди, съмненията за корупция при раздаването на бг гражданство, непрекъснатите гафове на  вътрешния министър, продължаващата война в туристическия и транспортния бранш са само първоначалните  искри, с които лесно може да се подпали недоволството. Подаването на документите за влизане в чакалнята на еврозоната е гордост за управляващите заради макроикономическата стабилност. Но вече е ясно, че опорната точка на опозицията ще е слабото място  на властта - социалната политика и демографската криза. Скандалите с охолните командировки на зам.-министри и неясното положение на социалния  министър са ясен  сигнал, че това министерство ще е следващата политическа мишена. Дюшеш идват и данните, че българите държат рекорд по изчезване като нация. Вдигането на газа, тока и парното със сигурност ще повдигнат отново позабравения въпрос за продажбата на ЧЕЗ и защо шефът на парламентарната комисия, която разследваше сделката, тихомълком напуска Корнелия Нинова и депутатското място. Разклащането на БСП отлага засега ремонта в кабинета, защото липсва алтернатива. Изказването на шефа на кабинета на Борисов Румяна Бъчварова вчера също не беше случайно. Тя отрече възможни рокади в кабинета. Но ясно каза, че всичко е в ръцете на премиера, евентуално, в по-късен момент. Може би след дългоочакваната визита на китайския премиер, може би след още по-очакваната среща на Путин и Тръмп. Сезонът на оставките дойде, каза вицепремиерът Валери Симеонов още преди две седмици. Никога не сме имали по добри министри, каза вчера Бъчварова. Предстои да видим Борисов кого чува по-ясно.", "date": "2018.07.01", "title": "Джулаят носи летни политически бури"}
{"url": "http://standartnews.com/mneniya/iztochna_evropa_izpadna_ot_dnevniya_red_na_golemite-373197.html", "text": "- Русия е в много по-добра позиция, отколкото дори преди две години. С намесата си в Сирия тя си осигури военноморско присъствие в Средиземно море и военновъздушно в Близкия изток. Моето мнение е, че Владимир Путин, осъществи невероятна, забележителна работа! От една страна вътре в страната, от друга страна ловко се възползва от противоречията, в които са затънали неговите външни опоненти. През 2000-та година той беше заобиколен единствено от изповядващи либерални възгледи икономисти и политици, които искаха да вкарат Русия в западната неолиберална система. Той започна да възстановява Русия като велика сила и да разрушава еднополярния свят за сметка на многополярна световна система. Консолидира централизираното управление на природните ресурси и най-важните стопански отрасли. В бъдеще Путин вече не може да смени тази стратегия. Той е силен лидер и има преки връзки и контакти с мощните икономически групировки в Русия и създаде съответни механизми за влияние върху тях и управлението им. Опасността за него лично е, че наследникът, който дойде, трябва да е много близък последовател на същата тази политика. Путин успя в тези нови и невероятно трудни условия да преразпредели богатствата и да подобри социалното положение на населението. ? - 90-те и нулевите години бяха по-скоро изключение в историческото развитие на Русия, която винаги е управлявана централизирано - така тя функционира най-добре и самите хора също. И това не могат да го проумеят западните управляващи елити. В Русия президентът олицетворява държавата и Путин много добре подхожда за тази длъжност. - Минаха годините, когато ЕС беше обединен и силен и осъществяваше културна и политическа експанзия в Източна Европа. Днес отношенията на Русия с ЕС са други и Източна Европа е само буферна зона между тях. През последните години Крим твърдо стана част от Русия, независимо дали го признаваме или не. В Украйна конфликтът бе замразен, Русия е наясно, че не си струва да хаби излишни сили за присъединяването, възстановяването и развитието ѝ. Последните пет години Русия се придвижи западно от Източна Европа и стана ключов партньор за ЕС, а Източна Европа мина на втора линия. Русия решава енергийните проблеми на Западна Европа, заобикаляйки Украйна чрез \"Северен поток\". - За Русия страни като България и Румъния изглеждат слаби, защото не могат да разчитат на помощта на ЕС и НАТО, ако им се наложи. Като цяло в Източна Европа е достигнато равновесие - нито Западна Европа, нито Русия са заинтересовани там да има конфликти, появиха се много по-големи и сложни кризи. Източна Европа отиде далеч назад в дневния ред на ЕС, въпреки че на тези страни не им се иска да е така, особено на Полша и Прибалтика. Те отчаяно спекулират с \"руската заплаха\", но никой не ги взема на сериозно. Путин не прилича на човек, който си няма друга работа и си търси нови проблеми. Истината е, че Русия е заинтересована много повече от Арктика. Създаването на северния път е от много по-голямо значение, отколкото да се занимава с Прибалтика. - Хората, които в момента се намират около Тръмп и задават тона на външната политика, са на мнение, че Иран е заплаха за региона, за основните американски интереси и за интересите на неговите съюзници. Както виждаме, всички тези претенции надхвърлят съдържанието на сделката. Те считат, че в геополитически аспект на първо място са американските национални интереси. Освен това те са на мнение, че моралните принципи на държавното управление са различни от тези на отделния човек. - При това съвсем справедливо. Независимо дали сделката ни харесва или не, ние имаме два фундаментални проблема. Първо, САЩ едностранно излизат от един многостранен договор Това е грубо нарушение на принципа как една държава се отнася към поети от нея международни ангажименти. Вторият проблем за САЩ е, че на страната престава да се гледа като на надежден партньор, на който може да се разчита. Ако това беше изолиран случай, човек някак би могъл да си затвори очите, но през последните 25 г. САЩ си позволиха да напуснат едностранно вече няколко международни договора, при това през 2002 такъв фундаментален като този за ограничаване на системите за противоракетната защита. Друг аспект на иранската сделка е, че тя осигури възможността ЕС и Русия да навлязат в определени сфери на иранската икономика като автомобилостроене, добив на нефт и газ и др. Този процес има и политически аспект - европейските страни, макар и негласно, считат, че разширяването на икономическите контакти и ангажименти са благоприятен фактор за влияние върху политическите тенденции в страната, върху елита и по този начин в по-далечна перспектива да се промени идеологията и политическата система в Иран. Европейците са притеснени, че САЩ ще наложат санкции срещу техните компании и ще бъдат принудени да избират или с Иран, или със САЩ. В крайна сметка тази стъпка на САЩ ще заздрави още повече позициите на сегашното иранско ръководство в страната. Днес имаме следната картина: Русия е рационалният играч в света, а САЩ са ирационалният. Това показва къде сме в момента от гледна точка на структурата на международния ред. - За Иран Сирия е възможност за излаз към Средиземно море, към \"Хизбула\", към Израел като база за влияние върху сунитските режими в региона и разпространяване на шиитската революция в останалите арабски страни. Иран никога не е бил открито агресивна страна, той винаги е преследвал своите цели, поддържайки своите съюзници, за да смущават съседи и противници, какъвто е случаят с Израел и Саудитска Арабия. - За ЕС в по-голяма степен все още е либералният световен ред. За Тръмп е грижата за интересите на САЩ, По принцип той не може да бъде прилаган в продължение на дълъг период от време. Необходимо е в САЩ час по-скоро да се повиши производителността на труда на базата на ново поколение промишлени технологии, да се разпределят по-равномерно производителните сили върху територията на страната, да се обнови инфраструктурата. Това, което Русия и Китай показаха, е, че в условията на либерална световна търговска среда една централизирано управлявана държава има по-големи преимущества пред една пазарно управлявана страна. В САЩ разбраха това и възложиха на Тръмп да коригира нещата. - Да! В големите страни като САЩ промените не стават бързо, това са продължителни процеси, които се подготвят и протичат с десетилетия. Светът излезе от равновесието, което беше установено след Втората световна война и в момента се намира в стабилно неравновесие, в търсене на ново. Но никой не иска промените да бъдат бързи, остри и драматични. - Благодарение на ядрените оръжия САЩ все още имат способността да доминират като военна сила в света, но вече нямат потенциала да поддържат предишното икономическо и политическо влияние, в това число и еднополярния културен и информационен колониализъм. В момента на Запада му липсват необходимите политически ръководители, хора с държавнически умения. Трудно ми е да преценя дали тези хора разбират, че падането на международната роля на САЩ е пряко свързано с нарастването на ролята на Русия. Днес САЩ са дълбоко разединени, много дълбоко! В страната се води борба за нова американска идентичност. - Отношенията между САЩ и ЕС се влошават, но Русия няма участие в този процес. Под ръководството на Путин Русия стъпка по стъпка върви към своята цел - възстановяване на имперската сила и в това развитие тя няма нужда от страните на ЕС за свои съюзници, достатъчно ѝ е да не са ѝ врагове. Тя няма желание и САЩ да ѝ бъде враг. На нея днес не ѝ е нужна Студена война, тя не ѝ върши работа. Тя просто иска да е актьор, който да не може да бъде пренебрегнат. - В недалечно бъдеще Путин ще слезе от активната политическа сцена и не виждам кой ще го замени като ръководител на Русия. От това трябва да се притесняват руските хора, Източна Европа и въобще евро-азиатското пространство. -  Китай също е заинтересован от стабилна, обединена и централизирана Русия, която да гарантира изгодни транспортни връзки, за да не се провали грандиозният проект за \"новия път на коприната\" към централна Азия, Близкия изток и Европа. Но не съм убеден, че ядрените оръжия ще могат да възпрат избухването на военен конфликт между САЩ и Китай в Южнокитайско море, където има натрупани много напрежения.", "date": "2018.07.01", "title": "Източна Европа изпадна от дневния ред на големите"}
{"url": "http://standartnews.com/balgariya/balgariya_zagubi_bozhidar_dimitrov-373198.html", "text": "България загуби един от най-верните си синове. Сърцето на проф. Божидар Димитров внезапно спря преди няколко часа  - на рождения ден на дъщеря му Мария, която боготвореше. Чакал я пред блока, за да отбележат заедно празника, когато се хванал за гърдите и просто паднал, разказаха близките му. Големият историк имаше проблеми със сърцето, заради които няколко пъти влизаше в болница. Най-дългогодишният пазител на Национаната съкровищница - НИМ, ни учеше само на едно: да обичаме и да пазим Отечеството! \"Изказвам съболезнования на близките и семейството на Божидар Димитров. Почивай в мир, приятелю! Поклон!\", написа във фейсбук премиерът Бойко Борисов. \"Загубихме един голям българин. Сърдечни съболезнования на семейството и близките на Божидар Димитров. Почивай в мир, приятелю!\", написа и председателят на ПГ на ГЕРБ Цветан Цветанов. \"Стандарт\" изразява своите най-искрени съболезнования на семейството и близките на проф. Божидар Димитров.", "date": "2018.07.01", "title": "България загуби Божидар Димитров"}
