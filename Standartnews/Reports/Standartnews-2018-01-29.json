{"url": "http://standartnews.com/lyubopitno/super_karvava_sinya_luna_shte_ni_osveti_v_sryada-367697.html", "text": "Изключително рядка супер кървава синя луна ще може да бъде наблюдавана тази сряда в части от Северна Америка, Азия, Близкия Изток, Русия и Австралия. Необичайният космически феномен е породен от факта, че за първи път от 36 години ще се обединят в едно три необикновени лунни събития - извънредно голяма супер луна, синя луна и пълно лунно затъмнение. Предстоящата пълна луна е третата от поредицата \"супер луни\", които се случват, когато Луната е най-близо до околоземната орбита. Тази точка, наречена перигей, кара Луната да изглежда 14% по-голяма и 30% по-ярка. По време на затъмнението Луната ще се приплъзне в сянката на Земята, докато белия диск светлина не се оцвети в оранжево или червено. Необикновеното подреждане на Слънцето, Луната и Земята ще продължи един час и 16 минути и за жителите на западните Щатите и Канада ще бъде видимо малко преди изгрев. За пребиваващите в Близкия Изток, Азия, Източна Русия, Австралия и Нова Зеландия най-добрата гледка към феноменалното лунно шоу ще се открие вечерта, докато Луната се издига. \"Досега сме били свидетели на множество супер луни и лунни затъмнения, но е изключително рядко да съвпаднат и със синята луна. За мен това е същинско чудо\", изтъкна Джейсън Ауфденнберг - доцент по физика и астрономия в университета по аеронавтика в Дейтона Бийч, щата Флорида.", "date": "2018.01.28", "title": "Супер кървава синя луна ще ни освети в сряда"}
{"url": "http://standartnews.com/biznes/pasti_s_balgarski_shafran_za_evrochinovnitsite-367691.html", "text": "Държавата да се ангажира по–активно с производството на шафрановия минзухар. За това настояват земеделски производители от  страната, съобщи председателят на браншовата асоциация Хасан Тахиров. От 7- 8 години той отглежда тази култура в Източните Родопи, има и не малко последователи вече. Тахиров коментира, че интересът в България към шафрана расте. От Министерството на земеделието, храните и горите предлагат опитни полета за тестване на нашите почвено-климатични условия. „Имаме вече и подписани договори за сътрудничество с различни научни центрове в страната - с Института по почвознание „Н. Пушкаров\", с Геномния  център към СУ \"Св. Климент Охридски\" и Института по биоразнообразие  и  екосистемни изследвания  към БАН\", обяснява Тахиров. Според него сътрудничеството с Института по почвознание „Н. Пушкаров\" ще гарантира на производителите, че отсега нататък киселинност, наличие на тежки метали. Всеки производител  ще може да вземе  проби от почвата на място и ги изпрати в Института „Пушкаров\" за  изследване. Хасан Тахиров смята, че отглеждането на културата има шанс в региона на Кърджалийско и може да бъде алтернатива на традиционния поминък - тютюна, чието производство през последните години е намаляло драстично. По думите му количеството от дка зависи от стопанина. „Един може да изкара 100 грама, друг - 1 килограм, трети - до 2- 3 кг. Всичко зависи от положените грижи. Така при добра работа печалбата от дка може да стигне спокойно и 10 хил. лв.\", уверява Тахиров. В тази връзка казва, че през 2016 г. в България са произведени 80-90 кг шафран, през 2017 г. производството е между 350-500 кг. През 2018 г. се надява, че в страната количеството може да надмине 1 тон. Днес стопаните, обединени в Асоциацията на производителите на шафран и шафранови изделия, са вече над 3500, но ако се броят и тези, които са извън нея, сигурно са повече от 5 хил. души в страната. В област Кърджали към момента шафранов минзухар се отглежда на 100 дка в района на село Широко поле, около яз. Кърджали и Крумовградско. „Асоциацията вече има и машина за сеитба на шафранови луковички. По този начин може на ден да се разсадят от 20 до 40 дка. Имаме и наше  производство на луковички, но най- радващото е, че приспособихме  и машина за беритба и  чистене на шафрановите цветя\", хвали се председателят на Националната асоциация на производителите на шафрани шафранови изделия. Той не спестява, че процесът е трудоемък, но уверява, че е 10 пъти по-лек от този при отглеждане на тютюна.„Ние искаме да развием съвременно шафраново производство в България като се механизират основните дейности\", казва Хасан Тахиров. В тази връзка коментира, че е имал среща вече в земеделското министерство, на която е обсъждан въпросът за включване на шафран в производство на хранителни продукти и напитки. „Обясних на зам.- министър Цветан Димитров, че правим с научен център разработка и внедряване на продукти, съдържащи шафран  - три вида трапезен чай, сухи пасти и други сладкиши, които да предложим на гостите по време на Българското европредседателството. Имаме идея да направим Ден на шафрана, за да представим нашите проблеми и евентуално Желанието ни е не да продаваме суровината в чужбина, а готови шафранови продукти, защото ЕС е половин милиард клиенти. Така България ще печели\", допълва Тахиров. Той анонсира, че през май т. г. е планирана и конференция на производители на шафран, към която интерес проявяват както представители от МЗГХ и МИ, така и европейски експерти. Финансови институции от Англия и Германия пък правили запитване за евентуално финансиране на проекти, свързани с шафран. Отскоро желание да отглеждат шафранов минзухар са проявили и от Сърбия, и от Македония. Хасан Тахиров съобщи още, че се обсъжда сериозно въпросът пустеещи опитни полета в страната да бъдат предоставени  на Асоциацията за отглеждане на шафранови луковици. Заедно с това да се създаде и база, която да се превърне в своеобразен център за обмяна на опит. Идеята е кръгът на хората, отглеждащи шафран, непрекъснато да се разширява.", "date": "2018.01.28", "title": "Пасти с български шафран за еврочиновниците"}
{"url": "http://standartnews.com/sport/rado_yankov_chetvarti_na_svetovnata_kupa_v_bansko_obnovena-367682.html", "text": "Звездата ни в сноуборда Радо Янков отново вдинга на крака трибуните в Банско. 28-годишният ас с лекота се класира на четвърто място във втория паралелен гигантски слалом за Световната купа и показа, че е в топ форма за предстоящите ХХIII олимпийски игри в Пьонгчанг (Кор). Специално за Янков Бъндеришка поляна се изпълни с хиляди негови фенове. Трибуната пък се оказа тясна, за да ги побере. Така на всякъде около финала на трасето имаше фенове на Радо, които му даваха положителна енергия. В квалификацията Янков даде седмо време и така си осигури добра стартова позиция за осминафиналите. Там българинът би Каспар Флеч (Швейц), а след това за място на полуфинала се справи и с Рок Маргуч (Слвн). На полуфинала Янков бе спрян от Едвин Корати, който заради по-доброто си представяне в квалификацията имаше възможност да избере по-бързото червено трасе. В малкия финал Радо загуби от двукратния световен шампион Андреас Промегер, който също имаше шанса да кара на червено трасе. Шампион при мъжете стана лидерът в генералното подреждане за СК Невин Галмарини (Швейц). Със спечелените точки той почти си осигури и голямата световна купа. Радо е шести за СК и четвърти за малкия трофей в паралелния гигантски слалом. До края на сезона остават още 3 старта, които са след олимпийските игри. При дамите първа е Юлия Дуимовиц (Ав), която надви на финала Рамона Хофмайстер (Гер). Нашата Теодора Пенчева зае 25-о място. Призьорите получиха наградите си от министъра на младежта и спорта Красен Кралев и кмета на Банско Георги Икономов. Изненади за призьорите имаше и от Fibank и Мтел. Водещият български телеком награди с мобилен телефон и Радо за четвъртото място. \"Доволен съм от класирането си в Банско, коментира след малкия финал Радо Янков.  - Трасетатата никъде не са еднакви и за това не мога да се сърдя. Важното е, че на олимпийските игри в Пьонгчанг с мен ще имам физиотерапевт и екипът ми вече е пълен. Преди година не успях да се представя добре в Корея, но сега ще е различно\", коментира след състезанието Радо Янков. Той лети за ПьонгЧанг на 7 февруари, като до тогава ще използва да си почине в Чепеларе, където ще тренира.", "date": "2018.01.28", "title": "Радо Янков четвърти на Световната купа в Банско /ОБНОВЕНА/"}
{"url": "http://standartnews.com/svyat/tramp_nasaskva_tereza_mey_sreshtu_es-367693.html", "text": "Президентът на САЩ Доналд Тръмп разкритикува начина, по който британския премиер Тереза Мей води преговорите с Европейски съюз за Брекзит, заявявайки, че той би бил „по-твърд\" в тях. Коментарите на Тръмп ще увеличат проблемите на британския министър-председател, който води битка с бунтовниците в собствената си Консервативна партия, предава Блумбърг, цитиран от \"Фокус\". Само три дни, след като демонстрира единство с Мей на полето на Световния икономически форум в Давос, Швейцария, Тръмп рискува да отвори отново раните в „специалните отношения\" между Великобритания и САЩ – в най-чувствителния въпрос за британския премиер. Президентът заяви, че би използвал „по-различен подход\" в преговорите за Брекзит с ЕС. „Дали това ще е начинът, по който бих преговарял? Не\", заяви Тръмп в интервю пред американска телевизия, което ще бъде излъчено късно в неделя. „Бих казал, че Европейския съюз си пъха носа, където не му е работа и бих бил по-твърд в позицията си за напускането му\". В интервюто, американският държавен глава е споделил още, че „уважава много\" Тереза Мей, но е запазил най-топлите си думи за френския президент Еманюел Макрон, който е описал като „страхотен пич\", с „фантастична\" жена.", "date": "2018.01.28", "title": "Тръмп насъсква Тереза Мей срещу ЕС"}
{"url": "http://standartnews.com/biznes/industrialtsi_i_rabotodateli_i_sindikati_izlizat_na_protest_sreshtu_tsenata_na_toka-367676.html", "text": "Индустриалци и работодатели и синдикати излизат на протест срещу драстичното поскъпване на индустриалния ток. От БСК съобщиха, че е предвидено шествие на 28 февруари, но маршрутът все още не е уточнен. Митингът е под надслов и е подкрепен от национално представителните организации на работодателите, Асоциация на индустриалния капитал в България, Българска стопанска камара, Българска търговско-промишлена палата и Конфедерация на работодателите и индустриалците в България, национален синдикат „Защита\". Работодателите искат да се спре със спекулативното завишаване на цените на тока, който индустрията, купува от борсата. На пресконференция преди дни сдруженията обвиниха държавата, че не прави достатъчно, за да се реформира сектор „Енергетика\". Председателят на КРИБ Кирил Домусчиев отправи остри критики, че държавните дружества продавали евтина енергия на търговци, които впоследствие я препродавали да завишени цени. От сдружението обявиха и, че енергийният министър Теменужка Петкова е разрешила на големите производители на ток да продават енергията си изцяло през борсата. Според Васил Велев от Асоциацията на индустриалния капитал, тази законова поправка ощетява над 30 000 фирми в страната, които са принудени да купуват енергия на нереално висока цена. Сдружението предупреди, че ако не се спре със спекулативното завишаване на цената на енергията на борсата, битовите сметки може да скочат от юли с до 30 на сто. Индустриалците обвиниха Министерството на енергетиката, че заради липсата на адекватна политика дружествата трупали загуби. В официално писмо се настоява за прекратяване на държавната помощ за двете американски централи Марица 1 и 3 и за изготвяне на изцяло нов закон за енергетиката. Последва и реакция от страна на ресорният министър Теменужка Петкова. Тя обяви, че липсва конкретика в доводите на недоволния бизнес.  Според разчетите на министерството през 2014 година дружествата – част от  Българския енергиен холдинг са били на загуба в размер 247 милиона лева. За сравнение - в края на миналата година компаниите са отчели   положителен финансов резултат. За последните 3 години драстично са нараснали и приходите по сметките на държавните дружества, отчете още Петкова. С това тя опроверга твърденията, че липсвала адекватна политика за развитието на сектора. От всички предприятия, според министъра, единствено ТЕЦ Марица изток 2 е завършила предходната година на загуба, тъй като са платени над 160 милиона лева такси за парникови емисии. Теменужка Петкова отбеляза още, че за последните няколко месеца е провела редица среща със синдикати и бизнес. На тях ясно е заявила, че ако имат информация за спекулативно завишаване на цените на свободния пазар да сезират Комисията за защита на конкуренцията. За вчера бе насрочена нова среща в министерството, но от Асоциацията на организациите на българските работодатели отказаха с мотива, че подобни срещи не давали резултат. С позиция излезе и Комисията за енергийно регулиране. Нейният председател Иван Иванов също препоръча при информация за картел на пазара на енергия да се сезира единствено КЗК, тъй като регулатора нямал правомощия да санкционира.", "date": "2018.01.28", "title": "Индустриалци и работодатели и синдикати излизат на протест срещу цената на тока"}
{"url": "http://standartnews.com/sport/federer_s_20a_titla_ot_golemiya_shlem-367684.html", "text": "Роджър Федерер показа, че е най-великият в историята на тениса. 36-годишният швейцарец спечели 20-ата си титла от Големия шлем, след като победи Марин Чилич с 6:2, 6:7(5), 6:3, 3:6, 6:1 на финала на Australian Open за близо три часа игра. Никой от мъжете в тениса не може да се похвали с такова постижение. За Федерер това е шеста титла от Откритото първенство на Австралия, с което се изравни с Рой Емерсън и Новак Джокович. Швейцарецът, която вече е баща на 4 деца, записа 14-а поредна победа в Мелбърн, като за втори пореден сезон трябваше да играе пет сета на финала. Миналата година Роджър надви другия колос на корта Рафаел Надал за титлата. Швейцарецът за втори път побеждава Чилич на финал от Големия шлем, след като го направи миналата година на \"Уимбълдън\". Утехата за хърватина е, че днес ще се изкачи до третото място в световната ранглиста, измествайки нашия Григор Димитров. Федерер и Чилич направиха много здрав мач, като хърватинът надмина себе си в някои моменти, но въпреки усилията му швейцарската машина действаше безотказно в решителния пети сет. Началото на мача изглеждаше перфектно за Федерер, който с лекота направи два ранни пробива и поведе след 6:2. Чилич се окопити във втората част и след като пропиля няколко шанса за пробив се мобилизира в тайбрека, където спечели със 7:5.  В третия сет един пробив бе достатъчен на Федерер за да ликува с 6:3. Когато Маестрото направи пробив в началото на четвъртата част всички отписаха съперника му. Чилич обаче възкръсна и след 2:3 спечели четири поредни гейма. В решителната пета част Федерер стартира колебливо, но после беше безпощаден до 6:1. Така, 14 години след първия си трофей в Мелбърн, Федерер отново увеличи на четири титли преднината си пред втория в класацията по трофеи от Големия шлем Рафа Надал. След триумфа победителят, който на корта е като сфинкс,  не успя да сдържи емоциите и се разрева като дете по време на награждаването, и на речта си след мача. \"Толкова съм щастлив, невероятно е. По-лесно е, когато си следобед, играеш и печелиш. Когато е вечерно време, мислиш цял ден за този мач и е по-трудно, умът ти е постоянно там. Мечтата продължава за мен, особено след перфектната минала година. Невероятно е\", заяви развълнуваният Федерер. \"Благодаря на Марин, страхотен турнир направи и му пожелавам да продължава да прави същото, за да спечели повече. Страхотно време прекарах в Австралия, дойдох още миналата година и останах тук, за да спечеля. Страхотни сте, хора!\", добави Маестрото. Той за пореден път разкри любовта си към  Австралия, където преди 18 години открива любовта на живота си -тенисистката Мирка Вавринец, от която вече има две двойки близнаци. \"Още на Олимпиадата в Сидни осъзнах колко много обичате тениса тук! Чест за мен е да съм тук и да спечеля. Затова искам да благодаря на абсолютно всички, които направиха тази вечер толкова специална. Благодаря на всички, на тима ми, на противника, на всички\", добави швейцарецът и се разплака още по-силно от щастие.", "date": "2018.01.28", "title": "Федерер с 20-а титла от Големия шлем"}
{"url": "http://standartnews.com/mneniya/zhenite_mozhem_da_gi_zashtitim_sas_zakoni_a_ne_s_konventsiya-367690.html", "text": "- Истанбулската конвенция предизвика дебати не само в България, а и в цяла Европа. Много от държавите не само, че не я ратифицират – например Унгария, Чехия, Хърватия, Латвия, Литва. Много държави, които са извън Европа дори не са я подписали – говорим за САЩ, Канада, Япония. Защото под благовидния предлог за защита на жените от домашно насилие, а и на децата, прозират съвсем други цели. Конвенцията се състои от 81 члена – много от тях наистина са безспорни. Но има пет текста, които на практика променят цялата нейна същност. И неслучайно, аз нарекох тази конвенция „красив бонбон, в който има отровен плод\". - От въпросните пет члена вниманието на цялата общественост се концентрира върху чл. 3 и 4, в които се говори за т.н. трети - социален пол.  Но, според мен, има по-опасни текстове. И това са чл. 12, 14 и 60. И тук сериозно се разминаваме с колегите от ГЕРБ. Чл. 12 много ясно отрича стереотипните роли на мъжа и на жената като полове. Какво означава стереотипна роля? Стереотип означава нещо, налагано от дълго време с постоянна, честа повтаряемост. Влязох в много дебати с организации, които казват: „Г-н Атанасов, вие какво искате, жената да остане само да пере, чисти и готви, в този стереотип ли?\". Не става дума за това. Най-важната стереотипна роля на жената е да бъде майка и съпруга. Както на мъжа - да бъде баща на децата й и да се грижи за тях. На това се крепи човечеството. Благодарение на това, и както бог е отредил двата пола мъж и жена – човечеството съществува. И веднага на принципа на обратното тълкувание трябва да кажем какво означава нестереотипна ситуация. Нестереотипна роля, примерно на един мъж, е да бъде съпруга на друг мъж. Нестереотипна роля на една жена е да бъде съпруга или съпруг на друга жена. Затова чл. 12 категорично (казвам го след консултация със специалисти по международно право) отваря вратата за еднополови бракове в България. Другият изключително опасен текст за нас се съдържа в член 14 – той гласи, че нашите деца , и то от ранна детска възраст, трябва да изучават нестереотипните роли на пола. Какво означава това? Нестереотипна роля на пола означава всичко извън традиционната роля, извън традиционната сексуална и обществена ориентация на мъжа и жената. И нашите деца ще бъдат задължени да изучават тези нестереотипни роли – на мъж, който се изживява като жена и обратното.  Което за нас, патриотите, които държим на традиционните ценности на нашето общество, е изключително опасно. Нещо повече - след приемането на конвенцията ще се осъществява мониторинг как тя се прилага в България от т. нар. експертна група за действие срещу насилието над жени и домашното насилие (GREVIO), която представлява независим експертен орган. Представители на GREVIO ще обикалят детските градини и училищата, за да установяват как се прилага Истанбулската конвенция. Това е удар върху нашия национален суверенитет. Недопустимо е! И другият текст, който е изключително опасен  е чл. 60. Той гласи следното: Ако в някоя държава дадено лице се изживява в нестереотипната си роля на мъж или на жена и се чувства заплашен в своята държава да проявява тази своя същност, то той придобива автоматически, ако ние ратифицираме тази конвенция, статут на бежанец у нас. Забележете, с невъзвръщаемост.  Т.е ние сме длъжни да го приемем и този човек да стане част от обществото ни, част от нас. Това също е изключително опасен текст, ако щете, дори и за националната ни сигурност. Тези пет текста категорично променят цялата същност на конвенцията. - Аз и колегите ми от „Обединени патриоти\" сме изключително доволни от решението на нашите коалиционни партньори. Ние още преди няколко седмици призовахме тази конвенция да бъде оттеглена. Радвам се, че те се вслушаха, защото документът наистина е изключително спорен. Тезата, която колегите от ГЕРБ, както и правосъдният министър Цецка Цачева, и външният – Екатерина Захариева, изтъкват е, че ние можем да приемем Истанбулската конвенция със съпътстваща декларация, в която да се посочат текстовете, с които не сме съгласни. Но, в конвенцията има член 78, който категорично отрича дерогирането, т.е. отхвърлянето на членове от конвенцията. Примерът е Полша – там се опитаха да приемат Истанбулската конвенция със съпътстваща декларация. Впоследствие се оказа, че тази съпътстваща декларация няма никаква правна сила. Така, че вариантът да приемем конвенцията със съпътстваща декларация по мнението на международни юристи е несъстоятелен. Или ратифицираме конвенцията или не я ратифицираме. Среден път няма. - Огромен поклон пред Светата православна църква. Тя е запазила българския народ в продължение на хилядолетия. Прави го и днес – поведе хората срещу нещо, което противоречи не само на християнския морал. Кога е било във всички православни храмове да се четат молитви, ние, народните представители да бъдем вразумени и да не приемаме даден закон? Не само Светата православна църква – всички религии скочиха срещу Истанбулската конвенция, защото няколкото текста в нея променят същността на човешкия род. Не само Светата православна църква - категорично против са Ватикана  и католиците, евангелистките протестантски църкви, мюсюлманите. Защото, отново ще повторя – тази конвенция атакува основите, на които се крепи човешкия род. А всяка една религия защитава точно това, тя проповядва точно това – традиционните ценности на човечеството. А традиционните ценности на човечеството са семейството и децата. - Ние винаги сме подкрепяли идеята за референдум. Тук обаче е много важно как ще бъде формулиран въпроса при един референдум. Но, аз съм убеден, че българският народ със своите морални ценности и устои при едно такова допитване категорично ще се обяви в масовата си част срещу Истанбулската конвенция. Тук не става въпрос за един документ. Тук става въпрос за общочовешки ценности, наложени в продължение на хилядолетия, за цивилизационен избор. Нека го кажем - определени лобита, които имат нетрадиционна сексуална и обществена ориентация и  които в момента са изключително влиятелни, се опитват чрез конвенцията, използвайки важната тема за насилието над жени и деца, да прокарат своите цели. - Какво пречи да се приемат закони, които да защитават жените и децата от насилие или да се прецизират сегашните закони, а трябва да се приема Истанбулската конвенция? Българското  законодателство има изключително сериозни норми и в момента, които защитават жените от насилие. През 2005 г. се прие специален закон срещу домашното насилие. Над 80 % от текстовете в конвенцията са регулирани и в закона - юристи са категорични в това. Друг е - въпросът, че този закон не се прилага според съответната си норма и сила. И не се контролира изпълнението му. Ще повторя отново – като консервативна патриотична формация, която се обявява за запазване на българските ценности, ние сме готови да се изготвят и приемат още законодателни текстове, които да гарантират сигурността на жените и децата от насилие. Та, това е същността на патриотизма – да защитава основите, а най-важните основи на една държавност са свързани със семейството, с традиционните ценности, се децата. Казвам го и като председател на Комисията по въпросите на децата, младежта и спорта. Казвам го и като човек, който е заобиколен в семейството си от жени – съпругата ми, майка ми, дъщеря ми. Как аз да не бъда радетел за това жените да бъдат защитавани? Но чрез конвенцията да се прокарват тези, уж за защита на жените от насилие, тези, налагани от определени лобита с нестандартна ориентация, в това число и сексуална – това, категорично ние не го възприемаме.", "date": "2018.01.28", "title": "Жените можем да ги защитим със закони, а не с конвенция"}
{"url": "http://standartnews.com/kultura/akademiyata_za_zvezdi_praznuva_70-367674.html", "text": "Академията, която \"произвежда\" звезди в театъра и киното празнува 70. Юбилейната година на НАТФИЗ започна с две премиери. Класът на професор д-р Атанас Атанасов вчера представи за първи път „Papas in motion\" по пиесата на Роналд Рудол - великолепна комедия със смели и сериозни въпроси. \"Тази история може или би могла да бъде толкова истинска, колкото всеки един от нас има желанието и смелостта да открие в нея познат, близък приятел или самия себе си. Всеки от нас - и в случай, че изпитва неудобство, срам, свян или гняв от подобни истории - би могъл да се разграничи от нея. Как ще я възприемем  зависи от способността ни да интерпретираме и оцветяваме фактите, събитията и персонажите. От фантазията и въображението ни, от чувството ни за вина, за хумор, ирония, самоирония, от способността ни да бъдем романтично съпричастни или патетично агресивни. Тази история не може да се разкаже. Тази история се преживява. В три действия. Място на действието – барът „Papas in motion\", казва прочутият актьор и преподавател. „Таласъмът Тропалан\" е забавно, комично и динамично представление. Това е първият спектакъл на голяма сцена за третокурсниците в специалност „Актьорство за куклен театър\" от класа на доцент Майя Енчева. Историята е написана от Янко Митев по приказката на Иво Кънчев и е поставена от Тодор Вълов. Музиката е на небезизвестния Пламен Мирчев–Мирона.  Първата среща на „Таласъмът Тропалан\" с публиката е днес, втората - утре. Мястото - „Стефан Караджа\" 20. Какво говори историята за Академията? На 28 януари 1948 г. постановление на Министерски съвет преобразува Държавната театрална школа при Народния театър в Държавно висше театрално училище. През 1951-а получава името на Кръстьо Сарафов по случай 75-годишнината на големия актьор. През 1954-а става Висш институт за театрално изкуство – ВИТИЗ, а на 1 август 1995-а е преименуван в Национална академия за театрално и филмово изкуство „Кръстьо Сарафов\" – НАТФИЗ. В първия випуск през 1948-а са приети 22 студенти по актьорско майсторство (14 мъже и 8 жени) и 9 (6 мъже и 3 жени) по режисура, а между първите им 19 преподаватели са Димитър Митов, Боян Дановски, Георги Стаматов, Владимир Трендафилов, Любомир Тенев, Пенчо Данчев, д-р Любомир Андрейчин, Стефан Сърчаджиев, Филип Филипов, д-р Кръстьо Мирски, Олга Кирчева, Николай О. Масалитинов... Днес в НАТФИЗ се обучават близо 700 студенти в 18 бакалавърски, 6 магистърски и 2 научни специалности за докторанти, а Академичният състав включва видни практикуващи артисти, критици, изследователи и педагози в областта на сценичните и екранните изкуства. Академията ще посвети на юбилея цяла календарна година с всички специални и прилежащи й събития.", "date": "2018.01.28", "title": "Академията за звезди празнува 70"}
{"url": "http://standartnews.com/lyubopitno/dve_minuti_do_kraya_na_sveta-367669.html", "text": "Този Тръмп, тези атомни оръжия, този климат... Само две минути ни делят от края на света! Екип от учени представи във Вашингтон най-новото издание на т.нар. \"Часовник на апокалипсиса\", който тиктака вече над 70 години. Doomsday clock - така се нарича в оригинал този часовник, който отброява минутите до края на света. Създаден е още през 1947 година, когато стрелките на часовника са показвали 12 без 7. Оттогава насам специален екип от учени, сред които и цял отбор Нобелови лауреати, се събира всяка година, за да реши дали стрелката трябва да бъде изместена по-близо или по-далеч от 12 - часа хикс, в който ще настъпи краят на света. През 1947 година, когато е създаден \"Часовникът на апокалипсиса\", посланието на учените гласи, че ако човечеството не престане да размахва ядрени оръжия и продължи да опустошава планетата, гибелта му е гарантирана. А днес? Днес часовникът показва, че вече е 12 без 2. Положението, следователно, е наистина сериозно. Толкова сериозно, колкото е било през 1953 година - след първите опити с водородна бомба. Но тъй като в годините след това разумът и усилията по разоръжаването все пак надделяват, стрелката е върната назад. Откакто обаче американският президент се казва Доналд Тръмп, часовникът на учените очевидно тиктака все по-бързо. И ето, че тази година отброява само две минути до края на света. Не е трудно да отгатнем кои са причините за тази апокалиптична прогноза: непредвидимият севернокорейски лидер, реториката на Вашингтон, търканията около ядреното споразумене с Иран, застрашаващата ни климатична катастрофа. А и с информационното общество нещата не вървят никак добре. С други думи: ако някой е очаквал да чуе добри новини на пресконференцията, на която учените представиха тазгодишното положение на стрелките, определено е останал разочарован. \"За пръв път от много години насам между Русия и САЩ не се отваря и дума за ядрено разоръжаване\", заяви на пресконференцията професор Шарън Скуасони от университета \"Джордж Вашингтон\". А физикът Лорънс Краус даде ясно да се разбере, че вече започва да губи търпение. \"Ако нашите правителства не пристъпят към действия, ние, гражданите, трябва да вземем нещата в свои ръце\". Но какво точно можем да направим? На първо място може би да не избираме неуравновесени хора на високи държавни постове. Няма да е зле също така най-сетне да си отворим устата, да протестираме, да се ангажираме. В противен случай ни остават само две минути, поне според прогнозата на учените. И така: последните 120 секунди. Какво прави човек в една такава ситуация? Търси къде да се скрие? Запасява се с хранителни продукти? Или може би преглежда още веднъж апокалиптичното произведение на Карл Краус \"Последните дни на човечеството\"? И понеже всичко това звучи наистина страшно и в мислите си вече сме се втурнали да бягаме някъде в Космоса, може би ще ни помогне да си спомним за г-н Армстронг. Но не за астронавта Нийл Армстронг, а за певеца Луис Армстронг, завещал ни тези чудесни редове от своята песен \"What a wonderful world\": I see trees of green, red roses too I see them bloom for me and you And I think to myself: What a wonderful world. Странно, че навремето СиЕнЕн пускаше точно тази песен, докато показваше кадрите с американски войници в Ирак, изпратени на лов за Саддам Хюсеин. Но това е съвсем друга тема...", "date": "2018.01.28", "title": "Две минути до края на света"}
{"url": "http://standartnews.com/mneniya/da_se_podgotvim_za_plavno_povishenie_na_lihvite-367696.html", "text": "Изминалата 2017г. може да бъде определена като една от най-добрите за банковата система от началото на прехода /1989г./, на фона на много доброто представяне на българската икономика и тази на ЕС за последните 10 г. При размер на активите на банковата система от 95,9 млрд. лв. в края на ноември 2017 г. банките в България управляват на практика активи, равняващи се на БВП на страната. Кредитирането продължава да расте с отчетливи темпове. Отчитането на растежа му вече не се влияе от изчистените и продадени от банките кредити и той е все по-видим и все по-бърз след приключилите през август 2016 г. проверка на качеството на активите и стрес тестове на банковата система. Предприетите от банките активни действия по прочистване на портфейлите водят до осезаемо намаление на дела и размера на необслужваните кредити. При запазване на тенденцията в краткосрочен план, се очаква делът им да стане едноцифрен, в сравнение с отчетените 11,7% в края на третото тримесечие на 2017 г. Положителното състояние на икономиката на България стои в основата на тези процеси, което има своето позитивно отражение върху дейността на банките. Ниските лихвени проценти остават основно предизвикателство за банките, които запазват благоразумно ниво на риск и не се впускат в агресивно кредитиране, макар и в условията на силна конкуренция. Добрата капиталова адекватност и високата рентабилност, на фона на разумно управление на разходите, поставят българската банкова система в благоприятна позиция, както спрямо европейските им конкуренти, така и за финансирането на домакинствата и бизнеса и през 2018 г. Направляването на курса на паричната политика от страна на водещите централни банки, като Федералния резерв на САЩ и ЕЦБ, би определило момента, в който лихвеният цикъл ще обърне своята посока. В тази връзка клиентите трябва да са наясно, че в даден момент повишаването на лихвените проценти е очаквано плавно да започне. Подготовката за това развитие трябва да е с премерен риск и отговорност, не само за банките, но и от страна на потребителите на финансови услуги. Настоящата година също ще премине под знака на нови регулации. Нов Закон за платежните услуги и платежните системи (ЗПУПС) транспонира Втората директива за платежните услуги (PSD 2) в националното ни законодателство, Директивата за пазарите на финансови инструменти (MiFID II) се въвежда чрез новия Закон за пазарите на финансови инструменти (ЗПФИ). Прилагането на Международен стандарт за финансово отчитане 9 (IFRS 9) и транспонирането на Регламента за личните данни (GDPR) са само част от по-значимите нови регулации, които ангажираха вниманието на банковите мениджъри още преди настъпването на 2018 г. През 2017г. Асоциацията на банките в България (АББ) навърши 25 г. от създаването си, валутният борд отчете своята 20-годишнина, а България отбеляза 10 г. от присъединяването си към ЕС. От началото на 2018г. България пое ротационното председателство на Съвета на ЕС, което ще е съпроводено и със засилване на международната дейност на АББ. През май 2018 г. АББ ще е домакин на заседания на Борда и Изпълнителния комитет на Европейската банкова федерация и на Общото събрание на Европейския институт за паричния пазар (EMMI), на които е член. АББ изразява готовност за сътрудничество с Министерството на финансите, БНБ и други институции във връзка с въпроси в областта на финансовите услуги, които се очаква да бъдат обект на разглеждане в рамките на българското председателство на Съвета на ЕС. В този дух ще продължи добрата и активна работа в рамките на шестте комитета и десетте работни групи към УС на АББ и през новата година. Благоприятната европейска и местна икономическа среда и българското домакинство на председателството на Съвета на ЕС предоставят множество възможности, от които трябва да се възползваме максимално, включително и спрямо целта по присъединяването на страната ни към Валутния механизъм II и бъдещо членство в еврозоната.", "date": "2018.01.28", "title": "Да се подготвим за плавно повишение на лихвите"}
{"url": "http://standartnews.com/mneniya/da_ne_govorim_naizust_za_istanbulskata_konventsiya-367698.html", "text": "Истанбулската конвенция е документ на Съвета на Европа и е доброволно присъединяване на група страни. Доброволното присъединяване на България може да бъде ограничено в смисъла, по който вътрешното законодателство ще има приоритет в определени области, където ще действат нормите на конвенцията. Аз не съм юрист, компетентен в международното право, но мисля, че и за други конвенции, към които сме се присъединявали, като например Конвенцията за правата на малцинствата, сме направили едно важно уточнение – че правата, които се дават на малцинствата, могат да бъдат само индивидуални, а не групови. Благодарение на това, например в образователните програми, изучаването на майчин език може да бъде индивидуално право, може да бъде и избираем предмет. Ако беше другояче, щеше да трябва да осигурим на всички малцинства задължително образование на майчин език. Ето защо е добре Министерството на правосъдието или правната комисия в НС или който и да е друг управленски формат, да изясни какво ще следва от подписването на конвенцията в настоящия й вид. Освен това, вече бе декларирано, че ще получим нов превод, който би трябвало да направи по-ясно дефинирането на понятието „джендър\", което се оказа проблемно. Хубаво е които подлежат на въвеждане и ще бъдат наши задължени при бъдещи промени в законодателството. При наличието на такава дефиниция трябва да бъде определено с допълнителна декларация или съпътстващ текст докъде и в какъв обем това понятие ще бъде въведено като норма в законодателството. Това е единият въпрос – да има компетентен, юридически текст, който да дава представа за последствията и докъде те са съвместими със законодателството, конституцията и т.н. Както и къде ще се наложи да се промени закодателството, тъй като очевидно някакви промени, около които всички са съгласни, ще има – например ще се криминализира домашното насилие. Защото сега редът е по смисъла на гражданските дела, относително тромав е и като започнат процедурите, този, срещу когото са насочени, в крайна сметка може да ги прекрати, извършвайки убийство. Докато не е наличен такъв текст, обсъждането се базира често на някои измислени очаквания, свързани с прилагането на нормата. Защото това е проблемът – как ще приложим нормата и около това трябва да има относително съгласие. Докато това не съществува, БСП вече иска да има референдум  за конвенцията, която ние още не знаем как да тълкуваме. Това ще е поредният повод да се обяснява кой от какво го е страх, от какво се страхуват хората, кой насажда страх, кой откровено злоупотребява с повода. Като го е подкарала така Социалистическата партия, време е да поискат  референдум и за смъртното наказание. Така много хора ще ги заобичат, около 60% от българите ще бъдат съгласни. Поне да е ясно кой иска да бъде европеец по призвание и за кого това няма значение – важното е да се добере до властта.", "date": "2018.01.28", "title": "Да не говорим наизуст за Истанбулската конвенция"}
{"url": "http://standartnews.com/svyat/politseyski_reyd_i_razpiti_v_moskovskiya_ofis_na_navalni-367673.html", "text": "Руската полиция е влязла в московския офис на опозиционния лидер Алексей Навални и е започнала разпити. Това съобщи Ройтерс, позовавайки се на снимки на поддръжници на Навални. Роман Рубанов, един от последователите на опозиционера, посочва в социални медии, че полицаите са заявили, че разследват съобщения за бомба в офиса. Стотици поддръжници на Навални започнаха днес протести в цялата страна, призовавайки гласоподавателите да бойкотират президентските избори на 18 март, след като Върховният съд на Руската федерация отхвърли в петък жалбата на Навални срещу отказа на властите да го регистрират като кандидат за президент, предаде ДПА. Руската централна избирателна комисия по-рано излезе със заключение, че Навални не може да се кандидатира за президент на изборите през март заради предишна присъда за финансови престъпления, за които му е наложена условна присъда. Той отрича всички предявени му обвинения и твърди, че те са скалъпени, за да бъдат пресечени политическите му амбиции. Навални призова за бойкот на изборите на 18 март, на които се очаква безапелационна победа и пореден 6-годишен президентски мандат на Путин. Градските власти в Москва заявиха в петък, че протест в подкрепа на Навални не е разрешен и заплашиха със съдебни действия срещу него. Членове на организационния екип на проявите са били задържани в четири града в страната, съобщиха негови привърженици. \"Нашият бойкот се превърна в истински кошмар за Кремъл\", написа в Туитър организацията.", "date": "2018.01.28", "title": "Полицейски рейд и разпити в московския офис на Навални"}
{"url": "http://standartnews.com/svyat/pochina_osnovatelyat_na_ikea-367683.html", "text": "Ингвар Кампрад, основателят на шведската мебелна верига Икеа (Ikea), е починал, съобщи днес компанията, цитирана от Франс прес и Ройтерс. Основателят на Икеа и банка Икано (Ikano), един от най-великите предприемачи на 20 в., Ингвар Кампрад почина мирно в дома си в Смоланд, Швеция, на 27 януари, се посочва в изявлението. Кампрад бе на 91 години. Той създава Икеа през 1943 г., когато е едва 17-годишен. Успех постига обаче едва през 1956 г., когато компанията става първата, предлагаща мебели в компактни опаковки. Идеята му хрумва, докато гледа как работници демонтират краката на маса, за да може тя да се събере в колата на клиента и осъзнава, че спестяването на място означава спестяване на пари. Икеа е сложен конгломерат от холдингови дружества и фондации, който не е листван на борсата. Веригата в момента е на път да отчете годишни приходи от 50 млрд. евро (62 млрд. долара). Името на прочутата мебелна верига е акроним - то обединява буквите \"И\" за Ингвар, \"К\" за Кампрад, \"Е\" от името на семейната ферма \"Елмтарюд\" и \"А\" за селцето Агунарюд, където основателят на компанията е израснал.", "date": "2018.01.28", "title": "Почина основателят на ИКЕА"}
{"url": "http://standartnews.com/svyat/turtsiya_blokira_gratski_ministar_v_egeysko_more-367687.html", "text": "Бреговата охрана на Турция е блокирала достъпа на министъра на отбраната на Гърция Панос Каменос до необитаемите островчета Имия в Егейско море, съобщават турски медии. Каменос е посетил района, придружаван от началника на Генералния щаб на гръцките ВВС вицеадмирал Николаос Цунис на борда на малкия боен кораб „Никифор\", където те са изпълнили кратка церемония по хвърлянето на венец в памет на загиналите офицери от гръцкия Военноморски флот (ВМФ) Панайотис Влахакос, Христодулос Каратанасис и Хектор Ялосопу в нощта на инцидента край Имия с турските въоръжени сили през 1996 година, пише гръцкото електронно издание Protothema. Офицерите от Бреговата охрана са предупредили Панос Каменос, който е плавал към островчетата Кардак (Имия) на боен кораб, за да хвърли венец. В резултат от предупреждението, гръцкия кораб е напуснал турските териториални води без инциденти, добавят от министерството, информира Хюриет. От Генералния щаб на турските ВС също излязоха с писмено съобщение, в което се казва, че гръцкия военен кораб „Никифор\" и лодка от гръцката Брегова охрана са се движили по посока на островчетата в 11:30 местно време. Тяното приближаване е било блокирано турския ВМФ и Бреговата охрана, съобщиха военните. От Министерството на отбраната на Гърция излязоха с бюлетин, в който се казва, че министърът е изпълнил церемония по хвърляне на венец в района на Имия, в чест на загиналите гръцки военнослужещи. „Днес сме тук, за да почетем паметта на героите от нашия флот, които паднаха за своята родина през 1996 година в Имия. Панайотис Влахакос, Христодулос Каратанасис и Хектор Ялосопу ще останат в пантеона на героите\", е заявил Панос Каменос, според съобщението.", "date": "2018.01.28", "title": "Турция блокира гръцки министър в Егейско море"}
{"url": "http://standartnews.com/balgariya/obzor_rodnini_na_pochinal_patsient_prebiha_lekar-367694.html", "text": "Лекар от общинската болница в Свищов бе нападнат и пребит в събота вечер, а за инцидента се подозират близки на починал пациент. Пострадалият д-р Иво Караджов е специалист по вътрешни болести. След побоя той е с рани по лицето и сътресение на мозъка в неврологичното отделение на болницата. Инцидентът е станал към 19 часа, малко преди д-р Караджов да застъпи за нощно дежурство. Докато се изкачвал по стъпалата на източния вход, той бил причакан от млад мъж, който без да каже нито дума, го нападнал в гръб и го повалил на земята с един удар в областта на окото. След това непознатият избягал. Лекарят не е разпознал нападателя си, тъй като той го издебнал в гръб, а след удара изпаднал в безсъзнание. Малко преди това обаче, в съседен магазин, медикът срещнал близка на починалия, което му дава основание да предполага, че нападението е организирано от роднините на починалия пациент. След нападението д-р Караджов е настанен в отделението по неврология с комоцио и хематом на едното око, но няма опасност за живота му. След смъртта на пациент в лечебното заведение са започнали разпри между неговите близки и лекаря. Преди побоя е имало инцидент, при който са нарязани гумите на автомобила на д-р Караджов, каза кметът на Свищов Генчо Генчев, който временно представлява болницата поради липса на управител. Тогава докторът се е обърнал се към полицията и е подаден сигнал. Случаят с починалия от сърдечна недостатъчност пациент е от лятото на 2017 г. След него, в Окръжната следствена служба във Велико Търново срещу д-р Караджов има образувано досъдебно производство за причинена смърт по непредпазливост от лекар на пациент.", "date": "2018.01.28", "title": "ОБЗОР: Роднини на починал пациент пребиха лекар"}
{"url": "http://standartnews.com/balgariya/ryazaha_kola_za_da_spasyat_momiche_sled_katastrofa-367680.html", "text": "Тежка катастрофа стана преди 10 часа тази сутрин близо до метростанция \"Мусагиница\". Причината е несъобразена скорост. Младо момиче е пострадало в инцидента. Шофьорът изпаднал в шок след сблъсъка. Полицията се е отзовала веднага на подадения сигнал. Наложило се е полицаите да срежат катастрофиралия автомобил, за да извадят пострадалата пътничка. Автомобилът, с който се движели двамата се е завъртял и се е ударил в стълб. От КАТ призовават шофьорите да карат внимателно и с по-ниска скорост, тъй като пътните настилки са мокри и заледени, особено в часовете преди обяд.", "date": "2018.01.28", "title": "Рязаха кола, за да спасят момиче след катастрофа"}
{"url": "http://standartnews.com/balgariya/kat_prebroi_126_smartonosnite_uchastatsi_po_patishtata_na_balgariya-367677.html", "text": "126 са смъртоносни отсечки по българските пътища, където стават стотици катастрофи с десетки убити и ранени. Това показва справка на Пътна полиция, предоставена на Съюза на българските автомобилисти (СБА). Цифрите са за 2016 г. Новият списък за 2017-та ще бъде изготвен до 31 март т.г. На базата на него ще бъдат набелязани нови мерки, включително ще бъдат определени всички места и точки за контрол на скоростта със стационарни и мобилни камери. По-рано през миналата година от МВР съобщиха, че само на десет от тези опасни участъци са станали над 1000 катастрофи с около 40 убити и 100 ранени. В страната ни ежегодно стават средно 7000-8000 автомобилни злополуки, което на практика означава, че всяка 7-ма или 8-ма катастрофа е била на някоя от тези смъртоносни отсечки. Ето някои от най-опасните участъци: Русе-Бяла По думите на шефа на КАТ Бойко Рановски катастрофите стават там, където има три ленти за движение. При изпреварване колите навлизат в насрещното и следва катастрофа. На този път е имало 246 пътни злополуки със 7 убити и 26 ранени. На автомагистрала \"Хемус\" - до София, са станали 265 автосблъсъка заради висока скорост. По пътя между Варна и Бургас са регистрирани 106 пътни инцидента, 6 загинали и 50 ранени, основно заради неправилно изпреварване. Списъкът продължава с пътните отсечки Стара Загора - Казанлък (83 катастрофи и 22 ранени); Карловско шосе край село Труд, където са загинали петима, а 24 са били ранени в 67 катастрофи; Кресненското дефиле, където най-честата причина за произшествия е неправилно изпреварване и отнемане на предимство. От Пътна полиция посочват още пет участъка, където шофьорите трябва да бъдат особено внимателни. Освен заради висока скорост и човешка грешка там има и други причини за катастрофи, които се дължат на лоша пътна настилка и недобра маркировка. Това са: - магистрала \"Тракия\" в участъка на 66,3 км в посока София, където се образува аквапланинг; - магистрала \"Тракия\" в участъка от 165 км до 208 км в посока Бургас, както и огледално в посока София, където в активна лента е деформирана пътната настилка; - път I-5 в участъка Русе - Бяла е изключително натоварен и опасен. Според \"Пътна полиция\" частично решение за този участък е да се положи напречна \"шумна\" маркировка, както и да се разшири подхода към кръговото кръстовище, при спускането към Бяла; - магистрала \"Марица\" в участъка преди ГКПП Капитан Андреево има преплитане на пътните потоци, изчакване на товарни автомобили в активна лента и др. Там е необходима промяна в организацията на движение, както и изграждане на паркинги от двете страни на ГКПП; - кръговото кръстовище между обходен път на Враца и път II-15 (Враца-Оряхово). В този участък движещите се по направление София - Видин и обратно, поради острия подход при навлизане в кръга, съчетано с лоши условия на видимост през тъмната част от денонощието често самокатастрофират, отчитат от полицията. Необходимо е изграждане на осветление, разширяване на пътните ленти към подходите за кръговото, както и допълнителна вертикална сигнализация на подходите.", "date": "2018.01.28", "title": "КАТ преброи 126 смъртоносните участъци по пътищата на България"}
{"url": "http://standartnews.com/balgariya/10_000_prodadeni_bileti_po_levche_v_gradskiya_transport_za_polovin_den-367679.html", "text": "От сутринта до обяд в София са били продадени 10 000 от новите \"зелени билети\" по левче, чиято цел е да стимулира хората да използват градския транспорт вместо колите си. Причината - мръсният въздух в столицата, за който основната вина иначе е на тези, които използват камини и печки на дърва и въглища. \"Днес за първи път пуснахме в обращение т.нар. „зелен билет\", който цели да стимулира повече хора да слязат от личните си автомобили и да използват градския транспорт. От сутринта до този момент са продадени над 10 хил. „зелени билета\", заяви кметът Йорданка Фандъкова. „В последните 3-4 дни, каквито бяха и прогнозите, се получиха сериозни превишения на нивата на фини прахови частици\", коментира тя. „Снощи до късно работиха колегите, за да могат да изчислят вчерашните превишения и решението ми за „зелените билети\" да бъде законосъобразно. Въпреки че прогнозата за днес беше по-добра все още виждаме, че не се е реализирала. Въвеждането на билета беше съвсем навреме\", обясни Йорданка Фандъкова. „Хората имат възможност да закупят билетите навсякъде. Там, където свършат, при шофьорите или на касите, се зареждат отново\", заяви тя.", "date": "2018.01.28", "title": "10 000 продадени билети по левче в градския транспорт за половин ден"}
{"url": "http://standartnews.com/balgariya/surva2018_razbi_rekorda_po_uchastnitsi_i_publika-367689.html", "text": "Всяка година в последните почивни дни на януари Перник е домакин на пъстро, шумно, впечатляващо и вълнуващо зрелище. И този път градът защити авторитета си на европейска столица на маскарадните игри. 27-то издание на Международния фестивал на маскарадните игри „Сурва-2018\" разби всички достигнати рекорди по брой на участници и на публика. Тазгодишното издание на пернишкия маскарад ще се запомни и с големия брой гости на града, които искат да дефилират с маскираните. Оказа се, че Сурва увлича и заразява. Организаторите споделиха, че месеци преди феста при тях са постъпвали запитвания как гости на града  могат да станат част от дефилетата. Семейство българи, които живеят в Дания, поискали да им помогнат да се включат в някоя от групите, защото си нямали село, но искали да са част от  маскарада не само като публика, но и като участници. Всъщност, много хора, които живеят  в чужбина и носят в гена си тръпката на сурвакарската традиция, Някои от тях са само зрители, но други са под маските,  заедно със сурвакарските дружини на  родните си села. Даже чужденци дефилират като сурвакари, кукукери, джамалари и бабугери. Това не е  новост, защото за традиционната Сурва по селата хората наистина идват от най-далечни краища на страната и от чужбина. Идват даже гости, които нямат близки и роднини в Пернишкия край. Сурвакари от  брезнишкото село Ноевци разказват, че всяка година при тях за  местната Сурова, както се казва по-често на обичая, пристига семейство от Никопол, защото при тях точно такава маскарадна традиция нямало. Тази тенденция вече е все по-силна и за самия фестивал. Много от  гостите на Перник във фестивалните дни идват заради зрелището и веселбата и веднъж  усетили тръпката и трепета на пернишката Сурва, те  идват отново и искат да са не само зрители,  но и преки  участници в маскарада. Искат да се маскират, но и да дефилират. Преди години  с \"гастролиращи артисти\" в групата се представиха участниците във феста от дупнишкото село Джерман, като а на следващата година той приобщи и други свои сънародници от Нигерия в групата. Тази година атрактивната, много стилна и добила голяма популярност у нас и в чужбина група сурвакари от брезнишкото село Долна Секирна прие в редиците си едно младо момче от Албания. Той се казва Кели и покрай маскарадите има близко приятелство със сурвакарите и по специално с Христо - млад  архитект и интериорен дизайнер и с неговия  баща Йордан, изкусен майстор на маски. И така със специално направена за него маска и костюм Кели стана част от долносекирската сурвакарска дружина на тазгодишното издание на Сурва. В началото малко трудно улучваше стъпките на сакралния сурвакарски танц,  но скоро влезе в  ритъма, отмерван с мощните тъпани, с оглушителни звънци на маскираните, но и със сърцето. Кели е  от албанския град Корча,  където  се прави пролетен карнавал и приятелите му от брезнишкото село вече са били там, а тази година от Корча в Перник за маскарада са дошли две различни групи. Но Кели не е със сънародниците си под маска,  а с българските си приятели и то по българската традиция. Силно завладяващата пернишка Сурва приобщи към дефилето на възрастните и една ученическа група. Сурвакарите от пернишкото 6-то училище дефилират не на младежката Сурвакариада, а в конкурсното фестивално дефиле на големите. Групата беше създадена в резултат на един проект по програмата \"Успех\". Под ръководството на етнолога и историк Симеон Мильов учениците си направиха \"ликове-лекове\", с каквито  през 19-ти век маскирани са гонили чумата в брезнишкия край и сега задължително са част от феста. Тази година необяснимо защо сред групите е и самодейна група при детския научен център \"Музейко\" в София. Но общото впечатление е, че Според организаторите в групите  на маскираните участници във феста има близо 1 000 деца. В петъчния ден, когато бяха  подгряващите изяви на пернишките ученици в традиционното младежко дефиле \"Сурвакариада\", повечето от тях - над 500, преминаха със сурвакарски маски и костюми като представители на своите училища, но с костюми, характерни  за селата им. В състезателните дефилета групите от пернишките села се представят с компактни детски дружини. Тази година в някои от тях маскираните деца са повече от възрастните. Кошарево, Ноевци, Богданов дол, Долна Секирна и много други са си възпитали достойна смяна. Сред първите групи, открили фестивалните дефилета, бяха кукерите от бургаския квартал  \"Долно езерово\" . С възрастните в Перник с красивите си костюми за шести път бяха дошли 13-годишните Димитър и Янчо, които вече са \"ветерани\" в участията си на пернишката \"Сурва\". С тях, нагласени в национални костюми бяха и 4-годишната Мариана и 6-годишния Христо, пътували през нощта повече от 6 часа, за да се представят на маскарада. Регламентът на фестивала не позволява деца под 3-годишна възраст да са част от маскарадните групи и  ако това правило е нарушено, групата, в която са те, получава наказателни точки. Сигурно затова много бяха  маскираните мъници сред публиката. В любимец на перничани  се превърна малкият Калоян. Неговите родители имат ферма в Пернишко и още 9-месечен го бяха нагласили за Сурва  в национална носия.  Година по-късно той вече стъпва по- уверено и отново има завидно красив национален костюм, а мъниците като него сред публиката са много. Със селото,  откъдето са корените на татко му, дефилира и Гого, който е вече на 4. През лятото с мама и тате Гого прекарвал повече време в брезнишкото село Сопица. Там от свои роднини момченцето прихванало заразата и беше с маска през нощта на 13 срещу  14 януари, а сега и на феставала,  хванат за ръка с батко си Кристиян, който е облечен като войвода и със звънчета на кръста. Децата повтарят маските на възрастните. Те са и попове, и мъжки булки, звънчари, мечкари и всичко, което е сътворила народната фантазия през годините, особено откакто се преутвържадава традицията. Фестивалът се организира от община Перник от 1966 г. От 1985 г. има статут на международен. През 1995 г. Перник е приет за член на Федерацията на европейските карнавални градове, а през 2009 г. е обявен за европейска столица на сурвакарските игри. Местната власт е основен организатор на феста и винаги има богата съпътстваща програма. Гостите на фестивала могат да се насладят на кулинарни демонстрации и дегустации на традиционни зимни ястия. Популярният  Иван Звездев почерпи със сурвакарска каварма, както той я разбира. Хората в самите дефилета също си се черпеха помежду си и обменяха тайни на приготвянето на домашна ракия и вино.   Във вечерните концерти \"Приятели без граници\" и \"Хайде на хорото\" се изявяваха български и чуждестранни изпълнители. През трите фестивални дни Сурвакарско село, оформено на централния площад \"Кракра\", приемаше  посетители. Гостилници, винарни, шатри примамваха  с изобилие от зимни гозби и различни напитки. Такова изобилие от сергии на занаятчии сякаш друга година не е имало. От сурвакарски маски на магнити и бродерия през  амулети, звънчета и най-различни  битови предмети и сувенири до национални костюми и истински ножове от дамаска стомана имаше по щандовете. За децата имаше творчески ателиета, за възрастните за десети път беше отворена работилницата за маски  „Мечкарница\" с най-добрите майстори. В галериите имаше тематични изложби. „Фестивалът показва вековни традиции, събира поколения и всеки, почувствал неповторимото изживяване на празника, се връща отново\", коментира кметът на Перник Вяра Церовска, която е и председател на организационния комитет на феста.   Пернишкият маскарад винаги е и злободневен. Колкото и дълго предварително да са се готвили маскираните за състезателните дефилета, в майтапите  винаги се намира начин да се отбележат в шеговит тон и последните политически събития. По време на научната конференция, която всяка година се организира от Регионалния исторически музей успоредно с фестивала, проф Георг Краев коментира в духа на темата \"Маски и политики\", че според него станалата особено популярна Истанбулска конвенция всъщност е Цариградска. Така спорният документ доби популярност по името на най дългата софийска улица - Цариградско шосе. Войводата, който всяка година поема ключа на града от Кмета, за да се подчиняват на неговите правила всички кукерски и сурвакарски дружини, в своя тазгодишен проглас, който е нещо като 10-те Божи заповеди, поръча никой да не посяга на булката, нито на младоженеца, нито на някой от маскираните да не му хрумне  да се представя за джендър. Това предупреждение е от особена важност, тъй като в дните на фестивала се появиха и най-новите вицове за перничани, свързани с тази тема. Първо беше уточнено, че пернишката  крипто валута  се казва пребиткойн, след това стана ясно, че някой от третия пол даже и добре да живее,  все някога може да попадне на перничанин на пет ракии.  Оказа се обаче, че и перничани сковаха набързо своя конвенция, която уточнява, че ако някой срещне някого от втория пол и не го набие, то значи, че той е от третия пол. Все пак сред маскираните имаше дръзнали да се покажат като представители на тази толкова обсъждана човешка порода, за която не е съвсем сигурно, че съществува.   Книга от над 500 страници и красива твърда корица съдържа летописа на феста Сурва. Автор е хореографът Милчо Георгиев, който много години е работил в отдела за култура на община Перник r е отговарял за организацията на фестивала. Книгата съдържа всички възможни подробности за 26 издания на фестивала, проведени до този момент.", "date": "2018.01.28", "title": "Сурва-2018 разби рекорда по участници и публика"}
{"url": "http://standartnews.com/balgariya/fandakova_metroto_e_ne_samo_transporten_no_i_ekologichen_proekt_obnovena-367678.html", "text": "Метрото е не само най-големият транспортен, но и екологичен проект за столицата. Това каза кметът на Столична община Йорданка Фандъкова по време на церемонията по отбелязване на 20 години от пускането на метрото в столицата и в деня, в който общината се принуди да издаде зелени билети по един лев заради замърсения въздух в града. \"Безспорно метрото променя града ни. Не можем да си представим в последните 20 години градът ни без метрото\", заяви столичният кмет. Фандъкова отбеляза, че метрото е най-добрият и най-големият транспортен проект, който е в десетката на най-добрите проекти, финансирани с европейски средства, според ЕК. \"Не можем да си представим развитието на града ни без метрото, не само по отношение на транспорта. Днес метрото заема 34% от градския транспорт, но това е и най-големият екологичен проект\", добави тя. \"Днес отново имаме превишение на фините прахови частици. Сутринта благодарение на много хора беше направена добра организация и за първи път в София беше пуснат, след решението на Общинския съвет от четвъртък, в продажба \"зеленият билет\", заяви Фандъкова и добави, че първи желание да оставят автомобилите си имат хората с достъп до метрото затова задачата им е строителството на метрото да продължи. Тя изнесе и статистика за експлоатацията на метрото: \"До този момент над 340 хил. души дневно използват метрото. Това помага да се спестяват около 75 хил. тона вредни емисии годишно. С построяването на третата линия на метрото очакваме спестяване на около 90 хил. тона вредни емисии. Метрото беше първият проект в новия програмен период, който получи финансиране, защото Комисията го е поставила в първата 10-ка на най-добрите инфраструктурни проекти, финансирани с европейски средства\", каза тя. За бъдещето кметът допълни: \"20 години след пускането на първия участък знаковият проект за метрото не спира, а продължава. За мен това е най-важното от първия ден, в който станах кмет. Заявих ясно, че метрото ще продължи да се развива и се надявам всички да мислят така. Благодарна съм, защото получаваме огромна подкрепа това да се случва\", каза Фандъкова.", "date": "2018.01.28", "title": "Фандъкова: Метрото е не само транспортен, но и екологичен проект /ОБНОВЕНА/"}
{"url": "http://standartnews.com/balgariya/biznesat_ima_idei_za_razvitieto_na_surva-367688.html", "text": "- За Перник Сурва - и традиционният празник по селата в региона и фестивалът,  който е възникнал въз основа на този обичай  преди повече от 50 години, са най-голямото събитие през годината. Повечето от местните хора живеят с идеята за празника и фестивала месеци наред. Участниците се готвят като изработват своите маски и костюми, събират материали за тях, допълват комплектите със звънци.  Организаторите обмислят как всичко да се направи по-добре, за да се отговори на очакванията на огромния брой гости на града, които идват за това неповторимо, несравнимо  и незабравимо събитие. Местният бизнес също има в задачите си да помисли как  да се представят  градът и регионът в тези празнични дни  по най-добрия начин. За търговците  и за много от занаятчиите тези дни са важни. Нали имаме  поговорката: „Ден година храни\", която е напълно валидна за всички, предлагащи тематични сувенири. От години  местните предприемачи  участват в организацията на маскарада и подкрепят община Перник, която е основният организатор на фестивала. Всяко желание на местната власт, свързано с подготовката и провеждането на това събитие,  намира отклик сред членовете на нашата организация. В годините назад това е утвърдена практика, независимо от това кое и какво е градското ръководство. Бизнесът е и спонсор на фестивала и пряк участник в посрещането на гостите с предлаганите услуги. - Фестивалът се провежда само за два-три дни в годината и само в тези дни в града се стича огромно количество туристи. Това предполага в тези дни за гостите на града да има всякаква  услуги - да могат да похапнат,  да си купят сувенири, да се подкрепят с кафе и сладкиши. В тези дни  в Перник има и много гостуващи търговци. Прави впечатление, че през последните години месеци преди преди фестивала туристически агенции обявяват екскурзии до Перник за Сурва и така събитието все по-устойчиво се превръща в привлекателна  туристическа дестинация. Но всяка година проблем се оказват местата за преспиване. Хотелите, които и без друго не са много,  са резервирани месеци преди празника. Тази година имаме рекорден брой участници - близо 7 500 мъже, жени и деца, а голяма част от тях също идват за два дни и трябва да бъдат настанени.  27-то издание на фестивала ще подобри и собствените си рекорди по гости на Перник. Все още нямаме статистика колко са хората, дошли да съпреживеят магията на Сурва, както се казва, но броят им расте със стотици хиляди. Предполагаме, че близо 300 хиляди са достигнали дошлите да се порадват на празника. Това се обяснява и с феномена времето през фестивалните дни да е слънчево и приветливо. Казват, че звукът на хилядите звънци пречиства въздуха и убива вирусите. -  Тъй като не би било рентабилно да се правят хотели и къщи за гости, които  да са натоварени само по празника и да речем в дните 13 и 14 януари, когато се отбелязва традиционната Сурва по селата, може да се мисли да се разшири легловата база  чрез участието на граждани, които да приемат гости на града по домовете си, обявявайки предварително тази възможност. Това и сега се случва, защото много пернишки семейства посрещат в дните на фестивала свои близки от далечни краища на страната и даже от чужбина. Но в тази посока има място за още инициатива. - Това е едно добро предложение. Такъв туристически център беше направен по проект в община Ковачевци.  Ателиета за маски могат  да се отворят,  участници в обичая могат да го показват и разказват и така Сурва наистина може да привлича туристи в Пернишко целогодишно. Като работодателска организация  ние бихме могли с проекти да подкрепим инициативата на отделни предприемачи, да им предложим повишаване на квалификацията, да  им помогнем да почерпят опит от други страни. - Доколкото съм запознат, тази идея е подхваната още преди десетилетия, но до осъществяването й така и не се стига. Смятам, че пернишките предприемачи биха откликнали,  ако такава инициатива се подеме. Преди време имаше предложение сградата на първото училище в Перник, построено от Мини Перник преди повече от 100 години,  да стане такъв музей.  Тази постройка сега не се използва, защото пострада от земетресението през 2012 година, но би могло да се предприемат действия и ако градът има такъв музей с интерактивни елементи в него, това ще е още една възможност Сурва да привлича туристи целогодишно. - Винаги има как нещо да се направи още по-добре. На първо място може би трябва да развиват туристическите фирми. Но може да се мисли и за публично-частно партньорство и за други форми на сътрудничество с общината, така че част от ангажиментите на администрацията да отпаднат. Някои от тях  може да се възложат на доброволци, на неправителствения сектор и граждански сдружения и инициативи, но други,   като прехраната, паркирането,  услугите при по-добра организация и помощ от страна на бизнеса могат да носят сериозен приход. Може би ще бъде добре да организираме една  кръгла маса, дискусия,  посветена на фестивалния туризъм, на която със специалисти да се помисли как да се оптимизира и подобри организацията на Сурва и това може да стане съвместно със \"Стандарт\". За нас е  от особена важност  да се популяризират  и прекрасните граовски песни и танци, цялото фолклорно наследство на района, да се даде поле за изява на изпълнителите, затова замисляме през това лято да има голям Граовски събор на народното творчество. Като работодателска организация за нас е чест и удоволствие да съдействаме все повече хора от страната и света да видят и оценят невероятното културно-историческо богатство, с което разполага Пернишкия край.", "date": "2018.01.28", "title": "Бизнесът има идеи за развитието на Сурва"}
{"url": "http://standartnews.com/balgariya/poslanikat_na_azerbaydzhan_interesuvame_se_ot_balgariya_kato_tranzitna_strana_za_gaza-367695.html", "text": "„Енергетиката винаги е била крайъгълен камък в нашето сътрудничество. Но знаете, че целта е от 2020 година около 1 млн. домакинства да получат газ от Азербайджан. Това е подписано през 2014 г. Интересуваме се от България като транзитна страна\", каза посланикът на Азербайджан Наргиз Гурбанова пред Канал 3. „Този газ е част от южния газов коридор, който е признат от ЕС като единствения жизнеспособен ресурс от нашия регион\", каза още тя. „Преди няколко месеца пуснахме нова железопътна линия. Въпреки, че България не е спомената, тя участва в тази ЖП линия, която е подчертана от ЕК.  Около 1500 българи са посетили Азербайджан като туристи.  Много компании искат да организират двустранни мероприятия\", категорична беше Гурбанова.", "date": "2018.01.28", "title": "Посланикът на Азербайджан: Интересуваме се от България като транзитна страна за газа"}
{"url": "http://standartnews.com/balgariya/irena_sokolova_hora_sas_seksualni_problemi_izmestvat_temata_s_istanbulskata_konventsiya-367692.html", "text": "Истанбулската конвенция е  за правата на жените.  Всеки, който измества темата от това към третия пол има проблем със сексуалността си, заяви политикът от ГЕРБ Ирена Соколова в \"Канал 3\". „Повечето хората, които спорят, не познават конвенцията. Изисква се време да се върже към конкретно законодателство.  Тя не е проблем на политиците или журналистите.  Това, което залага конвенцията е да разпознава насилието и да ни накара да бъдем толерантни. Този дебат, който се води се хванахме за най-скандалното за да може да се измести темата\", каза още тя.", "date": "2018.01.28", "title": "Ирена Соколова: Хора със сексуални проблеми изместват темата с Истанбулската конвенция"}
{"url": "http://standartnews.com/balgariya/tsacheva_za_konventsiyata_kakav_treti_pol_govorim_za_zashtita_na_zhenite-367675.html", "text": "Истанбулската конвенция не се въвеждат трети пол и еднополови бракове, поясни министърът на правосъдието Цецка Цачева по БНТ. \"Категорично няма решение за оттегляне на законопроекта за ратифициране на Истанбулската конвенция от парламента, от страна на вносителя - Министерски съвет. В последните дни на седмицата Парламентарната група прецени, че има нужда от още време, за да се запознаят всички коментиращи темата с документа, с меморандума към него, както и с конкретното становище, което пристигна от Правна дирекция на Съвета на Европа по инициатива на Външно министерство, в който документ за пореден се казва ясно и категорично, че с конвенцията не се въвежда трети пол, не се разрешават еднополовите бракове, че всяка една държава с оглед възможността, която се дава в самата конвенция, може да я ратифицира с бележки, с резерви, както и че е възможно да се приеме тълкувателна декларация\", коментира Цачева. \"За да няма спекулации и съмнение, за да е ясно - тази конвенция е против насилието и всякакво посегателство над жените. Това е основният смисъл на конвенцията\", допълни тя. \"В идните дни очаквам да продължи дебатът, но той да не бъде под формата на агитки и квалификации, без да се познават конкретно текстовете, защото чух какво ли не през тази седмица, но за съжаление, в мнозинството си тезите на нашите опоненти не се припокриват със съдържанието в конвенцията\", каза още правосъдният министър. \"За мен голямата и неприятна изненада в тази ситуация е поведението на левицата. Левицата през всички тези години от 2012 г. насам, когато се заговори за Истанбулската конвенция, е подкрепяла приоритетно нейното приемане\", каза още Цецка Цачева. По думите ѝ колизията между БСП и ПЕС по темата е настъпила едва в първите дни на януари, след като конвенцията е внесена от правителството в Народното събрание.", "date": "2018.01.28", "title": "Цачева за конвенцията: Какъв трети пол? Говорим за защита на жените!"}
{"url": "http://standartnews.com/balgariya/dari_mebel_vdahni_zhivot__kampaniya_v_pomosht_na_hora_s_uvrezhdaniya-367670.html", "text": "Кампания, чиито автори казват, че се надяват да прерасне в малка истерия. Кампания, която не иска пари, а стари мебели. Става въпрос за инициативата „Дари мебел, вдъхни живот\". Нейната цел е да помогне на младежи с увреждания да им даде шанс да се трудят, а и да бъдат творци. Техните ръце понякога са несигурни и имат нужда от напътствия, но с малко помощ същите тези ръце могат да създават красиви изделия. Това е кампания, която дава увереност на едни младежи с интелектуални затруднения и адаптацията им в света на можещите. Кампанията „Дари мебел, вдъхни живот\" се нуждае от стари и ненужни мебели, които младежите да реставрират. Освен че ще се превърнат в изящни винтидж изделия, работата помага на младежите за развиването на тяхната моторика. С нелеката задача да популяризира кампанията се е заел DJ Дамян. Идеята е известни личности да се снимат с мотото на кампанията и да постват снимките в профилите си в социалните мрежи. Всеки може да се включи в кампанията, като изпрати или занесе на място стари и ненужни мебели. Засега това ще става за сметка на дарителя, но авторите на идеята търсят помощ от куриерските фирми в страната или дарител, който да поема разноските при доставките. 39 младежи посещават дневния център във Варна. За тях тази арт терапия е начин да покажат на обществото, че те също могат. В края на кампанията ще се организира базар, на който реставрираните мебели ще бъдат продадени. Със събраните средства ще се закупят материали за още мебели, които младежите да превърнат във винтидж изделия.", "date": "2018.01.28", "title": "Дари мебел, вдъхни живот – кампания в помощ на хора с увреждания"}
{"url": "http://standartnews.com/balgariya/zaradi_mrasniya_vazduh_dnes_v_sofiya_se_patuva_s_bileti_ot_1_lev-367671.html", "text": "Заради силно замърсения въздух днес в градския транспорт на София ще се пътува със специален \"зелен билет\" от 1 лев за целия ден, съобщиха от Столичната община. Той е валиден за всички линии. Мярката беше одобрена с решение на Столичния общински съвет на 25 януари тази година. От общината настойчиво призовават гражданите да използват градския транспорт вместо колите си. \"Особено внимание обръщаме на собствениците на автомобили с екологичен клас под ЕВРО5, да ограничат придвижването с тях. В случай, че използвате личния си автомобил, Ви молим да не оставяте двигателя включен при престой по-дълъг от 3 минути.\" - гласи съобщението на градската управа. Отправя се и призив към домакинствата, които се отопляват на дърва и въглища, при възможност да използват електрически уреди или друго екологично отопление. Столичният инспекторат продължава извършването на проверки за нерегламентирано събиране и горене на отпадъчни материали в града. Лекарите съветват гражданите с респираторни заболявания, както и малките деца, и възрастните хора, да избягват продължителния престой на открито. При ходене пеша е добре да се избират маршрути, които не преминават край големите градски булеварди.", "date": "2018.01.28", "title": "ЗАРАДИ МРЪСНИЯ ВЪЗДУХ: Днес в София се пътува с билети от 1 лев"}
{"url": "http://standartnews.com/balgariya/yanuarsko_slantse_i_dnes-367664.html", "text": "И днес ще е слънчево. В сутрешните часове на места в низините ще се образува краткотрайна мъгла. След обяд в Дунавската равнина ще духа слаб до умерен вятър от запад-северозапад. Максималните температури ще са предимно между 4° и 9°. Атмосферното налягане ще е значително по-високо от средното за месеца. В планините ще бъде предимно слънчево. Ще духа умерен, по билата до силен вятър от север-северозапад. Максималната температура на височина 1200 метра ще е около 4°, на 2000 метра – около минус 1°. По Черноморието ще бъде предимно слънчево, но в сутрешните часове на места ще има краткотрайна мъгла. След обяд ще се появи слаб до умерен вятър от запад-северозапад. Максималните температури ще са 5-8°. Температурата на морската вода е 6-7°. Вълнението на морето ще бъде 1-2 бала.", "date": "2018.01.28", "title": "Януарско слънце и днес"}
{"url": "http://standartnews.com/balgariya/sedmichen_horoskop_27_yanuari__2_fevruari-367627.html", "text": "Предстои ни да се справим с клюки, интриги, с последиците от нечии нелоялни постъпки. Няма как да не изпитаме разочарование, но също така е възможно да се подготвим за тези събития, за да ги посрещнем подобаващо – със стратегия за действие. Колкото по-малко вътрешни колебания и съмнения изпитваме към настоящия момент, толкова по-леко ще преминем през периода и толкова по-незначителни и безрезултатни ще се усилията на онези, които се опитват да нарушават спокойствието. Както сами разбирате, най-важно е сега как реагираме на външните атаки. Да не допускаме меланхолията да ни обвземе, да развали настроението ни, тъй като върху тази почва никват и избуяват проблеми във взаимоотношенията на основата на несправедливи обвинения или провокативни жестове. Точно на 31 януари наблюдаваме Меркурий, догонващ Слънцето на територията на знака Водолей, което предполага успехът да идва само след упорита работа. Във Водолей се е разположила и Венера. Тяхното трио /Слънце, Меркурий и Венера/ ще е особено силно по време на пълнолунието на 31 януари, този път  съпроводено от пълно лунно затъмнение. Пазете нервите си, пожелайте си духовна бодрост и преодоляване на страховете, за да приемете положителната сила от енергията на този небесен феномен. Сега, когато тя идва от знака на Водолей,  управляващ от елемента \"въздух\", редно е да помни, че се подчинява на неговата воля и стремеж към свобода и независимост. По време на всяко затъмнение, така е и в този случай, астролозите, препоръчват премереност: прегляйте думите, подбирайте поведението си, намеренията, бъдете въздържани по отношение на храна, питиета и прочее. Февруари започва спокойно. Атмосферата на 1 и на 2 февруари е наситена с очаквания. Овен Творчески подем Не позволявайте нещо или някой да ви отклони от започнатото. Вашите намерения днес изразяват бъдещите ви стремежи. Необходима ви е цел, за да се стегнете и последователност, за да я изпълните. Наясно сте, че подобно съчетаване на възможности, на каквото се радвате днес, благодарение на звездните съчетания, ще поднесе единомислие в професионалните и в личните отношения. С други думи, вие сте в творчески подем. Сега е моментът да изневерите на характеристики като импулсивност и прибързаност. Присъствието на Меркурий, Слънце и Венера от знака на Водолей ви предоставят възможност за промяна на местоработата, за набелязване на нови професионални и бизнес планове, които трябва да осъществите внимателно, макар и по нестандартен начин. Телец Не ви остава време за личен живот Не ви остава време за личен живот. Обстоятелствата ви вкарват във водовъртеж, изчерпващ силите ви. Трудно намирате общ език с околните. Няма защо да се чудите на недоразуменията или че се изправяте пред необходимостта да се обяснявате заради неверни твърдения, клюки. Това ще се случва на работното място, в бизнеса и на обществената сцена и дава обяснение на факта, че между планове и реализация не пасва да поставите знак за равенство. Дали всичко това се случва по ваше желание? Едва ли, но вие си намирате оправдания за несериозността или за отсъствието си на важен разговор. Не разчитайте поведението ви да бъде посрещнато с овации. Присъствието на конкуретнта връзка между Меркурий и Уран ще разгорещи страстите във взаимоотношенията. Вероятно ще посрещнете края на януари в дискусии, спорове, отговарящи на завладялото ви критикарско настроение. Близнаци С лекота сте център на внимание Вие сте креативни и отворени за новото, за предложения и оригинални идеи. С лекота ви се отдава да сте център на внимание и привличате както единомишленици, така и опонетни. През конкуренцията в бизнеса можете да спечелите много: тя ви амбицира да се развивате. Многостранността на вашите интереси ви отвеждат до неподозирани неща като скрити отношения, непредполагани въпросите за настоящето и бъдещето. Те ще започнат да тревожат ума ви през дните около 31 януари – по време на пълното лунно затъмнение. При вас Меркурий проявява силата си по неочакван начин и разголва истини, разбулва скрито-покрито. Във всяки случай очаквайте сериозни разговори в и за партньорството. Възможно е силата на описаните проблеми да се премести в края на периода от лично-интимните към семейно-родствените връзки. Редно е и на тях да обърнете подобаващото се внимание. Рак Приключвате с досадни проблеми Надявам се да се възползвате от благоприятната страна на водещия звезден аспект между Меркурий и Слънцето, за да приключите неслучили се дела, да подготвите за скорошно приключване досадни проблеми, както и сръткави занимания, които ви изтощават и развалят настроението ви. Мекурий не е лековерен наивник, готов да ви повярва от половин дума, макар да застава на 31 януари върху територията на въздушния Водолей. Ако сте си повярвали, че знаете и можете да се справите с всякакви задачи, най-вероятно ще попаднете към тази дата от януари в капана на грешките. Мнозина ще изпитат неприятното чувство, че сами са се поставили в неудобно положение, пропускайки да прочетат или да вникнат в съдържанието на документ или съобщение. Доста от разминавания, недоразуменията и загуба на ценно време на 30 и на 31 януари, както и на 1 февруари ще се дължат именно на лекомислие. Лъв Укротете тона, чуйте и другите Привидно изглеждате спокойни. Това е само част от истината. Вълненията, които изпитвате, са дълбоки и трайни, но все още не се решавате да им даде простор за изява. Пълното лунно затъмнение на 31 януари ще го направи без да ви пита. Прегответе се да действате в обстановка, която не сте предвидили или подреждали. В този случай непременно трябва да се вслушвате в мнението и думите на околните, ако не искате неприятни моменти. Съветите ми тук са насочени главно към необхимостта да укротите тона си, с който разговаряте или давате нареждания. Видно ще е по реакциите на другите, че не приемат ултиматумите ви. От друга страна, затъмнението активизира въображението ви и благодарение на това вие сте дейни участници в делничните събития. На 31 януари Меркурий може да се пробва да замъгли правилната ви преценка. Предлагам ви да не насрочвате за този ден важни срещи и да избягвате вземането на решения. Дева Възможности за печалба За личните ви дела и специално по отношение на вашите материални притежания седмицата може да направи много. Отварят се неподозирани възможности за приходи и печелене на пари, което определено, ще ви ентусиазира да работата с още по-голям размах. Готови сте да покаже съпричастност към общата работа, да се включите в делата на заобикалящите, да станете част от инициативи, които не са ваши. Внимавайте за поведението в тези ситуации. Меркурий в синхрон с Уран е готов да разбулва тайни. Вие знаете какви са причините ви, поради които не желаете всичко да излиза на бял свят. Управлявайте емоциите си и направлявайте отношенията в посоката, която смятате, че е разумна, но без да показвате емоции. Препоръчително е към средата на периода да не подписвате документи и да не предприемате конкретни действия. Пиша за това, тъй като за мнозина е трудно да определят границата между личния и общия интерес. Везни Действате на пълни обороти Нуждаете се промени в бита и битието. Искате делникът ви да е по-шарен, стремите се към подобряване на качеството на живота си. Околните веднага ще разберат, че сте си поставили нови и високи цели. Мнозина ще ви подкрепят и това ще ви мотивира допълнително да вземете решение за преустройство на жилището, офиса или да помогнете друг от семейството ви да се справи с подобна задача. Планетарните условия за целта са перфектни. Грижата за член на фамилията, за подрастващите или за инициативи, съвместно с приятели, съседи ще ви отнеме немалко време между 28 и 31 януари. При положение, че ви се наложи да подновявате договори, да се занимавате с документи, моля, препрочитайте ги внимателно. Меркурий от знака на Водолей ви настройва на оптимистична вълна. Предлагам ви да се възползвате от енергията на своето добро настроение за друго: за общуване, за организиране на семейни тържества или/и за пътуване за удоволствие. Скорпион Отстоявайте позиция с воля и твърдост Краят на януари е за вас период на сериозни преобразования. През седемдневието тeхният акцент се мести върху професионалните дела. Възможно е да се притесните покрай новоизникнали или разбунени проблеми на работното място или във връзка с бизнеса ви. Ще ви се наложи да покаже воля и твърдост за отстояване на позиции. Убедена съм, че ще се справите. Ползвайте за целта енергиите на лунното затъмнение на 31 януари. То поставя акцент на емоциите, а там вие разполагате с дълбочина и простор за изява. Околните дори не могат да предположат колко силни са възможностите ви за въздействие върху обстоятелствата, когато защитавате извоюваното. Всичко това ще се случва на фона на делник, преизпълнен със задачи и с пътувания. Присъствието на аспект Меркурий/Уран ви помага, но и ви създава стрес с постоянните промени на условия и обстоятелства. Внимавайте. Стрелец Бъдете нащрек с документи Меркурий, Венера и Уран управляват следващите дни. Вие сте амбициозни и самомнителни, държите на своето и не чувате околните. Невъзможно е да се  стигне до съвместяване на действия и решения. Тази констатация има за цел предупреждение, но ви прави и предложение. Продуктивната страна на аспектите позволява да се подготвят отсега пътувания, промени, проекти, които ще се случат след време. Вярно е, че сега ви блазнят проекти и намерения, които с днешна дата изглежда като фантазия. Тяхната задача е да отвлекат мислите ви далеч от търканията у дома, от неразбирателствата с партньора и от разногласията с приятелите. А като се вземе предвид присъствието на Меркурий във Водолей и това на лунното затъмнение към 31 януари, няма как да не стане дума и за необходимостта от специално внимание при подписване на документи, при вземането на решения за вложения и други подобни. Козирог Избягвайте случайни запознанства Периодът предполага акцентът при вас да падне върху професионалните ангажименти. За съжаление, там не можете да се отървете лесно от хектиката. С цялото си същество сте вглъбени в себе си и сте твърде невнимателни към обстоятелствата. А това околните не само, че забелязват, но и могат да използват в свой интерес. \"Въздушното\" трио Слънце, Меркурий и Венера, както и пълнолуние, заедно с лунно затъмнение във Водолей настоява да сте по-прикрити и да претегляте какво казвате, какви оценки правите. Меркурий в синхрон с Уран ще се опитват многократно да ви провокират, за да пренебрегнете горното предупреждение. Има вероятност да се разбулят тайни отношения или пристрастия, които не желаете да излизат наяве. Въздържайте се от случайни познанства и от откровения пред непознати на 30, 31 януари и на 1 февруари - още повече, че тези дни са наситени със срещи, разговори и идеи за служебно-професионални проекти. Водолей Шопинг и романтика Някои преоектират пътувания, други се преориентират в професионалната сфера. При положение, че не сте забравили за предупрежданията от общата част, обмисляйте конкретни стъпки, без да пристъпвате към подписване на документи. Тази \"забрана\" е валидна предимно за дните около лунното затъмнение на 31 януари. За щастие, с това не се изчерпва характеристиката на дните. Убедена съм, че делникът ви ще тече интересно, а задачите ви ще са повече от необичайни. Вместо да затънете в скучна бумащина, ще си разрешите време за преживяния, които пълнят очите и сетивата. Очаквам дори да отделите средства за пазаруване или за осъществяване на романтични срещи. Предлагам ви да не забравяте за Меркурий, придвижващ се от 31 януари през вашия знак и да не очаквате от тези контакти нещо повече от едно приятно преживяване. Риби Добро партньорство Вие се стремите да сте възможно най-близо до любимите хора. Така се чувствате добре, спокойни сте. Смея да твърдя, че това е вашата седмица на партньорството и нищо друго не е по-важно за вас от взаимоотношенията. Краят на януари е изключително благоприятен за семейни събития. Чувство за синхрон и разбирателство ще ви окрили за работа, ще подобри настроението ви. Предлагам ви да използвате енергията на лунното затъмнение на 31 януари за усамотени занимания като подреждане на кореспонденцията, например. Имате нужда от съсредоточаване. Тук е мястото да ви припомня, че се намираме в самото начало на пътешествието на Меркурий през знака на Водолей. Оттам той е склонен към подмолни действия. Възможно е да решите, че сте намерили изход за съществуващ имотен, имуществен или финансов казус. Но реалността ще се окаже много по-различна.", "date": "2018.01.28", "title": "СЕДМИЧЕН ХОРОСКОП /27 януари - 2 февруари/"}
{"url": "http://standartnews.com/balgariya/makedontsi_kazvali_v_davos_dobre_che_e_boyko_borisov-367672.html", "text": "13 година България не е била представена на форума в Давос. След Симеон Сакскобурготски страната ни не е канена и не е имала достъп. Това е уникална възможност и оценка за държавата и за това къде се намираме. Това каза министърът за българското председателство Лиляна Павлова за участието на България на Световния икономически форум в Давос по БиТиВи. „Преди 2 години основната тема в Давос беше Америка. Миналата година беше Китай. Тази година е Европа, осъзнавайки необходимостта от това да е силен участник в световния ред\", посочи тя. „Това е основният фокус на усилията ни и на премиера Бойко Борисов - разглеждайки Европа в Давос имаше и специален панел за Западните Балкани\", обясни Лиляна Павлова. „Най-голямото ми удовлетворение беше, че държавите от Западните Балкани, като Македония, с която вече имаме изключителни отношения, казаха „Добре, че е Бойко Борисов. Историческият момент за Балканите е в момента\". Това беше оценката им, споделена с всички лидери, и дава тласък\", коментира министърът. „Важно е на срещата на върха на 17 май да успеем да съберем всички лидери и да успеем да подпишем декларация от София, която да е ясен и силен политически сигнал, че това ще остане дългосрочен приоритет на Европа\", заяви Лиляна Павлова. „Първата стъпка е политическото съгласие. Втората е определянето на значими стратегически обекти, които да могат да се реализират в страните от Балканите още от следващата година\", каза още тя.", "date": "2018.01.28", "title": "Македонци казвали в Давос: \"Добре, че е Бойко Борисов\""}
