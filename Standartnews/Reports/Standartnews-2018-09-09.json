{"url": "http://standartnews.com/balgariya/vmro_provede_komitski_sabor_v_rusensko-375576.html", "text": "По инициатива на ВМРО днес се състоя Вторият комитски събор с подкрепата на  НЧ „Тома Кърджиев\" - село Червена вода и НЧ „Гоце Делчев\" - Русе. Специални гости на събитието бяха вицепремиерът и министър на отбраната Красимир Каракачанов, евродепутатът от Европейските консерватори и реформисти Ангел Джамбазки, областният управител на област Русе Галин Григоров, народните представители от ПГ на Обединени патриоти и зам.-председатели на ВМРО - БНД Искрен Веселинов и Милен Михов. В църквата „Св. Архангел Михаил\" се извърши освещаване на знамето на Червеноводската чета. След края на службата присъстващите положиха цветя и венци пред паметника на Тома Кърджиев и участниците в четата. След това Красимир Каракачанов откри официално Втория комитски събор. В него участват  повече от 30 самодейни колектива, около 100 чети от цялата страна, множество индивидуални участници. Лидерът на ВМРО Красимир Каракачанов приветства присъстващите с думите: „Ние сме един от най-старите народи на Балканите и имаме своя дълг да пазим традициите и порядките на нашите предци. Българската памет е това, което ни е съхранило през вековете. Дори през онези тъмни столетия на Османско иго. Но ето ни тук и сега. Наш дълг е да продължим традициите!\". Воеводата допълни още, че уникалността на българския фолклор трябва да се предава през поколенията. Заместник-председателят на партията и представител в Европейския парламент Ангел Джамбазки заяви, че трябва да се пази читалищната дейност. „Тя предава от поколение на поколение нашият бит и култура. Това, което виждаме днес е показателно, че родолюбието и патриотизмът в сърцата на българите са живи\", каза още зам.-председателят на ВМРО. Той отново обърна внимание и на своята инициатива като евродепутат да бъде създаден български Институт „Св. св. Кирил и Методий\", в който нашите сънародници зад граница да изучават българския език и култура. Това е едно най-мащабните събития в Русе и региона за последните години. То има за цел да накара хората да научат традициите и да изучават историята на България.", "date": "2018.09.08", "title": "ВМРО проведе Комитски събор в русенско"}
{"url": "http://standartnews.com/kultura/milena_atanasova_modata_e_ogledalo_na_istoriyata_-375569.html", "text": "Милена Атанасова е от най-утвърдените теоретици и практици във висшата мода и изящните изкуства във Франция – дизайнер, художник, консултант и преподавател в Студио  MVL, престижния частен професионален институт, от който всяка година излизат дипломирани експерти от различни националности. След 15-месечното  обучение и строга селекция част от  възпитаниците на българката са безапелационно приети в големите фешън компании и работят за елитни брандове. Някои от тях са създатели на най-проспериращите марки в момента в Париж. Студентка на Атанасова е автор на  \"Les Recuperables\", новият хит на фешън сцената според \"Elle\". „Тук се изучава \"френския вкус\",  който се брои за залог на елегантност\", коментира Милена.  Нейният мастер клас  \"Моден дизайн,  маркетинг и стратегии\" се провежда  три пъти през годината и е запазена марка в гилдията. От 2018-а в програмата на Милена Атанасова са включени „Дизайн и стил – мъжка мода\". Самата тя е участвала в осъществяването на първата колекция за мъжка мода „Аликзандър Макуин\" и  в колекциите „Ланвен\". Тъкмо този безценен опит ще сподели Атанасова с учениците си.   Неслучайно българката е в най-новата онлайн енциклопедия на световната мода – наравно и достойно с най-големите в жанра. Авторите на проекта са подредили имената на държавите по азбучен ред,  така че Атанасова е в челото на престижния списък. В тематична програма на Стокхолмския университет пък вече изучават творчеството на българката, която е  съекипник на осем от колекциите на Аликзандър Макуин. „Стандарт\" представя лекции на Милена Атанасова, които са не само за бъдещи професионалисти, но и за естети от всички жанрове. Модата е универсален феномен и няма общество, което да не е наясно с този факт. Bсеки път, когато носите определени дрехи, вие предупреждавате околните - да видят нещо конкретно, да търсят символика. Чрез тях показвате каква личност сте - или каква бихте искали да бъдете. Възможно ли е дрехите да подобрят нашето благоденствие? В композицията на всяка дреха има няколко измерения – цвят, текстура,  геометрия, силует.  За да пресъздадете добре всяко моднo изображениe, е важно да имате инструменти за идентифициране на емоции - точна система от форми, палитра, нюанси и контрасти,  симетрия и асиметрия.  Силуетът, който избирате, трябва да ви отведе и към подходящите тъкани.  Пол Сезан казва: \"Когато цветът достига най-голямото си богатство, формата добива своята пълнота.\" Цветовете в дрехите имат  силатa да влияят, тъй като в своята същност са мощен емоционален заряд. Любимият цвят може да бъде приятелски, стабилен, сериозен или романтичен. Tой – като израз на чувствата ни - поддържа връзка с обществото, с нашия социален кръг, с бизнес партньорите, със семейството, приятелите... Стилът, формите и цветовете извеждат нашето състояние на ума - визуално комуникират потребности и опит. Облеклото  е институция със собствен език. Вече потвърденото изкуство на обличане не изчезва - тo остава гравирано в колективната памет. Изборът  е много личен, изкуството на обличане е огледало на историята. В наши дни облеклото дава информация за концепции и перспективи. То е знание, коeто илюстрира , че общуваме с Вселената и е конкретно свързано с нашето благоденствие. Усвояването на това знание води до обмен между културите и традициите на различните страни и техните народи. Модата и културата встъпват в брак, но главната роля остава за елегантността – и във френския стил, и в италиански вкус и в английски костюм.  Тя интегрира съществена хармония за благосъстоянието. За да вземем модно решение в личен и социален аспект,  винаги е полезно да си задаваме екзистенциалния въпрос:  Трябва ли да имаме стил или не?  Какъв е вкусът, който да приемем? Открийте смисъла на вашия стил. Повторете миналото, за да създадете нещо ново Съчетайте рокля Vintage с дизайнерски ботуши или маркова тениска с чанта Vintage.  В сферата на стила  деконструирайте,  реконструирайте суперпозиции и дисбаланси,  въведетe асиметрии – за да създадетe  координирани силуети, които се отклоняват от кодовете на стандартизацията. Защо приемаме един или друг външен вид? Bремето е всичко! 70-те години на миналия век бяха време за  освобождаване на жените. До този момент облеклото им е сковано, монотонно и лишено от естетика. Когато мислите за различни епохи в културата,  си припомнете за архитектурата и популярните тъкани и десени от конкретното време.  Във всяка страна или град има хиляди форми на елегантност. Стилът е процес, който се развива – да откриете своя, е израз на интелект и култура. Политическите,  икономическите и другите практики се отразяват в символиката на дрехите.  Дрехите са ''социални инструменти\",  но и индивидуално и спонтанно преживяване, което може да създаде нова тенденция, реално изображение, нов език на тялото и неговите форми. Стилът,  който избирате,  ще повлияе върху духа на дрехата.  Финните детайли внасят необходимите промени във визията.  Изборът или проектирането на облеклото трябва да бъдат съобразени, както с очакванията към тях,  така и със средата.  Силуетът и визията определят идентичността,  те могат да променят поведението,  да проектират живота ни  – тъкмо това е илюстрацията на социалната функция на облеклото. Всяко изкуство е изпълнено с намерение - модата също. Тя формира голяма част от социалната психология, тъй като изучава и анализира знаците и символите в обществото. Модният дизайнер трябва да експериментира с нова идеология, нова естетика, нова история и архитектура на дрехите. Вдъхновението често може да дойде от различни епохи и неочаквани места. Визията се смесва без граници - можете да си позволите  еклектика, защото класиката и сюрреализмът вървят ръка за ръка. Модните изображения имат специална връзка с времето,  тенденциите илюстрират цели епохи. Възхищаваме се на безупречния талант и изящество във френската мода, на английския усет за креативност, на италианския вкус към елегантни материи... Модният дизайн ни показва новите социални функции и техните тенденции.  Днес модата прави сполучливи съюзи между полезното и приятното, тя е стимулираща и иновативна, а нейн приоритет е природата. Тя е в светлината на прожекторите.", "date": "2018.09.08", "title": "Милена Атанасова: Модата е огледало на историята"}
{"url": "http://standartnews.com/svyat/200_nelegalni_migranti_hvanati_v_turtsiya_do_granitsata_s_balgariya-375574.html", "text": "Над 200 нелегални мигранти са били задържани в Турция, съобщиха източници от сигурността, цитирани от Анадолската агенция. При операция на екипи на жандармерията край граничния пункт Дерекьой/Малко Търново са били заловени 83-ма мигранти от четири групи, които имали намерение да влязат в България. Задържаните са граждани на Афганистан и Иран. Отделно, в егейския окръг Мугла турската брегова охрана е заловила 37 души, включително жени и деца, които планирали да стигнат до гръцки острови с гумена лодка. Мигрантите са от Сирия, Палестина и Ирак. 82-ма мигранти от Афганистан, Пакистан и Бангладеш пък са били заловени в източния турски окръг Ван. Арестувани са шофьорите на два автобуса, които превозвали мигрантите. Турция е главен маршрут на нелегалната миграция към Европа, особено след началото на гражданската война в Сирия през 2011 г., отбелязва агенцията.", "date": "2018.09.08", "title": "200 нелегални мигранти хванати в Турция до границата с България"}
{"url": "http://standartnews.com/balgariya/neno_dimov_ne_e_ubeden_che_ostavkite_shte_reshat_problemite-375567.html", "text": "Не съм убеден, че подобен тип оставки решават такива проблеми. Това каза министърът на околната среда и водите Нено Димов по бТВ във връзка с рокадите в кабинета „Борисов\" 3 и подадените оставки от министрите Валентин Радев, Ивайло Московски и Николай Нанков заради трагедията край Своге. Според него в политиката е важно да има обективност върху причините. Той отчете, че на този етап не е приключило разследването около инцидента. „Уважавам тяхното решение и предполагам, че това е един от начините, по които трябва да се носи отговорност\", обясни Нено Димов. Попитан дали трябва да се изчисти кабинетът, министърът обясни: „Това е въпрос, който лидерите на коалициите трябва да решат. Като цяло всеки от нас се стреми да изпълни програмата, с която е поел този пост. В частност едно от основните неща, които „Обединени патриоти\" имаха като програма и тя стана елемент от програмата и на управляващата коалиция, е повишаването на доходите. Политиката, която аз се опитвам да правя в рамките на околната среда е именно в това. Как да може да бъде намерен балансът между опазването на околната среда и повишаването на доходите\", коментира Димов. По думите му кризата в управляващата коалиция приключва. Във връзка с казаното от премиера, че не е доволен и от други министри и на въпрос дали е притеснен, министър Нено Димов заяви: „Не чувствам притеснение\". На въпрос дали е чиста държава България, министър Нено Димов коментира, че трябва да се сравни с нещо. „Няма абсолютно чисто или абсолютно мръсно. При всички положения България днес е много по-чиста, отколкото да кажем преди 5 или 6 години\", обясни министър Димов. Според него човек винаги е недоволен и иска повече, което ни тласка към прогрес.", "date": "2018.09.08", "title": "Нено Димов не е убеден, че оставките ще решат проблемите"}
{"url": "http://standartnews.com/balgariya/vitseprezidentat_yotova_poseti_v_bolnitsa_postradalite_v_katastrofa_v_razgradsko-375571.html", "text": "Вицепрезидентът Илияна Йотова посети разградската болница, за да се информира лично за състоянието на пострадалите при катастрофата, станала по-рано днес край Разград. Йотова е патрон на Осмия капански събор в село Садина и след като научила за пътния инцидент със 17 души от село Срацимир, веднага тръгнала към Разград. Илияна Йотова, заедно с окръжния прокурор Тихомир Тодоров, е разговаряла с пострадалите и с лекарите, след което отпътува от Разград. Най-тежко е състоянието на 81-годишния дядо Еньо от Срацимир, който е в кома, със съчетани травми и опасност за живота. Останалите пострадали са контактни, с различни фрактури и наранявания, съобщи окръжният прокурор на излизане от болницата. По неговите думи Йотова е предложила да окаже помощ и е попитала има ли нужда от кръводаряване, но лекарите са заявили, че разполагат с всичко необходимо. Водачът на тира - 48-годишният П.С. от Разград, е задържан, тъй като е карал с несъобразена с пътните условия скорост, уточни Тодоров. Тежката катастрофа, която затвори пътя от Разград за Благоево, стана малко след 10.00 ч. днес. Микробус \"Форд Транзит\" със силистренска регистрация и разградски тир се удариха челно на един от завоите към местността \"Пчелина\". В буса, шофиран от 57-годишния П.Ш., пътували 17 души - пенсионери от силистренското село Срацимир, които отивали на събор в поповското село Садина. При сблъсъка бусът се преобърнал в крайпътното дере. Всичките 18 души (с водача) бяха откарани в Многопрофилната болница за активно лечение в Разград.", "date": "2018.09.08", "title": "Вицепрезидентът Йотова посети в болница пострадалите в катастрофа в разградско"}
{"url": "http://standartnews.com/balgariya/prosvetniyat_ministar_remontite_nyama_da_poprechat_na_nachaloto_na_uchebnata_godina-375572.html", "text": "Ремонтите в училищата в страната няма да попречат на началото на учебната година. Това съобщи в Русе министърът на образованието и науката Красимир Вълчев. По думите му ремонтните дейности винаги водят до временни неудобства, \"като се извиняваме на родителите и на децата\". Вълчев обясни, че най-голям е проблемът в Кърджали, където едновременно се обновяват училища, в които учат 60 процента от учениците. Тези деца трябва да се преразпределят по останалите учебни сгради в града. В Русе също има проблем. Той е само за едно училище - СУ \"Христо Ботев\", където учат малко повече от 1000 деца. Вълчев коментира, че има недостиг на учители. Най-много се търсят преподаватели по английски език, информатика, математика и физика. В област Русе свободните места към момента са 80, като до началото на учебната година те ще бъдат заети. Министърът обясни, че през последните три години средно по 4000 - 5000 учители годишно навлизат в пенсионна възраст. Част от тях продължават да работят, но за определен период от време. Той каза още, че на трудовия пазар ще са нужни хора, които да имат дигитални умения - не само да работят с високотехнологични машини, но и да създават такива. Затова ще се разчита на математическите гимназии, където приемът няма да се съкращава. Вълчев коментира и темата с въвеждането на електронните дневници в училищата. По думите му те са изключително полезни. През тази учебна година ще се използват в 1000 училища, като част от тях ще работят едновременно и с книжни дневници. \"Обмисляме още от догодина да финансираме всички училища за закупуването на електронни дневници\", каза министърът. По думите му е необходима и електронизация на документи, справки, административни услуги, обмен на информация. В същото време трябва да се внимава и инвестира в сигурността и защитата на личните данни. В гимназията \"Васил Левски\" в Русе министър Вълчев се срещна с началника на Регионалното управление на образованието в града Росица Георгиева, с директори на училища и кметове. Обсъдени са били въпроси, свързани с обновяването на материалната база, както и с организацията на работата през новата учебна година.", "date": "2018.09.08", "title": "Просветният министър: Ремонтите няма да попречат на началото на учебната година"}
{"url": "http://standartnews.com/balgariya/karayancheva_deputatite_na_gerb_ne_sa_saglasni_s_podadenite_ostavki-375566.html", "text": "Подкрепям и тримата министри - Нанков, Московски и Радев. Но дали оставките им ще бъдат гласувани, не мога да кажа. Това зависи от премиера и от коалиционния съвет, който ще е в понеделник. Това, което бъде внесено в парламента, ще бъде гласувано. Това заяви председателят на Народното събрание Цвета Караянчева по Нова тв. \"Виждам, че има голяма подкрепа за министрите Нанков и Московски. Но не ме карайте да гадая. Аз съм председател на парламента, а въпросът за оставките е в правомощията на премиера и коалиционния съвет\", обясни Караянчева. Тя призна, че депутатите на ГЕРБ не са съгласни с подадените оставки, но \"това е поемане на политическа отговорност\". \"Дали оставките ще се приемат зависи от работата и от степента на виновност. Вина има, но смятам, че тя е на по-ниски нива. Не бих подкрепила оставките, защото познавам и тримата министри. Знам, че са професионалисти и хора на честта. Когато има загубени човешки животи, това е трагедия. Оставките не са решение на проблема, но те са морален акт\", добави Караянчева. Тя беше категорична, че няма да има предсрочни избори и коалицията ще изкара пълен мандат. Според нея обаче коалиционните партньори са допуснали една голяма грешка - да си говорят през медиите. Караянчева се надява след последния коалиционен съвет комуникацията вече да се случва по друг начин. \"Отношенията са динамични. В една коалиция понякога по-малките партии се притесняват, че ще се обезличат и посланията, които изпращат към своите избиратели са по-емоционални, защото трябва да покажат, че са фактор в тази коалиция\", смята Караянчева. По повод старта на политическия сезон и напускането на БСП Караянчева заяви, че това е заявка за начало на предизборната кампания. \"БСП сега тръгва сред хората, а ние сме постоянно при тях. Работата на парламента е да бъде конструктивен и да решава проблемите. Трябва да има дебати, но не трябва да се стига до лични нападки. Това дразни хората и ги кара да сменят канала на телевизора\", каза председателят на парламента.", "date": "2018.09.08", "title": "Караянчева: Депутатите на ГЕРБ не са съгласни с подадените оставки"}
{"url": "http://standartnews.com/balgariya/sobstvenikat_na_vinprom_karnobat_ostava_za_postoyanno_v_aresta-375573.html", "text": "Специализираният наказателен съд остави за постоянно в ареста собственика на \"Винпром Карнобат\" Миню Стайков, Иван Димитров и Белун Хазърбасанов, съобщава БТА. Те бяха задържани преди дни и обвинени за участие в престъпна група за производство и разпространение на акцизни стоки без бандерол, данъчни престъпления и пране на пари. Определението на съда може да се обжалва. Според съдията по делото може да се направи обосновано предположение за участието на Стайков в престъпната група. Също така имало доказателства, че той е създал условия и организация за извършване на данъчни престъпления, чрез регистриране на голям брой търговски дружества на свързани с него лица, които той реално контролира. От документите по делото съдът установи още, че може да се направи обосновано предположение за съпричастност на обвиняемия Хазърбасанов към престъпната група. Той също контролирал търговски дружества, регистрирани на негово име и други лица, които евентуално са създадени с цел извършване на данъчни престъпления. Обосновано предположение за участие в организирането на дейността по производството на цигари без бандерол има за Иван Димитров, според съдебния състав. За данъчни престъпления обаче нямало данни. Опасност за укриване няма за никого от обвиняемите, каза още съдът. Като допълни обаче, че има опасност те да извършат нови престъпления.", "date": "2018.09.08", "title": "Собственикът на Винпром Карнобат остава за постоянно в ареста"}
{"url": "http://standartnews.com/balgariya/opasniyat_uchastak_ot_patya_svogesofiya_e_s_nov_asfalt_i_markirovka-375575.html", "text": "Участъкът от път II-16 Своге-София, където стана ужасяващата катастрофа със 17 жертви, е с подменен износващ асфалтов пласт и с шумяща маркировка за повишаване безопасността на движение. Обновена е  отсечката от водостока, преди пътния инцидент, до моста над река Лесковдолска. През следващата седмица започва одит по пътната безопасност и преглед на цялостното състояние на близо 82-километров участък на второкласния път през Искърското дефиле от лицензирани външни одитори по пътна безопасност. Въз основа на техните заключения ще бъдат взети решения какви допълнителни ремонтни дейности трябва да бъдат предприети и мероприятия, свързани с повишаване безопасността на движение, включително и с поставянето на допълнителни ограничителни системи и пътни знаци. Според Правилника за прилагане на Закона за пътищата - чл. 48, т. 1, „б\", в урбанизираните територии за населените места до 100 000 души, каквато е и община Своге, Агенция „Пътна инфраструктура\" отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на населените места, съобщават от АПИ.", "date": "2018.09.08", "title": "Опасният участък от пътя Своге-София е с нов асфалт и маркировка"}
{"url": "http://standartnews.com/kultura/kalin_terziyski_pisatelyat_ne_e_idiot_bez_rabota-375570.html", "text": "Калин Терзийски тези дни направи премиера на \"Мечката и други разкази\" - новата му книга, в която четем за различни авторови приключения: как се целува със звяра от корицата, нарисувана от самия него, как се пари на чайник, как танцува с бели китове и пие джинджифилов сок. Разказът, дал заглавието на сборника, е по народната приказка \"Мечката и лошата дума\", но през погледа, примерно, на Фройд\", споделя Терзийски. И добавя, че във всяка минута от живота си се стреми да бъде различен. Защото всеки от нас носи, както различни личности, така и гласовете от миналото. Неслучайно Калин се опитва да създаде усещането, че всеки текст в томчето е сътворен от различен автор. - Господин Терзийски, какво би трябвало да почувстваме, четейки новата ви книга „Мечката и други разкази\"? - Учудване, замайване, вглъбяване, затаяване на дъха, напрежение в тила - и в цялата глава от усилена работа на мозъка, мигновен световъртеж,  загадъчност, удоволствие от фина умствена работа, възторг от разбирането, чувство за обогатяване, удовлетворение от добре свършена душевна работа. Това би трябвало да почувства задълбочения читател, за какъвто винаги си мечтая. А какво в действителност ще почувства всеки, прочитайки „Мечката и други разкази\", е твърде сложен въпрос. Това, което чувстваме, зависи от милиони неща. Включително от това какво сме яли на обед, колко пари имаме в джоба в момента и дали сме с бяла риза или оранжев пуловер. Нещата в света на човешките души не са толкова прости колкото ни се ще. - На корицата май сте нарисуван самият вие... - Да. На корицата нарисувах себе си. Както се казва, художникът винаги рисува самия себе си. Сещате се за тая забавна спекулация: Мона Лиза е Леонардо. Но аз не само рисувам себе си; аз и пиша за себе си. Както е казал Томас Улф, всеки роман е автобиографичен. По някакъв начин герой на всички тия разкази съм аз.  И тук идва най-важното за моето писане. То е:  Ако искаш да бъдеш сериозен и дълбок писател, ще се откажеш от извънредно наивната и смешна представа, че можеш да пишеш за някой друг, освен за себе си.  Пишеш ли за измислени други хора, няма как да не изпаднеш в глупавото положение на малко дете, което си играе на Чичо Доктор, без никога да е виждало кръв. - Коя е основната ви теза при писането? - Човек познава себе си. И всяко знание за света или за Другите е основано върху знанието му за себе си.  И стъпвайки върху две човешки надежди, той говори и мисли за другите. Първата ни надежда е: Всички си приличаме! Втората надежда (която е изводима от първата) е: Аз не съм различен от другите! И така – писателят пише винаги само за себе си. Описва, да речем, Ботев, но пишейки за него, той няма как да знае какво си е мислел Ботев в ни един миг от неговия живот. Няма как да е бил в главата на Ботев в ни една милионна от секундата от неговия живот. И затова творецът всъщност – опирайки се на тия наши надежди – пише това, което сам той преживява и мисли. Казвайки си така: Аз в тази и тази ситуация бих направил така! И точка! Тоест: писателят няма от какво да изходи - освен от своята душа. Та защо тогава да редуцира обхвата си,  като вместо да пише за всичко, което знае и е преживял, да пише за неща, от които няма понятие – Възраждането, историята, миналото (което не е преживял), бъдещето (което не е преживял)... Въобще – да пише за това, което си представя, че би преживял, ако беше на мястото на еди кой си? Смешно е. Всъщност и аз често пиша така фантазирайки и плетейки странни плетеници от душевно съдържание. Но винаги декларирам, че то си е моето душевно съдържание. И ако пиша за хан Аспарух, когото –ето ви повод за малко мислене - никога не са наричали хан, нито пък кан, нито пък канассубиги, аз просто ще декларирам, че сега аз, Калин Т., си играя и фантазирам. Без никаква претенция за реализъм – и се правя, че говоря от името на Аспарух.  Но тия жалки плевели – литературата, описваща преживяванията на хора, които сме си измислили и само по детински си представме как биха реагирали в ситуации, които ние така или иначе не познаваме - тия плевели са ми смешни. Човек е велик само в себепознанието. Свръх задълбоченото, сериозно, безкомпромисно себепознание. Само в себе си. - Правите ли намек  за онази твърде симптоматична за българския модел поговорка „Който го е страх от мечки, да не ходи в гората\"? Въобще от какво ни е страх – тук и сега? - Сега ни е страх от каквото ни е било страх винаги - от смъртта. Този страх метаморфозира във всички други. Защото сме неверници. А консуматорът е ужасен, излъган неверник, оставен сиротен без вяра в черния пустош на материалното. Затова страхът от смъртта е особено силен. Човек без вяра е като мишка пред тигър Всеки се страхува най-много, когато е добре.  Защото има най-много неща за губене. Помислете – когато е зле, той мисли с надежда за по-добри времена. Но когато някак се е закрепил – като яйце върху ножа на еквилибрист – в самодоволно уж равновесно положение на охолство и безметежност - е, тогава човекът направо умира от страх. И мъката му е ужасна. Защото само малко потрепване ще го извади от това ужасно нестабилно равновесие. От самодоволното страхливо охолство. Казвам това и ме е яд, че хората загубиха способността си да мислят дълбоко. Но който може – да мисли. При това – с все сили! - Твърдите, че в новата ви творба има от всичко по много, включително сълзи и смях – на какво, според вас, плаче и се смее днес българинът? - Българите вече изключително трудно могат да бъдат вкарани под един знаменател. Има българи, които слушат композиторите-модернисти от средата на 20 век – Лигети, Албан Берг и Пендерецки – при това с чудесно разбиране. А има и българи, които не могат да четат. Ей така – нито ред! Така че – българите се смеят и плачат на целия спектър от Франсоа Рабле до Слави Трифонов, от Данийл Хармс до вип брадърите – тоест от най-високото до най-ниското. Смеят се и на гении, смеят се и на простаци. Обикновено това, което предизвиква смях у умните, провокира мучене у глупавите, а това, което разсмива глупавите, разплаква умните. Надявам се най-много да не се забрави какво означава „умен човек\". Надявам се, че основните ни понятия няма да се обърнат съвсем наопаки. - Вярно ли е, че „Мечката\" няма да се появи по книжарниците? - Да, засега. Само в най-хубавите и най-загрижените за литературата - като „Български книжици\" и „Нисим\".  Не изпитвам притеснение да ги рекламирам.  Те - за разлика от повечето други книжарници, не са просто комерсиални предприятия,  магазини за продажба на дребно (на книги по случайност), ами са си истински храмове на литературата. Когато в книжарниците се мисли само за пари, става малко противно. Така че засега само в една две – и останалото, както аз си знам. Слава Богу, имам име. Доста много хора четат книгите ми. Съществува и интернет, за Бога! Така че издателите и книжарите трябва много внимателно да преосмислят поведението си към писателите.  Ако писателят не получава наистина добро отношение и не бива удовлетворен в работата си с книжари и издатели, ако работата му с тях е само в негов ущърб, той и миг няма да се замисли и ще напечата и продаде съвсем без усилие книгата си сам. Издателите и книжарите трябва да правят нещо повече от това да пускат книгата и да я слагат забутана на рафтовете си. Ако не са активни и полезни за най-важния в тоя процес – твореца – просто ще изчезнат. Като ненужен баласт. - Да не би да се връщате към епохата „Самиздат\"? - Връщам се.  Сега е само експеримент. Иначе си имам договор с Лексикон. И съм доволен от работата с тях, с известни забележки, разбира се. И все пак се справяме. Но трябва да се преосмисли цялостното отношение - на бизнеса, свързан с книгите - към създателите на езика, към писателите.  Писателят не е идиот, който просто си няма друга работа и пише, защото „му напира отвътре\". Писателят не е идоит, когото можеш да изнудваш (все едно има някаква срамна слабост), да го мародерстваш, искайки от него даже да си плати, задето иска да си издаде книга.  Трябва да се знае, че истинският писател е професионалист, който върши една работа – да пише – и я върши извънредно добре. И именно затова той трябва да получава за работата си като всеки добър професионалист – лекар, архитект, компютърен дизайнер – всичко, което се полага на професионалиста: пари,  уважение,  чест,  социално положение. Помнете по какви улици вървите Не вървите по улици, кръстени на търгаши и безнесмени, на мутри или милионери, нито на участници в риалита. Ходите по улици с имена на поети и писатели. Ако се движиш по улица, наречена на писател, а не уважаваш живия писател – ти не си точно човек. Неразумен юрод си. - Какво се случва в бг литературата,  гледайки от вашата камбанария? - Аз нямам камбанария.  Но ми се струва, че отново има тенденция да се пише не откровена литература, а откровено неоткровена литература – литература, тенденциозно търсеща одобрението на тая двуглава хидра: власт и народ. Под народ разбирам тълпата. Тираните и тълпата винаги се обичат и вървят заедно – знаете това. И когато обслужваш масовите вкусове, обслужваш и вкуса или поне изгодата на тирана.  Сганта на простаците. Президентът гледа тъповати, демагогски, патриотарски филми и ръкопляска. Някак не е особено чистоплътно. - До къде стигнахте с новия си роман – за какво и за кого е той? - „Аз и Бог\". Така се казва новият ми роман. Ще го пиша,  докато усетя, че е написан. Така се пише. Поне така пиша аз. Може и петдесет години – ако е рекъл Бог. - Имахте бурни,  да ги наречем приятелства, с две красиви и талантливи актриси – Диана Димитрова и Елен Колева. Защо писателите винаги си губят ума по актрисите?  Поне по един моноспектакъл да им бяхте написали... - Аз, ако съм имал някога нещо, което вие бихте нарекли „ум\", то определено не съм го губил. Може би съм загубил известен брой неврони. Но това е от литрите алкохол през минали години. Иначе наистина обичам красивото= И то – точно защото съм съвсем с ума си! Аз, може да се каже, извънредно осъзнато и от все сърце и от все-ум – обичам красивото. Не само жените. Въобще – Красивото! Смятам, че най-великото нещо, което ни е дал Бог, е умението ни да познаваме и да се възхищаваме на Красивото! И да се радваме на Красивото! Това е смисилът и щастието. - Разкажете какви са темите на творбите, които рисувате в момента? - Рисувам хора, изкачващи се по хълмове, на върховете, на които винаги има един кръст, на който е разпънат... - Вие сте и писател, и художник – как, според вас, стои въпросът с вдъхновението? Може ли да се пипне, може ли да се опита – или е нещо съвсем друго? - Вдъхновението е най-често продукт на самата работа. Ако ви интересува откъде се извлича – от работата! Работиш и опипваш. И както опипваш – усещаш с фините си рецептори, че си напипал нещо велико! Или поне – много вълнуващо, интересно, нещо, каращо те да настръхнеш! И оттам нататък започва нещо като препускане!", "date": "2018.09.08", "title": "Калин Терзийски: Писателят не е идиот без работа"}
{"url": "http://standartnews.com/svyat/belgiyski_pivovari_osvetiha_birata_si_v_tsarkva-375556.html", "text": "Белгийски производители осветиха бирата си в църква. Ритуалът, който се извършва всяка година, е в чест на деня на пивовара. Придружавани от музиканти и облечени в средновековни костюми, пивоварите влязоха тържествено в катедралата в Брюксел. Дървената им бъчва беше благословена от свещеник. Според поверието по подобен начин през Средновековието монах осветил пивоварна, чиято бира по чудо излекувала местните хора от чумата. Белгийски монаси започват да варят бира преди повече от 1000 години, а днес производителите на пиво в Белгия са над 150.", "date": "2018.09.08", "title": "Белгийски пивовари осветиха бирата си в църква"}
{"url": "http://standartnews.com/svyat/prochut_arhitekt_predstavi_proekt_za_nov_most_v_genua-375559.html", "text": "Снимка: EPA Прочутият италиански архитект Ренцо Пиано представи официално проекта си за нов мост в Генуа, който е негов роден град. На 14 август в западната част на града рухна участък от моста „Моранди\", който бе част от магистралната мрежа на областта Лигурия. Загинаха 43 души. Малко след това Ренцо Пиано предложи на областния управител на Лигурия, в която се намира Генуа, проект на нов мост на мястото на частично срутилия се. Днес на пресконференция световноизвестният архитект представи официално проекта си. „Новият мост би трябвало да издържи 1000 години и ще бъде от стомана\", каза Ренцо Пиано, цитиран от Франс прес и БТА. „В него ще има нещо, което ще напомня на кораб\", допълни той. „Новият мост ще бъде с по-фина конструкция, ще има специфично излъчване и светлина\", допълни Пиано, уточнявайки, че мостът ще е бял. Кметът на Генуа Марко Бучи пък обяви организирането в идните месеци на международен конкурс за възстановяването на квартала под моста. Това се налага тъй като разрушаването на отломките от моста, ще наложи и разрушаването на част от жилищните блокове, намиращи се под него. Архитектът Ренцо Пиано е носител на наградата \"Притцкър\" през 1998 г. Най-известните му проекти през последните десетилетия са музеят \"НЕМО\" в Амстердам, реконструкцията на Потсдамския площад в Берлин, проектът за небостъргача London Bridge Tower на брега на река Темза. Един от най-впечатляващите проекти на Ренцо Пиано е културният център на името на Жан-Мари Жибау в Нова Каледония, построен за периода 1991-1998 г.", "date": "2018.09.08", "title": "Прочут архитект представи проект за нов мост в Генуа"}
{"url": "http://standartnews.com/balgariya/gdbop_udari_dilarite_v_burgas_12_dushi_sa_v_aresta_-375565.html", "text": "12 души са задържани за участие в организирана престъпна група за разпространение, производство и отглеждане на наркотици. Това съобщиха от пресцентъра на МВР. Операцията е реализирана на територията на Бургаска област след утвърден план от главния секретар на МВР гл. комисар Младен Маринов и под прякото ръководство на Специализираната прокуратура. В нея са участвали служители на териториалния сектор „Борба с организираната престъпност\" към ГДБОП - МВР в Бургас и колегите им от Отдел „Наркотици\" при ГДБОП. В хода на полицейските действия са задържани 12 участници в групата. На четирима от тях – на възраст 37 г., 39 г., 28 г. и 22 г., е повдигнато обвинение за извършено престъпление по чл.321 вр. чл.354а от НК. С решение на Специализирания наказателен съд им е повдигнато обвинение по чл. 321 от НК и им е наложена мярка за неотклонение „Задържане под стража\". В рамките на операцията са извършени множество процесуално-следствени действия в жилища и ползвани от задържаните леки автомобили. Иззети са около 1 кг различни видове наркотични вещества - суха зелена тревна маса - канабис, метамфетамин, кокаин, хашиш. Открити са 48 растения от рода на конопа, 18 от които били отглеждани в специално оборудвано за целта помещение на къща. При претърсванията са иззети още - газово оръжие, ножове и палки, а в дома на лидера на групата е открита и парична сума в размер на 15 490 лв. По първоначални данни групата е действала от началото на тази година на територията на страната и Бургаска област. Установено е, че участниците са прибягвали до използването на насилствени методи - заплахи и побои, при осъществяване на престъпната си дейност. По случая е образувано досъдебно производство, работата по което продължава под надзора на Специализираната прокуратура.", "date": "2018.09.08", "title": "ГДБОП удари дилърите в Бургас, 12 души са в ареста"}
{"url": "http://standartnews.com/balgariya/ochakva_ni_hubavo_i_toplo_vreme_kray_moreto_shte_prevali-375560.html", "text": "Днес ще е предимно слънчево. След обяд ще се развива купеста и купесто-дъждовна облачност и на места в източната половина от страната и планинските райони ще превали и прегърми. Ще духа слаб, в Дунавската равнина - до умерен вятър от запад-северозапад. Максималните температури ще са между 25° и 30°. Атмосферното налягане ще се повиши и ще бъде по-високо от средното за месеца. По Черноморието ще е предимно слънчево, с временни увеличения на облачността. След обяд на много места ще превали и прегърми. Ще духа до умерен вятър от север-северозапад, който по-късно през деня ще се ориентира предимно от запад. Максималните температури ще са между 25° и 28°. Температурата на морската вода е 26-27°. Вълнението на морето ще бъде 1-2 бала. Преди обяд в планините ще е предимно слънчево. Около и след обяд ще се развива купеста и купесто-дъждовна облачност и на места ще има краткотрайни, временно интензивни валежи и гръмотевици. Ще духа умерен до силен северозападен вятър. Максималната температура на височина 1200 метра ще е около 18°, на 2000 метра – около 11°.", "date": "2018.09.08", "title": "Очаква ни хубаво и топло време, край морето ще превали"}
{"url": "http://standartnews.com/balgariya/katastrofa_blokira_trafika_kam_varna_po_magistrala_hemus-375564.html", "text": "Временно е ограничено движението по автомагистрала „Хемус\" в посока Варна при км 355-ти заради пътнотранспортно произшествие, съобщи Агенция „Пътна инфраструктура\". Обходният маршрут, който могат да използват шофьорите, е при етапната връзка Каспичан по пътя Нови Пазар-с. Ветрино-Девня, уточняват от агенцията. Движението се регулира от пътната полиция. Няма пострадали при инцидента, съобщи МВР Шумен. ТИР се е обърнал на автомагистралата, уточняват от полицията.  Инцидентът е станала на км 355+700 на автомагистрала „Хемус\" в посока Варна, на около километър край бензиностанцията преди Нови пазар. Към мястото на произшествието са насочени екипи на полицията и пожарната. След пристигане пътните полицаи установили, че водач на товарен автомобил „Ивеко\" с варненска регистрация се преобърнал върху пътното платно, като част от каросерията била в насрещната лента за движение. Шофьорът е на 54 години от Аксаково. Той не е пострадал, тестът му за алкохол е бил отрицателен.", "date": "2018.09.08", "title": "Катастрофа блокира трафика към Варна по магистрала „Хемус\""}
{"url": "http://standartnews.com/balgariya/krasimir_karakachanov_nyamame_pretentsii_za_ministerski_postove-375562.html", "text": "Вицепремиерът и министър на отбраната Красимир Каракачанов заяви, че ВМРО няма претенции за министерски кресла. Дни преди втория Коалиционен съвет той посочи, че не се чувства обиден от факта, че премиерът Борисов не е съгласувал с него министерските оставки на Валентин Радев, Ивайло Московски и Николай Нанков. „Право на министър-председателя, който е лидер на най-голямата партия в коалицията, е да си решава кадровите въпроси, както сметне за добре. Но вече е въпрос на дебат в Коалиционния съвет между ГЕРБ и Обединени патриоти. В България казваме „Три пъти мери, веднъж режи\", защото веднъж, като отрежеш нещата не се получават после\", каза Каракачанов. Министърът на отбраната не пожела да даде лична позиция дали трябва да бъдат приети министерските оставки, защото според него това би довело до разногласия в коалицията. Каракачанов добави, че не е съгласен с мнението на коалиционния си партньор Валери Симеонов, че Борисов управлява еднолично държавата. „Валери Симеонов се базира на чл.6 от коалиционния договор между Обединени патриоти и ГЕРБ. Там пише, че смените с нови хора се обсъждат в Коалиционния съвет. Аз не смятам така, но това не ме накара да излизам по медиите и да давам излишен шум в системата\", добави вицепремиерът. Красимир Каракачанов даде положителна оценка на управлението и на тримата министри в оставка и заяви, че не се страхува за поста си. „Никой не се е родил министър и никой няма да бъде цял живот министър. Ако премиерът е недоволен от мен, ако моите коалиционни партньори са недоволни от мен, както се казва в казармата „Ставам, сдавам и се уволнявам\"\", заяви министърът на отбраната. По думите му той би си подал сам оставката, ако н получи разбиране по отношение на модернизацията на армията. „Не става дума за много пари – има-няма 200 млн лева. Но с тези пари можем да модернизираме сухопътните войски, да поддържаме хеликоптерите и бойната авиация, да увеличим заплатите на военнослужещите. Тези пари са смешни за бюджета на една държава, която реализира излишък от 2 млрд лева\", каза още той. Каракачанов посочи, че на следващия Коалиционен съвет няма да отиде със синя каска. „В политиката винаги ти е необходима каска, защото не знаеш кой и откъде ще започне да те обстрелва, но символът на синята каска е съвсем друг – тя символизира умиротворителните сили, които въдворяват ред и спокойствие в регионите, където има напрежение. Идеята да се появя с нея е да свалим напрежението и да започнем да говорим конструктивно\", допълни вицепремиерът.", "date": "2018.09.08", "title": "Красимир Каракачанов: Нямаме претенции за министерски постове"}
{"url": "http://standartnews.com/balgariya/tsarkvata_otbelyazva_rozhdestvo_bogorodichno-375557.html", "text": "Православната църква почита днес църковния празник Рождество на Пресвета Богородица. Денят, в който се е родила Света Дева Мария, е един от 12-те най-големи християнски празници, известен в народната традиция като Малка Богородица. На 8 септември православната църква прославя Божията майка като пазителка на християнското семейство и покровителка на родилката и детето. На много места се спазва традицията да се замесва и опича малка питка, намазана с мед за родилката, наречена „Богородична питка\". Малка Богородица е един най-предпочитаните празници, на който се провеждат събори из цяла България. По повод на празника във всички епархии ще бъде отслужена Божествена Света Литургия. Храмов празник чества един от най-знаковите български православни манастири - Роженската света обител „Рождество Богородично\". По традиция на празника на манастира, когато се изнася за литийно шествие чудотворната икона на Роженската Света Богородица идват клирици от Света Гора - Атон.", "date": "2018.09.08", "title": "Църквата отбелязва Рождество Богородично"}
{"url": "http://standartnews.com/balgariya/aleksandar_vaklin_ne_sazhalyavam_che_signalizirah_za_poiskaniya_ot_ivancheva_podkup-375563.html", "text": "Не съжалявам, че сигнализирах за поисканият от Десислава Иванчева подкуп, това заяви бизнесменът Александър Ваклин пред bTV, който е и един от основните свидетели в делото срещу кметицата на „Младост\". Той добави обаче, че е имало последствия след действията му. „Това е мой дълг и дълг на всеки един човек, ако искаме да живеем в едно по-добро общество, в една по-добра държава. Всеки трябва да даде своя принос. Превърнах се обаче в плашило. Хората в бизнеса са притеснени, чувстват се дискомфортно\", каза Ваклин. Бизнесменът заяви, че е получил подкрепа от държавните служби при разследването, но отрече да е участвал в правителствен заговор срещу Иванчева. „Преди случая аз не бях разговарял с никоя институция, да не говорим, че политици почти не познавам. Нашият бизнес е такъв, че ние не ползваме държавни пари, не ползваме обществени поръчки и не разчитаме на държавата. Няма саморазправа с Иванчева, има поискан подкуп\", добави Ваклин. Ваклин коментира, че белязаните 70 000 лева подкуп, с които беше хваната кметицата на „Младост\", стоят като веществено доказателство и не са му върнати. Преди няколко месеца в студиото на bTV адвокатът на Биляна Петрова – Ирен Савова заяви, че парите за подкупа са осигурени преди самия подкуп. Според Ваклин обаче това не е така и сумата е осигурена доста време след това. „Оправдателна присъда за Иванчева ще бъде удар срещу правовото и гражданско общество. Това ще е сигнал към администрацията, че  не може да своеволства, а да бъде слуга на гражданите. Това дело трябва да спре порочната практика от последните 50,60 години, в които администрацията се изживява за самодържец, а ние гражданите сме крепостни селяни, които трябва да им се молим\", каза Ваклин.", "date": "2018.09.08", "title": "Александър Ваклин: Не съжалявам, че сигнализирах за поискания от Иванчева подкуп"}
{"url": "http://standartnews.com/balgariya/shto_ni_trebvashe_na_bair__saedinenie-375568.html", "text": "Всяка уважаваща себе си ламя ще ви каже, че две глави са повече от една. И в преносен, и в пряк физиологичен смисъл. Та само си представете да не го беше имал онзи старостилен 6 септемврий 1885-а? Две държави – един език, един народ, един Господ! Подгонят те нещо по политически причини в Княжеството – беж в Румелията. Па издавай там вестници, попържай комшиите. И още: едната държава с НАТО и ЕС, другата – с Русия. Княжеството – монархия, Румелията – република.  Два синода, две агенции „Пътища\", две митници – рахат!!!  Два национални футболни отбора имат два пъти по-голям шанс да попаднат я на европейско, я на световно, не е ли така? Освен това – контрабандата между Румелията и Княжеството чудесно ще издържа политическите елити и на двете държави без много-много да натежава на народа.  Много предимства има, но най-важното –ще имаме отново национален идеал - Съединението. А сега какво?! Какъв ни е идеалът Ще се предаде ли Ветко Арабаджиев на  специализираната прокуратура или не? Абе, коя Райна ще седне да шие знаме за тази работа, бе?! Като рекох прокуратура, та се сетих, че името й май е по-подходящо да се изписва като PRокуратура. Специализирана ПиАркуратура. Трудно се сещам за доведено до някакъв що-годе успешен край нейно начинание в последните години. За сметка на това квалификациите и гръмките слова са преизобилни. И преобилно заплатени от данъкоплатеца по-късно, когато набедените ни засъдят из европейските съдилища по правата на човека. Не може ли да се запише някъде, че ако един прокурор три пъти започне проверка и не я докара до обвинение или осъдителна присъда, разходите по четвъртото дело ги плаща от джоба си? Я си представете, че същата толерантност, която имаме към съдебните операции, проявим и към операциите на апендицит?! За друго ми беше думата – Съединението. Днес сме една държава и сякаш няколко народа, по-разединени от всякога. Вероятно заради това Корнелия заплаши, че социалистите напускат парламента и тръгват сред народа. Да го сплотяват срещу ГЕРБ вероятно. Интересно е само ще навият ли крачоли като Спиро Гулабчев едно време или ще пътуват с мерцедесите. Това не се уточнява, ама предстои да видим тези дни. Само собствениците на мандри малко треперят, защото последния път, когато тръгнаха социалистите сред народа много кашкавал даде фира, много нещо! Създателят на сиромахомилството Спиро Гулабчев настоявал социалистите да ходят без вратовръзки, с вдигнати яки и навити крачоли. Впрочем той е и от първите борци за женска еманципация от модните влияния и като гледаме потомката Корнелия, прихванала е идеологията му по нашите земи! Не е успял дядо Благоев да я изкорени окончателно... Толкова сме единни и съединени днес, особено в управлението, че се налага военният министър да ходи с каска на заседания на коалиционните партньори. Той вика, че каската е синя – сиреч умиротворител се явявал, но усещането, че всъщност си пази главата, остава. Тя, всяка каска създава подобно усещане. Ето трима министри бяха без каски и си заминаха Твърди се, че още рокади щяло да има. Само да се завърне Борисов от Светите земи. Както знаем, премиерът ни обладава висока езикова култура и като казал на летище „Бен Гурион\": „И да не забравите да ме заведете там, където евреите плачат\" (Стената на плача имал пред вид), любезните домакини тутакси го завели в данъчното. Може пък от там да му е хрумнало да подгони Миньо и Ветко за данъци. Богатите също плачат, нали така? Дори изборът на нова \"Мис Плеймейт\" стана повод за разединение. Споровете за това коя е най-достойна избиваха в кресчендо през изминалата седмица, но тази година има наистина забележителна участничка. Галина от Благоевград. Освен, че е татуирала  лика и текстовете от песните на народния бард Борис Дали навсякъдепо тялото си, Галина каза, че била придумана да участва в конкурса от 11-годишния си син! Ето какви първи страхотни учебни дни го очакват - като го хване госпожата да разглежда „Плейбой\" под чина и се разкрещи „Искам да видя утре майка ти в училище\", той спокойно ще й отговори: „Защо чак утре? Можете веднага  да я видите – тя е от 19 до 26 страница...\" Участничката Галина.  Думата идва от участ. Справедливо е някак си, нали? Като цяло националната ни участ не е за окайване. Нищо, че постоянно се оплакваме. Непрежалимата Вера Мутафчиева твърдеше, че основният ни проблем да не сме единни се дължи на липсата на ...\"гладни гробища\". Сякаш наистина не сме преживели достатъчно голямо и страшно колективно страдание, което да ни сплоти. (Валери Симеонов се кандидатира, но   таргетът му е ограничен до собственици на заведения по морето). И в битов план сякаш също така оцеляването ни е било гарантирано от добрия Господ – да издраскаме някак през зимата, да се хванем за зелено, после - я копривка, я лападец  -  все ще изкараме някак, без да си даваме много-много зор. И ето - весело пукат чушкопеците в началото на ромското лято – пасторал, който дава основание на Каракачанов да каже, че управляващата коалиция е по-стабилна отвсякога. И как няма да е стабилна: населението е заето с готвене на зимнина, после ще започнат „Фермата\" и „ВИП брадър\", после да мине зимата, да доизядем зимнината и ...те така! А ако се скарат нещо съуправляващите, тичат при бате си Бойко да си получат шамарите и бонбоните, и – обратно на яслата. Добре че имаме президент Радев. Сега пък - като социалистите се изгубят сред народа в агитация – съвсем сал той ще ни остане в опозиция. Той и Христо Иванов, гордо последван от 10 хиляди души във фейсбук... Затова в седмицата на Съединението и навръх рождения ден на Тодор Живков не е зле да поразмишляваме малко върху не многото важни неща в собствената ни история, които сме сторили сами. Защото един и същи народ се опълчва на Великите сили и прави Съединението и после позволява Тодор Живков да го управлява 33 години!  Или всъщност сме повече от един народ в една държава, каквото допускане направих в началото? Вероятно е имало стотици, които са си харесвали губернатора Гаврил Кръстевич и са викали: „Абе, защо ни е на баир лозе?!\" Петко Каравелов, например. Но другият  народ е надделял. Този, воден от Захария Стоянов и генерал Данаил Николоаев. Чардафонския народ. Впрочем това с лозето е една от многото  странни български поговорки. Защото най-хубавото лозе става на баир! А и гроздето, за да стане вино, трябва да се смачка. Тъй де,  да сме живи и здрави и – както съветва Петър Стоянович (правнук на члена на БТЦРК Иван Стоянович) - да използваме празника да кажем на любимия човек до нас: „Бъди моята Румелия!\"", "date": "2018.09.08", "title": "Що ни требваше на баир … Съединение?!"}
{"url": "http://standartnews.com/balgariya/silistrenska_kola_se_obarna_do_ndk_i_parkira_po_tavan_pod_patya-375561.html", "text": "Кола се преобърна край НДК по посока към Моста на влюбените, за щастие шофьорът си е тръгнал пеш без наранявания, след като бил прегледан от лекарите. Полицията изяснява той е бил засечен, или сам е изгубил контрол и е излетял от завоя, но с колата си той буквално се наврял по таван под платното, съобщи бТВ. На мястото е дошла линейка.", "date": "2018.09.08", "title": "Силистренска кола се обърна до НДК и паркира по таван под пътя"}
{"url": "http://standartnews.com/svyat/shefat_na_alibaba_dzhak_ma_se_pensionira-375558.html", "text": "Съоснователят и изпълнителен директор на китайския гигант за търговия онлайн Алибаба Джак Ма обяви, че се пенсионира от понеделник, когато навършва 54 години. Алибаба е най-голямата компания за търговия онлайн в света. В интервю за вестник \"Ню Йорк таймс\" Ма заявява, че ще напусне поста изпълнителен директор, за да се занимава с филантропска дейност в областта на образованието. Той ще продължи да съветва компанията като член на съвета на директорите. Ма стартира Алибаба през 1999 г. в апартамента си в китайския град Ханджоу и сега е един от най-богатите хора в света, припомня БТА. Пазарната стойност на компанията е около 421 милиарда долара, а по последни изчисления на списание \"Форбс\" Джак Ма има лично състояние в размер на 36,5 милиарда долара, което го поставя на 21-о място в света.", "date": "2018.09.08", "title": "Шефът на Алибаба Джак Ма се пенсионира"}
