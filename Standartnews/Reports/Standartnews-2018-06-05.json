{"url": "http://standartnews.com/lyubopitno/ovatsii_za_abiturienti_na_neli_koleva-372262.html", "text": "Млади дами и господа,  бъдещи звезди на високите технологии, икономиката и медиите, дефилираха с тоалети на Нели Колева по червения килим, с който Италианският лицей изпрати своите абитуриенти. Три от най-красивите момичета на випуска блестяха в творенията на топ дизайнерката. Анжела, която е приета в университети в Холандия и Англия и предстои да избере къде ще вземе бизнес диплома, закова погледите в страстно червено, гарнирано с ефектна дантела и камъни.  Рая, която влиза във Факултета по журналистика в Алма матер, беше наистина като холивудска звезда в черна секси рокля. Мария, която ще запише \"Промишлен дизайн\" в Англия,  беше нежна и много елегантна в синьо.   Давид,  синът на Нели Колева,  който ще учи компютърни науки в Англия и е двойка с Анжела, пък спечели висок фешън рейтинг с атрактивен тоалет, също произведение на известната си майка.  \"Тази година в Италианския лицей всички момичета и момчета показаха изискан вкус във визията. Нямаше никаква чалга. Може би младите господа имат нужда от още малко смелост в постигането на своята артистичност\", коментира Нели Колева. Тя, разбира се, е наясно, че абитуриентите тепърва ще изграждат личния си стил.  \"А това не е лесна работа - нито за тийнейджърите, нито за родителите им. Не можеш просто да минеш през някой магазин и да си купиш сако, през друг - рокля, през трети - обувки.  По принцип грешката на българката е, че се облича само в черно и тъмносиньо. Това е дрес кодът за определено ниво на политически и бизнес преговори. Но за коктейл е необходима по-фриволна, по-атрактивна визия. Добрият стил е постижим за всички, но е продължителен процес\", категорична е Нели Колева.  За пролетно-летния сезон нейните модели по традиция са в ярки цветове , с послания за шик и модерност.  Дантелата продължава да бъде лидер в гардероба.", "date": "2018.06.04", "title": "Овации за абитуриенти на Нели Колева"}
{"url": "http://standartnews.com/mneniya/poveche_balgarcheta_se_razhdat_zad_granitsa_otkolkoto_u_nas-372294.html", "text": "- Да, имаме такива сигнали. Разбира се, те се усилиха от миналата седмица. Сигналите касаят българи по произход, не само български граждани, тъй като част от нашите българи там се отказват от българско гражданство и особено децата, които са от смесени бракове, не получават такова. Имаме подобен тип сигнали, че се случват такива неща и в Холандия, и в Дания, и в Швеция. - Хората се притесняват да не се случи на тях, на техните деца нещо подобно. Знае се, че в България, на Балканите, дори в Централна и Западна Европа манталитетът на възпитание на децата е малко по-различен, отколкото в тези държави. - Има много голямо разминаване между традициите и законите. В Норвегия специално и в част от Скандинавието държавата се възприема като нещо много повече от индивида, особено по отношение на възпитанието на децата. В Норвегия всеки норвежец искрено вярва, че държавата ще се справи по-добре, отколкото родителят. Това е насложено в годините и във времето. По подобен начин са нещата и в Швеция, по близък начин са и в Дания. Докато в България и в нашия регион въобще ние винаги сме възпитавали традиционно децата си в семейството и в църквата. Така че разминаването наистина е огромно като традиции, като отношение и като законодателство. Мога да отбележа, че законодателството в Норвегия категорично и ясно е записало, че държавата чрез нейните органи действа по съответния начин, много категорично при различните случаи. И това  среща разбирането на голяма част от тяхното общество. Което за нас е непонятно, неразбираемо, но можем да кажем, че всеки български гражданин, който живее в Норвегия и има деца, трябва да знае това законодателство и трябва да внимава, за да не се озове в подобна ситуация. - Представяте ли си, ако в България инкриминираме шамара? Може би около 70 процента от българските съпрузи и около 50% от българските съпруги и не знам колко процента от бабите или дядовците, които пляскат детето, ако не слушат, трябва да ги вкараме в затвора ли? Няма как в България да има такъв тип законодателство. Съвсем друг манталитет имаме. Промените, които са в Норвегия, са много сериозни, не можем с лека ръка да ги отхвърлим и не можем с  лека ръка да ги осъдим. Там има такъв тип разбиране и явно българите и другите чужденци, които живеят там, трябва наистина да внимават, ако искат да нямат такива проблеми. Което между другото е наистина стряскащо и непознато за огромна част от българската и бих казал, за европейската общественост. - Проблемът е, че за жалост огромна част от българите се жалват в последния момент. Ако се жалваха навреме, държавата би могла да се намеси със свои посредници, със свои представители, наблюдатели още по времето на съдебния процес. Обаче съдебният процес е приключил с влязло в сила решение на съда, което по местното законодателство има своята абсолютна сила. Може да има обжалване, то няма как да стане в нашата държава. В момента мисля, че има няколко вече такива дела по отношение на Норвегия. Това според мен означава, че наистина трябва да бъдем  по-активни от наша страна със спазването и прилагането на Конвенцията за правата на човека и тази за закрила на децата. Има подписани международни спогодби, по които Норвегия е страна. Но истината е, че стигне ли се до влязла в сила присъда или решение, е много трудно да се повлияе. Съветът ми към всички българи, които живеят в Норвегия  и не само там, а и в другите скандинавски държави, където има подобен тип законодателство, е да реагират на секундата, когато се случи каквото и да било. Да не се притесняват, че някой ще разбере. Няма срам. Колкото по-бързо информират нашето посолство, консулство или ДАБЧ, толкова по-бързо ще можем да реагираме и да съдействаме по-успешно. - Официална статистика нямам. Факт е, че много хора, основно в детеродна възраст, са напуснали България и повече време от годината прекарват извън страната. Говорим за българските общности, които са в Украйна, Молдова, Румъния, Западните покрайнини, Македония, Северна Гърция, които са многомилионна общност, плюс огромната имигрантска вълна българи, които живеят зад граница. Огромна част от тях създават семейства, раждат деца. Огромната част от тези деца не се регистрират като българи, нямат българско гражданство и за съжаление техният брой е доста по-голям от тези, които се раждат в България. Което означава, че ако ние не предприемем адекватни мерки по отношение на тези млади хора, които живеят извън България, има опасност за оцеляването и нормалното развитие на българската нация и държава. - Тя се запазва, макар и не в такива тежки мащаби. Но тенденцията я има. Има и тенденция за умерено връщане на определени българи. Това са мъже над 30 г, които не са успели да направят семейство на Запад и идват да търсят съпруги в България. Какъв е шансът да намерят съпруга, да останат да живеят в България, никой не може да каже. Така че негативната тенденция я има, но има леко намаляване. Все повече трябва да полагаме усилия, за да можем българите в България и зад граница да работим в единодействие, в синхрон, да се подпомагаме и да знаем, че българската нация е не само в България. Има и други такива  нации- ирландската, румънската, унгарската, полската, където огромна част от техни събратя живеят извън техните граници и те полагат неимоверни грижи, за да работят в страхотен синхрон и координация и подпомагат и държавата и нацията си. Крайно време е да разберем, че българите зад граница не са невъзвращенци, не са предатели, не са лоши хора, които напускат България. Това са хора, които търсят по-добри условия за живот за тях и своите деца. И ние, които оставаме в България и тези, които живеят зад граница, трябва да сме едно, да си подадем ръка  и да работим заедно за бъдещето на нашите деца и за българската нация. - Въпросът е доста спорен. Според различни изследвания, според информация на нашите специализирани служби, от 1989 г насам между 2,3 млн и 3 млн българи са напуснали България и повечето време живеят навън, отколкото тук. Колко точно са те, никой не може да каже.  Напусналите създават семейства, деца, много не се връщат. За съжаление можем да кажем, че тази общност, която напуска България поради икономически и социални причини и тези, които са останали да живеят не по своя или на своите прадеди вина извън границите на България, като тези, които са в Македония, Сърбия, Украйна и т.н., те представляват повече българи, отколкото българи живеят в България. Това е тъжната истина. - Да, това е прекрасна новина. Освен тези 500 българи, имаме информация, че поне още 1000 са събрани подписи и се събират още, които също могат да бъдат внесени. Аз като председател на ДАБЧ, и като патриот категорично адмирирам тези инициативи. И не само това. Помагаме и логистично. И съвсем скоро се надяваме в Косово да бъде признато национално българско малцинство, както беше признато и в  Албания. - Това, което имаме като информация е, че с огромно желание и радост го подкрепят. И особено това е видно за тези, които са сега в Косово, с активността в момента в Сърбия. Буквално преди дни в Западните покрайнини беше открит културно-информационен център в сръбското село Звонци, където не е имало откакто свят светува. Така че нашенците се активизират и по места. Те знаят, че България мисли за тях, Европа мисли за тях. А и самите представители на тези държави разбират, че пътят към ЕС минава през една демократизация, през една по-широка работа с представителите на националните  малцинства, които могат да бъдат мост и гарант. И които могат само да ускорят процеса на влизането на тези държави в ЕС. - Да. Напливът е на по-големи и по-малки вълни. Винаги, когато започне да се издава удостоверение и укази най-вече, натискът се усилва. Той не е спирал от години. Най-голям натиск има от Македония, от държави като Украйна, Молдова, Албания. Много се активизираха Западните Покрайнини. Това е така, защото тези хора са българи. Те ползват интернет, Фейсбук. Те четат в интернет кои са били техните прадядовци. Истината не може да се спре.", "date": "2018.06.04", "title": "Повече българчета се раждат зад граница, отколкото у нас"}
{"url": "http://standartnews.com/biznes/vmz_sopot_s_novi_dogovori_ochakvat_se_oshte_do_kraya_na_yuni-372292.html", "text": "Най-голямото държавно предприятие в системата на ВПК у нас - \"ВМЗ\" Сопот, сключи нови договори след тазгодишното изложение на отбранителната индустрия у нас \"Хемус 2018\". \"Категорично заявявам, че времето, в което имаше намаляване на поръчките за специална продукция, вече е отминало. Имаме сключени договори, очакваме и още до края на юни. Изпълнението им трябва да започне през втората половина на юли - след получаване на финансирането\", каза изпълнителният директор на сопотската оръжейница д-р инж. Иван Гецов. Той допълни, че бъдещото възлагане на договори ще бъде ритмично и ще гарантира безпроблемна работа във \"ВМЗ\". В зависимост от обема на поръчките, може да бъде открита процедура по приемане на допълнителни работници с цел срочно и качествено изпълнение на договорите, поясни инж. Гецов.", "date": "2018.06.04", "title": "\"ВМЗ\" Сопот с нови договори, очакват се още до края на юни"}
{"url": "http://standartnews.com/biznes/zashto_holandskiyat_model_za_pensii_i_naydobar-372289.html", "text": "* * * * * * Пенсионните модели в Европа варират значително, но сегашните тенденции показват конвергенция. Най-сериозната трансформация на европейските пенсионни системи е увеличаването на броя на годините за активно участие в работната сила. Това се случва чрез намаляване на схемите за ранно пенсиониране, увеличаване на броя на годините, необходими за задължително пенсиониране, и по-голямо участие на жените на пазара на труда. Тези промени правят пенсионната система финансово по-устойчива. Друга основна промяна, която се извършва както в обществените, така и в частните пенсионни схеми, е преминаването от предварително определени пенсии към предварително определени вноски. Пенсиите се коригират автоматично към това, което е финансово изпълнимо, като се избягва необходимостта от честа политическа намеса, което също подобрява значително прозрачността на пенсионната система. Пенсионните вноски се превръщат в реални спестявания и вече не се възприемат като данък. Всеки може да получи справка за своя пенсионен капитал и за очакваната пенсия всяка година. Едно лице може да премести пенсионния си капитал в друга страна, което не беше възможно при старите европейски публични пенсии, защото излизаше прекалено скъпо да го преместиш от една страна в друга по средата на кариерата си. Недостатъците на преминаването към предварително определени вноски за пенсионерите е, че икономическият риск се прехвърля от държавата или работодателя към пенсионера, поради което пенсията може да бъде по-ниска. Едно сериозно предизвикателство за устойчивостта на пенсионните системи е намаляването на частните задължителни спестявания по време на световната финансова криза и национализацията на втория стълб в Унгария и Полша. Реакцията спрямо кризата показа, че е трудно да се защитят малките пенсионни фондове. Те трябва да растат и да се развиват успешно, за да изглеждат атрактивни, без твърде високи такси. Един от начините за постигане на тази цел е да се приемат разпоредби, позволяващи на физическите лица по-голям избор на възможностите за инвестиране на техните пенсионни спестявания, избор, който в момента става възможен в няколко европейски страни. Естония и България приеха гъвкава пенсионна политика, придвижваща автоматично хората – с наближаване на възрастта за пенсиониране – към по-малко рискови инвестиции. С цел да се насърчи диверсификацията на портфейлите на пенсионните фондове, в няколко страни са въведени облекчени ограничения на инвестиционните възможности. Швеция, Финландия и Естония следват този път, а в Словакия е разрешено пенсионните фондове да имат по-голям дял в чуждестранни инвестиции, за да хеджират риска от национален дифолт или спад в стойността на корпоративните акции, регистрирани на стоковата борса в Братислава. Накрая, доброволните пенсионни планове могат да разширят инвестиционните възможности за работещите и по този начин да увеличат конкуренцията по отношение на клиенти между отделните фондове. В Чехия, Полша, Словакия и Великобритания са въведени такива схеми от 2012 г. Като се има предвид началната точка, правителствата в ЕС трябва да се опитат да намалят публичните разходи за пенсии до не повече от 8% от БВП, за да се ограничи фискалната тежест; да направят по-голямата част от публичните пенсии коректни спрямо актюерската оценка и прозрачни; да насърчават със смислени регулации солидните частни пенсионни спестявания, независимо дали са задължителни, или доброволни. Холандската пенсионна система изглежда като пример за подражание. Тя се разглежда като „достигнала завидна позиция, която е по-близо в сравнение със системата на всяка друга страна до идеалната комбинация от пълно покритие, индексирани според инфлацията пенсии на разумно ниво и предсказуеми вноски\". Тя съчетава всички най-добри характеристики на една пенсионна система. Първият стълб е публична пенсия за старост по схема за задължително осигуряване чрез разходопокривна система. Тя предоставя на всички фиксирана минимална пенсия в размер от 70% от минималния доход, което я прави много стабилна. Най-важната характеристика на холандската система е вторият й стълб – голяма частна професионална пенсия, която е частично задължителна. Този стълб се финансира с 18% от заплатите на заетите лица, което превръща Холандия в страната с най-големите частни пенсионни фондове в Европа, далеч надхвърлящи нейния БВП. Заедно с държавната пенсия холандската пенсия за прослужено време би трябвало да осигурява на пенсионерите 70% от заплатата им. Пенсии за прослужено време получават служители и в частния, и в публичния сектор. Те са определени чрез колективно договаряне между работодатели и синдикати. През 2011 г. е имало 459 пенсионни фонда, сдружения с нестопанска цел със строго регламентирани такси за управление. Холандия поддържа актюерски пресметнати дефинирани пенсии, но премина от система с базиране на пенсиите върху крайната заплата към система, базирана върху средната работна заплата с условна индексация, което означава, че пенсиите може да бъдат намалени, ако възвръщаемостта на инвестициите падне. Системата отчита всички въобразими рискове и се регулира строго от Холандската централна банка. Допълнително предимство на холандската система е, че всеки жител на Холандия печели 2% от своята публична и частна пенсия за всяка година, в която живее в страната, и този пенсионен капитал се третира като индивидуална собственост независимо от държавата на пребиваване. Не е изненадващо, че холандската система е копирана и в други страни – например Великобритания. Най-силната страна на британската пенсионна система са колективните пенсионни фондове, които, както се оказва, са по-малко уязвими на сътресения в капиталовите пазари. Великобританската хазна изчислява, че пенсионните приходи може да се увеличат с цели 30%, ако се въведе холандският модел.", "date": "2018.06.04", "title": "Защо холандският модел за пенсии и най-добър"}
{"url": "http://standartnews.com/svyat/zakon_zashtitava_rusiya_ot_sasht_i_nepriyatelite-372284.html", "text": "Президентът на Русия Владимир Путин подписа днес закон за налагане на контрасанкции срещу САЩ и други \"неприятелски държави\", предадоха ТАСС и Ройтерс. Нормативният акт, озаглавен \"За мерките за въздействие/противодействие на неприятелските действия на Съединените американски щати и други чуждестранни държави\", бе одобрен от двете парламентарни камари, Държавната дума и Съвета на Федерацията, съответно на 22 и 30 май. Законът дава право на правителството по разпореждане на президента да налага различни мерки за противодействие срещу неприятелски държави, но те не бива да засягат жизненонеобходими стоки, чиито аналози не се произвеждат в Русия и други страни. Решенията за контрасанкции може да се вземат от президента и по препоръка на Съвета за сигурност на Руската федерация. Предвидена е и процедура за отменяне на контрасанкциите, в случай че отпаднат причините за тяхното налагане, посочва ТАСС. Агенцията отбелязва, че в хода на дебатите по законопроекта от окончателния вариант са били премахнати текстовете, споменаващи конкретни отрасли, стоки и услуги, а списъкът на възможните мерки за противодействие е бил съкратен. Контрасанкциите засягат не само \"неприятелски държави\", но и организации под тяхна юрисдикция, а също длъжностни лица и граждани на тези страни. Предвижда се законът да влезе в сила в деня на неговото официално публикуване.", "date": "2018.06.04", "title": "Закон защитава Русия от САЩ и неприятелите"}
{"url": "http://standartnews.com/mneniya/zashto_holandskiyat_model_za_pensii_i_naydobar-372289.html", "text": "* * * * * * Пенсионните модели в Европа варират значително, но сегашните тенденции показват конвергенция. Най-сериозната трансформация на европейските пенсионни системи е увеличаването на броя на годините за активно участие в работната сила. Това се случва чрез намаляване на схемите за ранно пенсиониране, увеличаване на броя на годините, необходими за задължително пенсиониране, и по-голямо участие на жените на пазара на труда. Тези промени правят пенсионната система финансово по-устойчива. Друга основна промяна, която се извършва както в обществените, така и в частните пенсионни схеми, е преминаването от предварително определени пенсии към предварително определени вноски. Пенсиите се коригират автоматично към това, което е финансово изпълнимо, като се избягва необходимостта от честа политическа намеса, което също подобрява значително прозрачността на пенсионната система. Пенсионните вноски се превръщат в реални спестявания и вече не се възприемат като данък. Всеки може да получи справка за своя пенсионен капитал и за очакваната пенсия всяка година. Едно лице може да премести пенсионния си капитал в друга страна, което не беше възможно при старите европейски публични пенсии, защото излизаше прекалено скъпо да го преместиш от една страна в друга по средата на кариерата си. Недостатъците на преминаването към предварително определени вноски за пенсионерите е, че икономическият риск се прехвърля от държавата или работодателя към пенсионера, поради което пенсията може да бъде по-ниска. Едно сериозно предизвикателство за устойчивостта на пенсионните системи е намаляването на частните задължителни спестявания по време на световната финансова криза и национализацията на втория стълб в Унгария и Полша. Реакцията спрямо кризата показа, че е трудно да се защитят малките пенсионни фондове. Те трябва да растат и да се развиват успешно, за да изглеждат атрактивни, без твърде високи такси. Един от начините за постигане на тази цел е да се приемат разпоредби, позволяващи на физическите лица по-голям избор на възможностите за инвестиране на техните пенсионни спестявания, избор, който в момента става възможен в няколко европейски страни. Естония и България приеха гъвкава пенсионна политика, придвижваща автоматично хората – с наближаване на възрастта за пенсиониране – към по-малко рискови инвестиции. С цел да се насърчи диверсификацията на портфейлите на пенсионните фондове, в няколко страни са въведени облекчени ограничения на инвестиционните възможности. Швеция, Финландия и Естония следват този път, а в Словакия е разрешено пенсионните фондове да имат по-голям дял в чуждестранни инвестиции, за да хеджират риска от национален дифолт или спад в стойността на корпоративните акции, регистрирани на стоковата борса в Братислава. Накрая, доброволните пенсионни планове могат да разширят инвестиционните възможности за работещите и по този начин да увеличат конкуренцията по отношение на клиенти между отделните фондове. В Чехия, Полша, Словакия и Великобритания са въведени такива схеми от 2012 г. Като се има предвид началната точка, правителствата в ЕС трябва да се опитат да намалят публичните разходи за пенсии до не повече от 8% от БВП, за да се ограничи фискалната тежест; да направят по-голямата част от публичните пенсии коректни спрямо актюерската оценка и прозрачни; да насърчават със смислени регулации солидните частни пенсионни спестявания, независимо дали са задължителни, или доброволни. Холандската пенсионна система изглежда като пример за подражание. Тя се разглежда като „достигнала завидна позиция, която е по-близо в сравнение със системата на всяка друга страна до идеалната комбинация от пълно покритие, индексирани според инфлацията пенсии на разумно ниво и предсказуеми вноски\". Тя съчетава всички най-добри характеристики на една пенсионна система. Първият стълб е публична пенсия за старост по схема за задължително осигуряване чрез разходопокривна система. Тя предоставя на всички фиксирана минимална пенсия в размер от 70% от минималния доход, което я прави много стабилна. Най-важната характеристика на холандската система е вторият й стълб – голяма частна професионална пенсия, която е частично задължителна. Този стълб се финансира с 18% от заплатите на заетите лица, което превръща Холандия в страната с най-големите частни пенсионни фондове в Европа, далеч надхвърлящи нейния БВП. Заедно с държавната пенсия холандската пенсия за прослужено време би трябвало да осигурява на пенсионерите 70% от заплатата им. Пенсии за прослужено време получават служители и в частния, и в публичния сектор. Те са определени чрез колективно договаряне между работодатели и синдикати. През 2011 г. е имало 459 пенсионни фонда, сдружения с нестопанска цел със строго регламентирани такси за управление. Холандия поддържа актюерски пресметнати дефинирани пенсии, но премина от система с базиране на пенсиите върху крайната заплата към система, базирана върху средната работна заплата с условна индексация, което означава, че пенсиите може да бъдат намалени, ако възвръщаемостта на инвестициите падне. Системата отчита всички въобразими рискове и се регулира строго от Холандската централна банка. Допълнително предимство на холандската система е, че всеки жител на Холандия печели 2% от своята публична и частна пенсия за всяка година, в която живее в страната, и този пенсионен капитал се третира като индивидуална собственост независимо от държавата на пребиваване. Не е изненадващо, че холандската система е копирана и в други страни – например Великобритания. Най-силната страна на британската пенсионна система са колективните пенсионни фондове, които, както се оказва, са по-малко уязвими на сътресения в капиталовите пазари. Великобританската хазна изчислява, че пенсионните приходи може да се увеличат с цели 30%, ако се въведе холандският модел.", "date": "2018.06.04", "title": "Защо холандският модел за пенсии и най-добър"}
{"url": "http://standartnews.com/mneniya/razbiy_semeystvo__spasi_dete_-372293.html", "text": "\"Абе стига ми мрънка за сладолед, бе, момченце, че след малко ще те пребия и ще те излежа!\", слушам баща по столичната улица \"Иван-Асен\". Поглеждам го, няма вид на човек, който се кани да изпълни заплахата си. И си представям как зад дърветата дебнат норвежките социални служби, хващат бащата и изпращат детето му на максимално далечно разстояние, като преди това за всеки случай го връзват със свински опашки. За да бъде щастливо. Защото Норвегия е най-щастливата страна в света. Чели сме много проучвания на тази тема. Няма и съмнения, че когато Барневернет /тоест норвежката социална служба/ вземе едно дете от майка му, то е, за да го направи щастливо. След като го откъсне от корените му, от мама, татко, братчето и сестричето, и го изпрати през девет села в десето, като плаща за неговото отглеждане на приемни родители, които дори не могат да произнесат името му. Дори и норвежци твърдят, че тези служби са държава в държавата, а през 2015 година самите те протестираха срещу методите им за \"спасяване\" на деца. Не, не продължавайте да пишете, че ако сме отишли в една държава, трябва да спазваме законите й. Естествено, че това е така. Не и обаче, когато тези закони посягат на връзките в семейството заради различни културни различия, които стройната социална система на една далечна страна не е в състояние да разбере и опише. Не и когато деца се отнемат от родители, които ги разбират и обичат, и се изпращат в семейства, на които се плаща, за да ги отглеждат без шамари, но и без обич. И да ги направят щастливи само според един индекс, който Европа употребява, за да отчита доходи, но и без да са усетили истинска прегръдка от родител. Е, сигурно ще са щастливи - дори и според нашите мерки. Растат сити, имат повече материални възможности от връстниците си в България, някога ще забравят и българския - нали няма с кого да си говорят на него. Един ден, не дай си Боже, защото вече ще е истински норвежец. Справка - Андерш Брайвик. Изкарал, със съдействието на социалните служби, стаж в няколко приемни семейства. Да, за норвежците децата са равнопоставени на възрастните и поради това се третират с равни права. А у нас? Възпитанието на децата препати от псевдолиберализма, който напоследък вкарахме в него. Една невинна детска песничка за една плесница преди време обиколи нета и се превърна в кауза на мамите от няколко сайта, които се обявиха за нейната забрана. В същото време родните социални служби се опитаха да отнемат дете от майка му, защото не й стигнали парите да си плати тока. При положение, че десетки деца са пребивани у дома и никой не досяга родителите им, за малко да отнемат бебета заради един електромер. Защото социалните служби често не знаят как да действат и се опиват от преяждането с власт. От това, че могат не да помогнат, а да разкатаят едно семейство само по свое решение. Жертвите и без това твърде рядко се обръщат  към съда. Мотото на Барневернет е \"Разбий семейство - спаси дете\". И след това му гледай сеира.", "date": "2018.06.04", "title": "Разбий семейство - спаси дете !"}
{"url": "http://standartnews.com/biznes/odrin__stolitsata_na_odrisite-372291.html", "text": "----------   За да преминете през Българо-турската граница, трябва да се въоръжите с голямо търпение, защото понякога проверките продължават повече от час. Но ако имате късмет и граничарите са в добро настроение, ще минете за броени минути. Веднага след  границата ще видите, че от дясно има голяма джамия. Тя посреща и изпраща всеки един от посетителите на Турция. Мюсюлманските храмове са не само по улиците, но и на табели, дори и на магнитчетата. Първата ни спирка е малко преди Одрин в здравния комплекс - Кюллийе, на Султан Баязид II, който сега е музей. Построен е между 1484 – 1488 г. Това е било едно от най-големите и значими за времето си здравни, социални, образователни и религиозни учреждения в Османската империя. Самият комплекс е разделен на три части, като в тях има джамия, болница, медицинско училище – факултет по медицина, наричан още медресе, хан, хамам, мост и имарет. Интересен факт е, че по онова време всички, които са идвали на лечение тук, са използвали безплатен паркинг за своите камили, коне и магарета. Първата копка на комплекса е направена през 1484 г. лично от Султан Баязид II, когото историците определят като спорна личност. Строителството продължава само четири години. Архитект е известният по онова време Хейреттин. Интересно е, че сградата по своята форма и функционалност е една от най-модерните за времето си. Подобен тип сгради се появяват в Европа след близо 200 години. „Тук хората са работили с разум\", казва екскурзоводът, като има предвид, че и днес би било трудно да се построи сграда с такива размери и функционалност за четири години. В комплекса се лекували пациенти повече от 400 години - до 1909 г. До болницата имало медицинско училище, което обучавало лекари за Османската империя до края на XIX век. Болницата и училището формират един от най-важните медицински центрове в Близкия изток. Болните са били лекувани както с традиционна медицина от онези времена, така и с иновативни методи. Сред тях е терапията със звука на водата, музикалната терапия, ароматерапията и мануалната терапия. Три дни в седмицата десетчленният музикален състав заемал своето място на сцената и изпълнявал мелодии (маками), съобразени със съответното заболяване. Различни музикални инструменти и мелодии са лекували различните заболявания. Например при разстроени нерви се използвал макамът – ърак, а при епилепсия - макамът – раст. Общият брой на болничния персонал бил 21 човека, а леглата - 32. По-късно болницата била превърната в център за лечение на умствени и душевни разстройства. Училището към комплекса било едно от най-значимите по онова време, в което се подготвяли лекари. Медресето било измежду 60-те най-важни османски учебни заведения. Освен преподавателят и неговият асистент, в медресето имало библиотекар, както и 18 ученика. Преподавателят получавал 60 акчета на ден, а на учениците плащали по 2 акчета. Учениците на медресето имали и практически занятия в дарюшшифа. До Руско-турската война през 1877- 78 г. болницата функционирала непрекъснато. След окупирането на Одрин от руснаците тя затворила врати за известно време, а болните били транспортирани в Истанбул. След време дейността й била възобновена, но се превърнала в неугледна институция, в която умствено болните били оковавани във вериги и пранги. Известно време медресето на болницата е служело за военен затвор. След направени подобрения, на 22 април 1997 г. комплексът се превръща в Музей на здравето към Тракийския университет. Както вече споменахме, той се състои от няколко звена. Едното е дарюшшифа, официално открито през 1997 г. и болничният комплекс е възстановен във вида си от 15 век. Восъчни фигури на студенти и лекари представят атмосферата от миналото. Във всяка стая са представени  различни моменти от медицинското обучение на Изтока. Музеят е отворен всеки ден, билетът за него не е скъп и спокойно можете да се потопите в историята. Забранено е да се снима с камери, но пък фотоапаратите са разрешени. Посадените красиви червени и бели рози из целия комплекс впечатляват със своята красота и аромат. За около половин час път след Музея се озоваваме в центъра на Одрин. Дружелюбните погледи на неговите граждани веднага правят впечатление, както и поздравът им: „Здравей, комшо!\" и „Комши!\". Отзивчивостта и гостоприемството също са за отбелязване. Например, когато се опитваме да ситуираме по някакъв по-удобен начин автобуса, с който пътуваме, на помощ идват почти всички пешеходци наоколо. Впечатление правят, изключително малките и тесни улички на града, който е основан от римския император Адриан. Някога тук е имало старо тракийско селище. Градът бил кръстен Адрианополис, на гръцки - Адрианов град. Преди да бъде завладян от римляните, той е носил името Ускудама и е бил първата столица на Одриското царство. Превзет е от османците през 1369 г. и служи за тяхна столица до падането на Цариград през 1453 г. Дори и след това Одрин е бил нещо като втора столица, като редица султани предпочитат да управляват империята оттук. В периода 1700 и 1750 г. Одрин е четвъртият по големина град в Европа с население 350 000. Нещата обаче драстично се променят през 19 век. По време на Руско-турската, Балканската и Втората световна война, Одрин понася тежки поражения и почти се обезлюдява. Тази тенденция продължава до неотдавна, като в момента градът има 156 155 жители. Въпреки че е доста оживен, особено в сравнение с други турски градове с този размер, днес се е запазила само една малка част от предишния му блясък. Одрин е столица на съвременна провинция със същото име. Градът е дълбоко свързан и с нашата история, тъй като българите са побеждавали тук византийците неколкократно. Хан Кардам разбива голяма византийска армия край Одрин. Хан Крум превзема града през 813 г. През септември 914 Цар Симеон влиза победоносно в Одрин, а през 921 след обсада градът отново се предава на Симеон и е включен в границите на България. На 15 август 1002 г. цар Самуил отново превзема града и го разграбва. Важна за европейската история е битката при Адрианопол, когато гражданите на Одрин издигат българските знамена над крепостта и на 14 април 1205 цар Калоян разгромява тежко въоръжената рицарска армия на Латинската империя и пленява император̀ Балдуин I. Някога в Одрин са живели близо 10 000 българи, а в областта са били над 40 000. Най-компактно българите в града са населявали кварталите „Барутлук махлеси\" (източно от центъра на стария град) и „Узункалдаръм махлеси\" в югоизточната част на стария град. Те създадават възрожденско българско класно училище, прераснало в Одринска българска мъжка гимназия с пансион, българска девическа гимназия, българска католическа гимназия на отците възкресенци и църквата „Св. Св. Кирил и Методий\". До 1913 г. и изваждането на Източна Тракия от диоцеза на Българската Екзархия, в града действат няколко български храма. Днес са запазени два – действащият „Свети Георги Победоносец\" и „Св. Св. Константин и Елена\". Близо до центъра, в една малка уличка без тротоари, се намира църквата „Св. Георги Победоносец\". Тя е просторна, трикорабна базилика с висок таван, облицован с дърво, а стените са украсени с икони. Основите на храма са положени преди почти 140 години - на 23 април 1880 година. Построен е само за една година със съдействието на тогавашния валия на Одрин Рауф паша и с разрешението на султан Абдул Хамид II. Рауф паша, който е близък приятел на управляващия екзархийската Одринска епархия епископ Синесий Стовийски, дава спорната още от руската окупация църква „Света Троица\" на гръцката община, но същевременно отпуска 400 лири за построяване на българска църква. Тя е изградена на площ от 320 кв. м в стил, характерен за българското късно Възраждане. Ако посетите храма, непременно се качете на втория етаж, където има етнографска сбирка.  Макар и да е ограден с бодлива тел, православният ни храм не е имал проблеми с комшиите си. За него се грижи младият отец Александър Чъкърък, който е завършил Духовната семинария и Богословския факултет в София. През 2001 г. е ръкоположен за свещеник от Старозагорския митрополит Галактион, а от началото на 2003 г. Вселенският патриарх Вартоломей дава официално разрешение на отец Александър Чъкърък да служи в Одрин и да обгрижва българската църква. През 2001 г. е изготвен проект за реставрацията на църквата. След получаване на официално разрешение от турска страна, на 12.09.2003 г. е подписан договор за ремонта на храма с местния арх. Али Ерол. Ремонтните дейности започват на 1 октомври 2003 г. и приключват на 30 април 2004 г. Междувременно са реставрирани иконостасът, амвонът, владишкият трон и част от иконите. Възстановеният храм е открит тържествено на 9 май 2004 г. в присъствието на български и турски официални лица. На церемонията присъства и тогавашният министър-председател Симеон Сакскобургготски. Обновяването на църквата е направена от Русенския митрополит Неофит, сега Български патриарх. Впечатляваща е джамията Селимие, която е и най-голямата гордост на Одрин и околностите му. Тя е призната за едно от най-големите постижения на ислямската архитектура. Дело на на Мимар Синан (1490 – 1588), главен архитект на няколко султана, оставил след себе си около 400 джамии, мостове, медреси, хамами, акведукти, фонтани и т.н. Селимие джамия е върхово постижение в работата на Синан. Както и Сюлейман джамия (Сюлеймание джамия) в Истанбул, е от типа на така наречените „султански джамии\". И двата храма са построени във византийския стил на църквата „Света София\", но при конструирането на Селимие, Синан проявява новаторство, като прилага нови архитектурни техники. Построена е само за шест години - между 1569 – 1575 г. Куполът на Селимие е с височина 44 метра и диаметър от 32 метра. Издигнат е върху 8 мраморни колони. Джамията на Селим II е от типа ротонда без опори във вътрешното пространство. Оригиналната джамия е имала 1000 прозорци (бин пенджар), но след това един е зазидан заради вярването, че 999 (докуз юз доксан докуз пенджар) е магическо число, а и защото изказът на числото на турски звучало по-величествено отколкото 1000. Джамията Селимие стои в центъра на кюлие – комплекс от болница, училище, библиотека и магазини. Ако не ви се обикаля много по забележителности, то в Одрин ще може да се насадите на невероятни гозби, които са доста близки до нашенските. Кухнята е микс от средиземноморска, арабска и балканска, каквато впрочем е самата турска кухня. Един от най-известните одрински специалитети е „Тава джигери\". Това е пържен дроб и е предлаган в почти всяко заведение и ресторант в града.  Специалитетът се е превърнал в запазена марка на Одрин и с него одринци се представят на различни кулинарни фестивали в Турция и в чужбина. Специалитетът е най-добре приготвен, ако е от агнешки дроб. След като се измие, почисти от всякакви ципи и жили, се нарязва на много тънки ивици. Овалва се в смес от царевично и бяло брашно. Слага се в гевгир, изтупва се от излишното брашно и се пържи за минута-две в силно сгорещено олио. \"Тава джигери\" се поднася с гъсто кисело мляко. Ако обаче не сте любители на агнешкото като мен, може да се насладите на вкусните кюфтенца, които обикновено са по шест в порция. Внимавайте със салатите, защото някои създават впечатление на леко пикантни, но впоследствие се оказват изключително люти. Впечатление прави и това, че на масата има доста хляб. Още щом се настаните в ресторанта, сервитьорът веднага носи тънко нарязани филийки с хляб и вода. За това няма да платите и лира, то не влиза в сметката. Вечеря или обяд в Одрин няма да ви излезе повече от 30 лири, което е около 11 български лева. Заради падането на курса на турската валута, Одрин ще ви се стори доста евтин град. Може да хапнете и дюнер, като месото е силно овкусено с подправки. Предлагат и доста видове банички. Непременно вземете от вкусната халва, която е поръсена със сусамено семе и един от специалитетите на турската кухня. За баклавата и кадаифа няма и да говорим, защото задължително трябва да бъдат опитани. Турско кафе може да изпиете във всяка една от кафеджийниците, като не е нужно да знаете турски, за да си го поръчате. Повечето от собствениците и сервитьорите разбират български, а някои дори, малко свенливо, го и говорят.", "date": "2018.06.04", "title": "Одрин - столицата на одрисите"}
{"url": "http://standartnews.com/biznes/obzor_kreditori_probvat_da_izvivat_ratsete_na_bdzh-372290.html", "text": "Кредитори се опитват да извиват ръцете на \"Холдинг БДЖ\", като обявяват за продан офиса му в центъра на София. Това коментираха за \"Стандарт\" от ръководството жп превозвача. По искане на кредиторите от Втория облигационен заем, частният съдебен изпълнител Орлин Мендов обяви за публична продан централата на холдинга, намираща се на ул. \"Иван Вазов 3\", точно срещу къщата музей на патриарха на българската литература. Офисът на \"Холдинг БДЖ\" е 1854 кв. м и заема 1/2 идеална част от административната сграда, която преди стотина години е била банка, преди 84 години - министерски съвет на Царство България, а днес е паметник на културата. Срокът на публичната продан се провежда в сградата на Софийския районен съд и ще приключи до края на работния ден на 2 юли. Първоначалната тръжна цена е 7 315 200 лева, като участниците в търга трябва предварително да внесат 10% от нея - т.е. 731 520 лева. Към момента \"Холдинг БДЖ\" дължи на кредиторите по Втория облигационен заем 103 млн. лв., съобщиха за \"Стандарт\" от централата му. През февруари БДЖ плати на кредиторите 31 млн. лв. Дългът на БДЖ по Втория облигационен заем датира от края на управлението на кабинета \"Станишев\", когато банков синдикат отпусна 120 млн. евро за ремонт на товарни вагони и за револвиране на стари кредити. Членове на синдиката са германската банка FMS Wertmanagement (която наследи в синдиката германо-ирландската банка DEPFA), австрийската KA Finanz, белгийската Dexia и BNP Paribas. Част от синдиката беше и обявената в несъстоятелност КТБ, чиито вземания бяха 5,3 млн. лв. След интензивни срещи с кредиторите по Втория облигационен заем, проведени през септември и октомври 2017 г., беше постигната договореност за подписване на споразумение за разсрочване на задълженията веднага след гласуването на държавния бюджет за 2018 г. Единствената бариера пред подписването на споразумението остана казусът ще подкрепи ли финансово държавата \"Холдинг БДЖ\" за издължаването на остатъка от кредита. Тъй като обаче подобна сума не беше включена в бюджета за 2018 г., то сега кредиторите извиват ръцете на \"Холдинг БДЖ\", за да си получат по-скоро парите. Финансовото министерство обаче вече обяви, че ще подкрепи компанията, така че реална продажба на красивата централа на БДЖ на ул. \"Иван Вазов\" 3 в София няма да има. Всички останали дългове на \"Холдинг БДЖ\" вече са изплатени, обясниха от централата му.", "date": "2018.06.04", "title": "ОБЗОР: Кредитори пробват да извиват ръцете на БДЖ"}
{"url": "http://standartnews.com/svyat/bavariya_gotvi_plan_za_uskoryavane_na_deportatsiite_na_migranti-372266.html", "text": "Правителството на най-голямата германска провинция – Бавария, разработва собствен план за ускоряване на процедурите по разглеждане на молбите на кандидатстващите за убежище и депортирането от страната на онези от тях, които получат отказ, съобщава вестник \"Der Münchner Merkur\", цитиран от Агенция \"Фокус\". Планът, предложен от министъра на вътрешните работи на ФРГ и лидер на Християнсоциалния съюз (ХСС) Хорст Зеехофер предвижда създаването на специални центрове за първоначален прием на мигранти, в които по ускорена процедура ще бъдат обработвани молбите им за получаване на бежански статут. Оттам насетне мигрантите ще бъдат разпределяни в други съоръжения, но само при условие, че имат шансове за убежище. Останалите ще бъдат депортирани от Германия. Планира се също създаването на центрове за временно настаняване на лицата, които се опитват да избегнат извеждането им от страната. Правото на пребиваване в Германия ще бъде отказано на онези мигранти, които създават проблеми в центровете за бежанци или използват сила срещу полицейски служители. Властите в Бавария ще осигурят допълнителни самолети за депортиране на отхвърлените кандидати за убежище. Към настоящия момент за осигуряването на самолетите се грижи федералното правителство в Берлин. Зеехофер подчерта, че ускоряването на процедурите по депортиране на мигрантите ще направи Бавария по- малко привлекателна за кандидатстващите за закрила. „Бихме искали да станем образец за другите федерални провинции\", подчерта лидерът на ХСС. Планът съдържа и други предложения, като например на кандидатстващите да не им бъдат раздавани пари, а специални карти, с които може да получават храна и дрехи. Съответната инициатива ще бъде разгледана в регионалния парламент в Мюнхен във вторник, 5 юни. Ако бъде одобрен, законът ще влезе в сила в началото на август.", "date": "2018.06.04", "title": "Бавария готви план за ускоряване на депортациите на мигранти"}
{"url": "http://standartnews.com/svyat/razrusheniya_zaginali_i_mnogo_raneni_sled_vulkanichno_izrigvane_v_gvatemala-372261.html", "text": "Най-малко 25 души загинаха и близо 300 са ранени при изригването на вулкана Фуего в Гватемала. Вулканът, разположен на около 40 километра от столицата Гватемала, вчера изхвърли в небето черен дим и пепел. Река от лава е заляла селото Ел Родео, като е унищожила къщи и е изгорила хората в тях, съобщи Националната агенция за справяне с бедствията. Заради пепелта от вулкана летище \"Аурора\" в столицата е било затворено, а част от жителите й бяха евакуирани. Властите призоваха населението да запази спокойствие, тъй като вулканът изригва няколко пъти в годината.", "date": "2018.06.04", "title": "Разрушения, загинали и много ранени след вулканично изригване в Гватемала"}
{"url": "http://standartnews.com/svyat/novakov_komisiyata_po_transport_zashtiti_prevozvachite_ni_ot_paketa_makron-372286.html", "text": "Като капитулация на пакета \"Макрон\" определи евродепутатът Андрей Новаков одобрените от комисията по транспорт на Европейския парламент промени в пакета за мобилност. Новаков е единственият български евродепутат, който имаше право да гласува днес и е един от авторите на одобрените поправки и той определи резултатите от гласуването като пълна победа за българската позиция. Гласуването означава, че българските фирми за международен транспорт няма да бъдат ощетени от новата директива и българската позиция има пълна победа. „Това, което, според мен най-пълно обрисува случилото се в комисията по транспорт днес е абсолютна и безусловна капитулация на пакета \"Макрон\" и пълна победа за българската позиция тук\", каза той. Трябва да кажа, че започнахме дебатите не от нула, а от -10 от наша гледна точка. Инвестирах повече от една година, за да стигнем до този успех днес, добави той в интервю за пресслужбата на ЕНП, разпространено от ГЕРБ.", "date": "2018.06.04", "title": "Новаков: Комисията по транспорт защити превозвачите ни от пакета \"Макрон\""}
{"url": "http://standartnews.com/svyat/zukarbarg_pusnal_60_golemi_kompanii_v_lichniya_ni_feysbuk-372265.html", "text": "За последните 10 години американската компания Facebook е сключила договори с минимум 60 големи производители на телефони, смартфони и други електронни устройства, които им отварят достъп до личните данни в социалната мрежа. Повечето от тези договори продължават да са в сила, пише в неделя в сайта си вестник \"Ню Йорк таймс\". Според информацията процесът е започнал, когато \"Фейсбук\" се опитва да заеме доминиращо място сред социалните мрежи и засяга такива компании като \"Епъл\", \"Майкрософт\", \"Амазон\" и \"Самсунг\". Както отбелязва изданието, сключените договори поставят под съмнение спазването на собствените правила на компанията на Марк Зукърбърг и на изискванията на Федералната комисия по търговия на САЩ, съобщи БГНЕС. Производителите на смартфони са получили достъп до данните не само на използващите социалната, но и до данните на техните приятели, при това без тяхното съгласие. Блокирането на функцията \"сподели\" не винаги помага, разкрива \"Ню Йорк таймс\". \"Фейсбук\" ще продължи да събира информация не само от потребителите си, но и от лица, които не са част от социалната мрежа, но поне веднъж са ползвали услугите и приложенията на Фейсбук, включително и whatsapp, съобщи през май пресслужбата на Европейския парламент, след като ръководителите на Фейсбук отговориха на 18 въпроса на евродепутатите. Създателят на Фейсбук Марк Зукърбърг се яви пред Европейския Парламент (ЕП), за да бъде разпитан по въпроси, свързани с фалшивите новини, сигурността на потребителските лични данни в социалната мрежа и злоупотребите на \"Кеймбридж Аналитика\". Изслушването беше по повод скандала с \"Кеймбридж Аналитика\" – компания, работила по предизборната кампания на американския президент Доналд Тръмп – за нелегалното източване на данните на над 87 млн. Фейсбук потребители. Според данни на ЕП, почти 3 млн. от засегнатите са европейски граждани. Зукърбърг обаче потвърди, че Фейсбук ще се съобразява напълно с новия регламент за защита на личните данни в Европа (GDPR), които влязоха в сила на 25 май.", "date": "2018.06.04", "title": "Зукърбърг пуснал 60 големи компании в личния ни Фейсбук"}
{"url": "http://standartnews.com/balgariya/rashidov_pozdravi_bolnitsa_za_lechenie_chrez_risunki-372287.html", "text": "Председателят на парламентарната Комисия по културата и медиите Вежди Рашидов лично поздрави вчера д-р Стефан Константинов, изпълнителен директор на Университетската специализирана болница за активно лечение на онкологични заболявания в София, за успешния старт на кампанията „Продължаваме\", която включва терапия чрез изкуство. По идея на д-р Константинов цялото пространство на просторния коридор, който свързва Клиниката по лъчетерапия с основния корпус на болницата е превърнато в своеобразна изложбена зала. Изложени са 300 картини на български автори, а съприкосновението с творбите помага на пациентите и техните близки да преодолеят изпитанията, пред които ги поставя болестта. Вежди Рашидов разгледа галерията и насърчи усилията на д-р Стефан Константинов да привлече и творците в лечението на болните. „Сигурен съм, че изкуството е в състояние да помогне на човека да превъзмогне тежките моменти в живота си, затова намирам идеята на д-р Константинов за много сполучлива и пожелавам успех на кампанията\", каза Вежди Рашидов.", "date": "2018.06.04", "title": "Рашидов поздрави болница за лечение чрез рисунки"}
{"url": "http://standartnews.com/svyat/poslanikat_ni_v_norvegiya_nyamame_poveche_dostap_do_informatsiya_ot_mediite-372272.html", "text": "Българските дипломати нямат по-голям достъп до информация от медиите във връзка с децата на български родители, отнети от норвежките социални служби. Това стана ясно от думите на посланика ни в Норвегия Румяна Митрева в предаването „Тази сутрин\" по bTV. Миналата седмица ви разказахме няколко случая на българи, чиито деца са отнети, както и за наши сънародници, които напускат Норвегия, притеснени от голямата власт на социалните служби. На въпрос за един от тези случаи – на Цветелина Уланд, Митрева посочи: „В общи линии информацията, която има, е от вашите репортажи, защото тук, както получихте такъв отговор от социалните служби, същият отговор дават и когато се обаждам от посолството – властите се позовават на конфиденциалност на информацията\". Единственият начин да се получи някакъв достъп до съдебните заседания, да се легализира присъствието на консул на тях, е предварително да се получи разрешение, добави дипломатът. Митрева посочи като проблем, че когато норвежките власти отнемат паспорта на български граждани, те не информират нашите дипломати. Такава е практиката тук, посочи тя. По думите ѝ, ако има доказателства, ще реагират. Но отново изтъкна проблема с липсата на информация и че при такива ситуации хората рядко са запознати с правата си и местните условия и търсят съдействие едва след като вече има съдебно решение. Диана Ковачева за закрилата на детето в Норвегия: Там шамарът е инкриминиран Посланикът изрази силно съмнение, че каквито и да е обществени протести ще се отразят на решенията на норвежкия съд.", "date": "2018.06.04", "title": "Посланикът ни в Норвегия: Нямаме повече достъп до информация от медиите"}
{"url": "http://standartnews.com/balgariya/karayancheva_tryabva_ni_posilen_evropeyski_sayuz-372274.html", "text": "Tрябва ни по-силен, по-жизнен Европейски съюз. Това заяви пред делегацията на Асоциацията на бившите членове на Европейския парламент председателят на Народното събрание Цвета Караянчева. Тя посрещна гостите си в пленарната зала и обясни, че в нея се водят много разгорещени дебати. Караянчева посочи, че политиците понякога танцуват върху жарава като нестинарите, защото живеем във време с тежки проблеми, които трябва да се решават сега и политиците са тези, които трябва да го направят. \"Нужно е смело политическо лидерство\", убеден е председателят на българския парламент. Караянчева припомни основния приоритет на нашето председателство на ЕС - Западните Балкани и колко важно е те да бъдат приобщени към европейската перспектива, в дневния ред на Съюза да бъде свързаността и инфраструктурата, които ще доведат до спокойствие в региона. \"Важно е да опазим сигурността при липсата на граници, за да могат децата ни свободно да общуват на различни езици\", смята Караянчева. Председателят на НС обясни, че българският парламент е институция, призвана да взима важни решения за държавата, за бизнеса като в същото време гласува качествени закони, които да гарантират по-добър живот на гражданите. На свой ред Бригит Лангенхаген, член на Борда на асоциацията, посочи, че задача на страната ни като председател на ЕС е да каже ясно какво искаме на променим и какво да запазим в Съюза. Тя припомни, че догодина ще се проведат избори за Европейския парламент и моментът е подходящ да започне дебатът по ключови за Европа въпроси. В началото на срещата на гостите бе представен видеоклипът за българското председателство на Съвета на ЕС.", "date": "2018.06.04", "title": "Караянчева: Трябва ни по-силен Европейски съюз"}
{"url": "http://standartnews.com/balgariya/razchistvat_nezakonni_saorazheniya_na_slanchev_bryag-372275.html", "text": "Предстои премахването на 5 заведения на Южния плаж в Слънчев бряг, които са абсолютно незаконни. Това каза пред журналисти днес вицепремиерът Валери Симеонов. Според Симеонов в курортния комплекс има построени цели сгради, които не са категоризирани. Общо на територията на комплекса незаконните обекти са 11 - 12. „Моловете на пясъка в Слънчев бряг са без проекти. По закон, ако обектът е с над 200 човека, той трябва да е 1-ва, 2-ра или 3-та категория. Там има по 4 000 билета за входни такси. Има бариери на общински път, има незаконни паркинги, незаконни навеси\", каза още Симеонов. Той уточни, че още преди няколко дни е подал сигнал до министър Николай Нанков.", "date": "2018.06.04", "title": "Разчистват незаконни съоръжения на Слънчев бряг"}
{"url": "http://standartnews.com/balgariya/darzhavata_pak_naliva_pari_v_bdzh-372278.html", "text": "Държавата отпуска временна финансова помощ на БДЖ в размер на 20 млн. лв. в следващите няколко дни, за да може холдингът да плати на облигационерите част от задължението си и да спре продажбата на половината от сградата, в която се помещава централата на дружеството на ул. „Иван Вазов\" 3. Това каза финансовият директор на холдинг БДЖ Филип Алексиев. Това обаче е половината от изискуемата сума, за да бъде възстановен диалогът с облигационерите. Това свое искане са изложили кредиторите в свое писмо до дружеството. В него те са поискали до края на юни да се платят 40 млн. лева, както и холдинг БДЖ да стане солидарен съдлъжник, за да се избегнат последващи дела. „Историята със сградата не е нова. От 20.03.2014 г. сградата е възбранена по повод задълженията на холдинг БДЖ, по т.нар. втори облигационен заем. До момента облигационерите се въздържаха от принудителни мерки спрямо тази сграда, като наскоро решиха да предприемат тази конкретна мярка, т.е. да пуснат на публична продан сградата,т.е. половината от нея, защото тя е собственост на БДЖ, а останалата част е на НКЖИ\", каза финансовият директор. Стана ясно, че вторият облигационен заем е изтеглен през 2007 година от дружеството „Пътнически превози\" и е на стойност 240 млн. лв. Към днешна дата дружеството трябва да изплати още 103 млн. лева, от които около 30 млн. лв. са натрупани лихви през годините. Заемът е изтеглен за покриване на стари задължения и ремонт на товарни вагони. От дружеството уточниха, че когато е теглен заемът дружествата са били едно цяло, а от 2015 г. са разделени. От там добавиха, че ако го бяха изплащали редовно, заемът е трябвало да бъде окончателно изплатен през ноември 2017 г. Финансовият директор добави, че ако се изпълнят исканията на облигационерите те са готови да дойдат на преговори с БДЖ, а дружеството от своя страна ще иска да договорят разсрочване на дълга и евентуално намаляване на част от лихвената тежест, както и разноските по делото и др.", "date": "2018.06.04", "title": "Държавата пак налива пари в БДЖ"}
{"url": "http://standartnews.com/balgariya/napast_ot_komari_prevarna_horata_kray_dunav_v_izobretateli-372270.html", "text": "Напаст от комари превръща хората край река Дунав в истински изобретатели. Как се пазят от двукрилите там? Огромни рояци от тези летящи твари са принудили цяло плевенско село, разположено на брега на р. Дунав, да изпадне в състояние на неизбежна кръгова самоотбрана. Местното население се мажe с огнена вода, и оцет, и опушва всичко наоколо, за да прогони летящите нашественици.", "date": "2018.06.04", "title": "Напаст от комари превърна хората край Дунав в изобретатели"}
{"url": "http://standartnews.com/balgariya/medal_za_borisov_ot_edi_rama-372277.html", "text": "Албанският министър-председател Еди Рама награди своя български колега Бойко Борисов с медал за приноса му за евроинтеграцията на Западните Балкани, предаде БГНЕС. Премиерът Борисов получи Медала за признателност – най-високото отличие, присъждано от министър-председателя на Албания. „Признателни сме, че през тези 6 месеца работехте активно за европерспективата на всички балкански страни\", заяви Еди Рама. Той се надява, че доброто сътрудничество и приятелство между двете държави ще продължи. „Ние сме едно голямо европейско семейство. Балканите са част от него, така че полагаме усилия, но и работата на вашия политически елит е изключително важна\", каза от своя страна премиерът Борисов. По думите му колкото по-бързо се развиват и съединяват западнобалканските държави чрез цифрова и транспортна инфраструктура, толкова по-бързо регионът ще забрави за войните.", "date": "2018.06.04", "title": "Медал за Борисов от Еди Рама"}
{"url": "http://standartnews.com/balgariya/borisov_i_haradinay_obsadiha_transportnite_proekti_na_balkanite-372283.html", "text": "Министър-председателят Бойко Борисов проведе среща с премиера на Косово Рамуш Харадинай в Тирана. Двамата правителствени ръководители разговаряха в рамките на срещата по Процеса Акаба по въпросите на Балканите в албанската столица по искане на Харадинай, съобщи пресслужбата на Министерския съвет. Рамуш Харадинай изтъкна лидерската позиция на българския премиер за фокусиране на вниманието на Европа върху страните от Западните Балкани и благодари за усилията на българското председателство за постигане на напредък в интеграцията на държавите от този регион. Харадинай изрази готовността на своята страна да помага за продължаване на партньорството за реализацията на балканските проекти. Бойко Борисов и Рамуш Харадинай обсъдиха транспортните проекти за свързаност на страните на Балканите. Акцент в разговора беше изграждането на Коридор номер 8, който ще свърже Адриатическо с Черно море. \"Необходима е много работа, ако искаме да развием държавите си и да свържем региона с Европа\", каза още българският премиер. По думите му значението и ползите от реализирането на проектите за свързаността на страните от региона ще допринесат както за подобряване на живота на народите, така и за задълбочаване на добросъседските отношения в тази част на континента. \"Това е задължително условие за постигането на добра икономика, стабилност, сигурност и просперитет на Балканите\", посочи още българският министър-председател.", "date": "2018.06.04", "title": "Борисов и Харадинай обсъдиха транспортните проекти на Балканите"}
{"url": "http://standartnews.com/balgariya/avtoprevozvachite_plashat_s_izlizane_na_balgariya_ot_es-372276.html", "text": "\"Днес с целия български транспортен бранш информирахме министъра, че ако тези мерки, предложени от ЕК, бъдат приети в този вид, на българския транспортен бизнес няма да му остане нищо друго освен да инициира референдум за излизане на България от ЕС. Ние ще бъдем принудени да работим против правилата, с които предварително ще бъдем обречени на фалит\". Това каза Йордан Арабаджиев от Съюза на превозвачите след срещата с транспортния министър в интервю за БНР. „Ние отдавна с министър Московски сме уточнили всички предложения от българската страна и компромисните текстове, които бяха поискани от еврокомисаря по транспорта, са внесени от българското правителство в работните групи, на които се обсъждат възможни компромисни текстове. Но оттам насетне тези текстове не бяха възприети от Франция, Германия, Белгия и Холандия и ние сме притеснени, че въпреки всички компромиси, които правим, се отива в посока тези рестриктивни мерки да бъдат приети без оглед на мнението на голяма част от държавите в ЕС\", обясни Арабаджиев. \"Не е нормално да се търси подход, при който един бизнес да бъде изхвърлен чрез административни мерки\", уточни той.", "date": "2018.06.04", "title": "Автопревозвачите плашат с излизане на България от ЕС"}
{"url": "http://standartnews.com/balgariya/otkriha_pametna_plocha_na_prof_tsotsorkov-372280.html", "text": "Паметна плоча на покойния председател на Надзорния съвет на „Асарел-Медет\"АД и почетен гражданин на Панагюрище проф. д-р Лъчезар Цоцорков бе открита вчера в двора на Историческия музей в града, по инициатива на фондация „Цоцорков род\". Плочата е поставена върху Мемориалната стена, където стоят имената на най-изявените жители на общината. Решението за това беше взето през май миналата година от Общински съвет – Панагюрище, по предложение на кмета Никола Белишки, като израз на най-високо обществено признание за проф. Цоцорков и приноса му към региона. Изпълнителният директор на фондацията Ирина Ботева насочи вниманието на присъстващите към паметните моменти от живота на бележития панагюрец, към неговите професионални и етични принципи, към жестовете на обществено признание. „Благодаря на всички, че сте тук, за да почетем паметта на моя баща\", каза синът на проф. д-р Лъчезар Цоцорков – Димитър Цоцорков, председател на Надзорния съвет на „Асарел-Медет\" АД. „Той обичаше да казва, че смисълът на човешкия живот е да оставиш света след себе си по-добър. Няма да изреждам какво е направил за Панагюрище, защото вие го знаете и то се вижда от всички, а изграденото ще остане и след нас. От името на нашето семейство искам да благодаря на кмета на общината и на общинските съветници, които подкрепиха предложението и наредиха името на моя баща до това на най-бележитите панагюрци. Паметната плоча е на метри от една от големите сбъднати мечти на баща ми – дома на Панагюрското златно съкровище. Всъщност голяма част от неговите мечти бяха свързани с Панагюрище. Споделяше тези свои мечти с нас, неговото семейство, и беше изключително радостен, когато ги видя реализирани. За нас остава да продължим и надградим това, което той ни завеща. Поклон пред светлата му памет\", каза Димитър Цоцорков. „Не трябва да забравяме примера на проф. д-р Лъчезар Цоцорков, който доказа, че в един малък български град могат да се правят неща на световно ниво\", акцентира още г-н Цоцорков. Стотици близки, приятели, колеги и партньори в бизнеса почетоха паметта на проф. д-р Лъчезар Цоцорков и търпеливо изчакаха своя ред, за да оставят цвете пред паметната плоча. Сред почелите паметта на проф. д-р Лъчезар Цоцорков бяха кметът на Панагюрище Никола Белишки, председателят на Общинския съвет Христо Калоянов, общински съветници, кметове на населени места от общината, председателят на Управителния съвет и изпълнителен директор на „Асарел-Медет\" АД инж. Делчо Николов, ректорът на Минно-геоложкия университет „Св. Иван Рилски\" проф. д-р Любен Тотев, представители на местния бизнес, „Ротари клуб\", „Лайънс клуб\" и много други граждани.", "date": "2018.06.04", "title": "Откриха паметна плоча на проф. Цоцорков"}
{"url": "http://standartnews.com/balgariya/anonimen_zhrebiy_za_parvolatsite-372285.html", "text": "Новият регламент за защита на личните данни вкара в шок и директорите на училища. Повечето от тях вече не знаят каква информация имат право да събират и да оповестяват. Поради това класацията на децата от първи клас, която излезе вчера, бе само по входящ номер, но не и с трите им имена. Училищата, които стигнаха до теглене на жребий, благодарение на прекалено многото си кандидати, също предпочетоха той да бъде теглен само по номера на детето, за да си нямат неприятности. Така се случи например в 107 ОУ \"Хан Крум\", което е филиал на Националната природо-математическа гимназия. Директорът Данко Калапиш заяви пред \"Стандарт\", че за тегленето ще се използва само номерът на детето, но не и имената му. Там 24 неприети деца се бореха за 24 места. Повечето училища, които класираха първолаци, също го направиха само по входящите им номера. В Еврейското 134-то училище пък родителите сами ще си теглят жребия, като на практика ще изтеглят местата, така че да се избегне възможността за злоупотреба с лични данни. Според Директора Весела Палдъмова там чакащите за няколко места са 100 деца. Като цяло новият регламент затруднява и директорите, и шефовете на регионалните инспекторати. Шефът на Софийска математическа гимназия Ивайло Ушагелов заяви, че очаква среща с началника на регионалното управление по образованието Ваня Кастрева, за да разбере как точно трябва да изнесе класацията на приетите в училището петокласници. Самата Кастрева призна, че все още чака инструкцииот МОН. \"Най-големият ни проблем е, че новият регламент за лични данни влиза в сила прилипса на национално законодателство\", обяснява Данко Калапиш, директор на 107 СУ. \"Ние трябва да искаме от родителите декларация за всяка отделна изява, в която участват техните деца и предоставяме техните данни. В повечето случаи те не са склонни да подписват подобни документи и при това положение не съм сигурен дори как догодина ще издадем дипломите на децата им за завършено основно образование, защото в тях не може да не фигурира ЕГН\", допълва той. Диян Стаматов, директор на 119 СУ \"Михаил Арнаудов\", изтъква и факта, че родителите трябва да подписват допълнителен документ при екскурзии, защото тогава тези данни се предоставят на трети лица. \"Отделно от това трябва да назначим специален служител да следи тези данни, а никой не е обучен за това\", казва той. Директорът  на 134 СУЧЕМ Надежда Николчева пък подчерта, че и самите родители не са съгласни да подписват декларации за предоставяне на мобилните си телефони на класния ръководител, въпреки че преди това са го правили без никакъв проблем.", "date": "2018.06.04", "title": "Анонимен жребий за първолаците"}
{"url": "http://standartnews.com/biznes/matyat_vodata_vav_vmzsopot-372288.html", "text": "АБВ поведе политическите заигравки с военно-промишления комплекс и е на път да подпали отново фитила с ВМЗ. Вчера от ръководството на партията поискаха даже оставката на министър Емил Караниколов, заради хипотеза, че до август 2500 души от завода можели да останат на улицата. Искането на АБв не е неочаквано, тъй като миналата година партията бе сред главните противници на министъра в битката му да пресече непрозрачната сделка за придобиване на \"Дунарит\" от Емилиян Гебрев. Сега АБВ са на път да стоварят променената външна пазарна конюнктура, касаеща продукция на ВМЗ, на плещите на министъра. АБВ прознозират и още по-големи съкращения в „Арсенал\" Казанлък, но независимо, е заводът е частен, вината отново била върху министъра. Истината е, че причината за намалената продукция от родното ни ВПК се дължи на преустановяване на договори с определени държави поради външни фактори, твърдят експерти.", "date": "2018.06.04", "title": "Мътят водата във ВМЗ\"Сопот\""}
{"url": "http://standartnews.com/balgariya/turskiyat_premier_pokanil_boyko_borisov_na_otkrivaneto_na_gazoprovoda_tanap-372258.html", "text": "Турският премиер Бинали Йълдъръм е поканил министър-председателя Бойко Борисов да присъства на церемонията по откриването на трансанадолския газопровод \"Танап\". Това съобщиха от канцеларията на Йълдъръм, който се е обадил вчера по телефона на Борисов по този повод. Йълдъръм е информирал Борисов, че церемонията ще бъде на 12 юни в град Ескишехир. Той е заявил, че ще бъде особено щастлив да приветства Борисов сред гостите на високо ниво. Борисов е обещал, че ще осигурят за церемонията присъствие на високо ниво от България. Разговорът е преминал в топла, дружеска атмосфера и двамата премиери са се договорили да се срещнат при първи удобен случай, добавиха от канцеларията на Йълдъръм. ", "date": "2018.06.04", "title": "Турският премиер поканил Бойко Борисов на откриването на газопровода Танап"}
{"url": "http://standartnews.com/biznes/ochakvat_svetovnoto_po_futbol_da_vdigne_tsenata_na_bitkoyna-372247.html", "text": "Световното първенство в Русия ще започне на 14 юни, а очакванията са цената на биткойна да се повиши, след като феновете на футбола заприиждат към страната домакин, пише в свой анализ списание Forbes, цитиран от investor.bg. С дигиталните плащания в Русия в последните години имаше проблеми заради американските разплащателни гиганти Visa и MasterCard, които блокираха използването на кредитни карти от клиентите на някои руски банки в резултат на американските санкции, въведени през 2014 г. От тогава насам обаче двете компании намериха начин да работят в условията на санкции и днес обработват около 90% от всички трансакции в страната, но все още има проблеми, когато става въпрос за дигитални плащания. Миналата година Visa и MasterCard бяха блокирани от Руския център за нови финансови технологии, тъй като Кремъл работи върху своя собствена платежна система Mir. Сега някои потребители се обръщат към биткойна и криптовалутите, за да платят част от разходите си по престоя си в Русия по повод Световното първенство по футбол. През този месец стана ясно, че хотели в руския град Калининград, който ще бъде домакин на някои от игрите в турнира, ще приемат биткойн като начин на разплащане. Някои авиокомпании, туристически агенции, както и барове също ще приемат криптовалути. Използването на биткойн като средство за разплащане е важно за сектора на цифровите пари, тъй като поскъпването на таксите през декември намали наполовина броя на трансакциите от 400 хил. на ден тогава до около 200 хил. на ден сега. Според Торстен Копенпла, професор по икономика в Queen's University в Канада, стойността на биткойна се дължи отчасти на потенциала му да бъде инструмент за плащане и преди таксите да поскъпнат заедно с покачването на цената на най-популярната криптовалута, имаше хора, които го използваха за международни трансфери. Заради нарастващото използване на биткойн като средство за обмен в Русия се очаква и търсенето му да се увеличава, а заедно с това и цената му, както и цената на другите криптовалути, използвани за трансакции, пише Forbes. Биткойнът преживя трудно начало на годината, след като през декември цената му достигна 19 хил. долара за брой. Другите криптовалути също загубиха много от стойността си и инвеститорите се притесняват дали тази тенденция няма да продължи. Много анализатори се надяваха Седмицата на Blockchain в Ню Йорк в началото на май да донесе така чаканото поскъпване на биткойна, но това не се случи. Сега погледите са отправени към следващото събитие.", "date": "2018.06.04", "title": "Очакват световното по футбол да вдигне цената на биткойна"}
{"url": "http://standartnews.com/biznes/bdzh_ostava_bez_tsentrala__prodavat_ya_na_targ-372273.html", "text": "Сградата на БДЖ в центъра на София е обявена за продажба от частен съдебен изпълнител, съобщи БиТиВи. В момента там се помещава администрацията на дружеството. Тя обаче е паметник на културата и се намира на изключително атрактивно място в центъра на града. Обявена е за продажба като офис с над 1800 кв. м площ. Исканата цена е повече от 7 млн. лева. Срокът за подаване на оферти е до 2 юли.", "date": "2018.06.04", "title": "БДЖ остава без централа - продават я на търг"}
{"url": "http://standartnews.com/balgariya/zatrudneno_dvizhenie_po_am_lyulin_dnes_zaradi_opasni_skatove-372271.html", "text": "През половин час днес, до 16 ч., ще се спира изцяло движението по магистрала \"Люлин\" в участъка от пътен възел Даскалово до границата с област София за обрушването на скатове при 9-ти километър, предаде БТА, като се позова на пътната агенция. Първото спиране е от 11:00 ч до 11:30 ч. Тогава трафикът ще бъде пуснат и ще бъде отново спрян в 12 ч. за половин час. Движението ще бъде преустановявано на интервали от 30 минути до приключването на предвидените дейности по обрушването на скатовете. Алтернативният маршрут е по пътя през Владая за колите. Камионите над 12 тона ще изчакват на място.", "date": "2018.06.04", "title": "Затруднено движение по АМ „Люлин” днес заради опасни скатове"}
{"url": "http://standartnews.com/balgariya/tsvetanov_kam_radev_da_doyde_v_parlamenta_da_izpiem_edno_kafe-372256.html", "text": "Лидерът на ПГ на ГЕРБ покани президента Румен Радев да дойде в парламента на кафе, за да си поговорят за приоритетите на държавата. Повод бе недоволството на Цветанов от заключението на Румен Радев, че държавата върви към автокрация, след като премиерът отива на кафе в НС и си тръгва с оставката на председателя на парламента. \"Президентът е в правото си също да намери начин да дойде в парламента да изпием едно кафе и да говорим за приоритетите. Той използва всякакви случки, случили се преди няколко месеца, за да може да се нажежава обстановката\", каза по бТВ Цветанов. Причината за напрежението между институциите е в Президентството, категоричен е вторият в ГЕРБ и припомни, че партията е управлявала и при други двама президенти, но отношенията не са били такива. \"ГЕРБ е реагирала винаги след изказване на Румен Радев, не е реагирала преди изказване на Румен Радев\", наблегна Цветанов. \"Премиерът Борисов винаги е бил на вариант да работи заедно с президентската институция\", заяви председателят на ПГ на ГЕРБ. По думите му президентът Радев се чувства изолиран от европейската и световната политика и компенсира с вътрешни противоречия. \"Цели умишлено челен сблъсък с премиера\", заключи Цветанов. \"Търсен е повод, за да има отново сблъсък между институциите. Не трябва да завиждаме на никого, който постига някакви успехи, а трябва да вървим ръка за ръка\", каза Цветанов с намек, че Радев завижда на Борисов. \"Това надскачане и това усещане \"аз съм най-добрият и всички останали са маскари\", това не допринася за диалога\", разкритикува той президента. Но се съгласи с критиките, че премиерът трябва да идва в Народното събрание, когато го поканят. \"Разбира се, че трябва да дойде премиерът\", съгласи се Цветанов, но го извини, че международната му програма е много динамична през последните месеци и не може по всяко време, когато опозицията поиска, да идва в Народното събрание. Цветанов разкри още, че Бойко Борисов вероятно тази седмица ще участва в парламентарния контрол и разкри, че той е искал да дойде в парламента още миналия петък, но не обясни какво го е спряло. Заместникът му в партията уточни още, че тази седмица в НС ще се обсъжда рестартът на проекта АЕЦ \"Белене\", но не подсказа дали това ще е темата, която ще доведе Борисов в парламента.", "date": "2018.06.04", "title": "Цветанов към Радев: Да дойде в парламента да изпием едно кафе"}
{"url": "http://standartnews.com/balgariya/slantse_do_obyad_dazhd_sled_obyad-372236.html", "text": "Днес времето ще се задържи горещо. Минималните температури сутринта ще са между 14 и 17 градуса. До обяд ще е предимно слънчево. След обяд ще се развива купеста и купесто-дъждовна облачност и ще има краткотрайни валежи с гръмотевици, възможни са градушки. Значителни и на места ще са явлениятав североизточната част на страната. Ще духа слаб, в Дунавската равнина до умерен вятър от запад-северозапад. Максималните температури ще са между 28 и 33 градуса. Атмосферното налягане ще ке понижи и ще е по-ниско от средното за месеца.", "date": "2018.06.04", "title": "Слънце до обяд, дъжд след обяд"}
{"url": "http://standartnews.com/balgariya/borisov_se_sreshta_s_edi_rama_i_kralya_na_yordaniya-372235.html", "text": "Премиерът Бойко Борисов ще бъде на посещение в Тирана днес. Той ще проведе среща с министър-председателя на Албания Еди Рама, която ще бъде последвана от пленарни разговори. Ще бъдат обсъдени диалогът и сътрудничеството между страните от региона за постигане на напредък по пътя на европейската интеграция на държавите от Западните Балкани,съобщиха от правителствената информационна служба. По време на визитата си българският министър-председател ще участва в среща по Процеса Акаба по въпросите на Балканите, както и в конференция, посветена на борбата с насилствения екстремизъм, заедно с премиера на Албания Еди Рама и краля на Йордания Абдулла II. Процесът Акаба представлява поредица международни срещи, инициирани за пръв път от краля на Йордания Абдулла II през 2015 г. Тяхната цел е поддържане на международната и регионалната координация и сътрудничество в борбата с тероризма, екстремистките идеологии и радикализацията чрез всеобхватен подход. Срещите са част от инициативите на крал Абдулла II за установяване на контакти с различни страни по света, с цел координацията на антитерористичните действия", "date": "2018.06.04", "title": "Борисов се среща с Еди Рама и краля на Йордания"}
{"url": "http://standartnews.com/balgariya/treti_obvinyaem_zaradi_shemata_s_podkupi_v_katblagoevgrad-372267.html", "text": "Повдигнаха обвинение на още един участък в престъпната схема за вземане на подкупи в КАТ-Благоевград. Окръжна прокуратура е привлякла в качеството на обвиняем Никола Доганджийски, участвал като помагач в извършване на престъплението. Към настоящия момент са разпитани свидетели, извършено е претърсване и изземване, както и други доказателства, от които се установява съпричастността на обвиняемия към извършеното престъпление. За времето през 2017 г. и 2018 г., в Благоевград, при условията на продължавано престъпление, като помагач, обвиняемият Доганджийски умишлено улеснил Данаил Стоицов, в качеството му на началник сектор \"Пътна полиция\" при ОД на МВР-Благоевград, да приеме дар и облага - пари, вещи и услуги с имуществен характер. Той създал условия за намиране на лица, желаещи да регистрират и  пътни превозни средства, както в Благоевград, така и в и пунктовете за регистрация на ППС в РУ-Петрич и РУ-Гоце Делчев. В нарушение на утвърдените правила били предоставяни регистрационни номера за МПС и ремаркета, теглени от тях, с комбинация от цифри по желание. Никола Доганджийски провеждал срещи и преговори, лично участвал в тях, както и уговарял размера на подкупа. Спрямо обвиняемия Никола Доганджийски е взета мярка за неотклонение \"парична гаранция\" в размер на 6000 лева. Тя е съобразена със здравословното му състояние.", "date": "2018.06.04", "title": "Трети обвиняем заради схемата с подкупи в КАТ-Благоевград"}
{"url": "http://standartnews.com/balgariya/karakachanov_pokupkata_na_boen_samolet_ne_e_kato_da_si_kupish_hapcheta_ot_aptekata-372257.html", "text": "\"Няколко пъти казвам, че съм доктор по международни отношения, а не по психиатрия. Мога да им препоръчам на такива хора лечение във ВМА\". Така отвърна военният министър Красимир Каракачанов, който през последните дни бе мишена на атаките на Веселин Марешки покрай искането му за мораториум върху оръжейните сделки. Лидерът на ВОЛЯ обвини неколкократно лидера на ВМРО и шеф на военното министерство, че иска да похарчи 6 млрд., вместо те да отидат за пенсии и заплати на полицаи и медицински сестри. \"Купуването на боен самолет не е като да отидеш да си купиш хапчета от аптеката\", подигра Каракачанов аптекарския бос. Каракачанов отсече още, че няма да свали МиГ-овете на земята, само защото били руски. И подчерта, че не е русофил, но подчерта, че не е русофил, а български политик, който държи страната ни да развива отношенията си с Русия. \"В областта на енергетиката ние трябва да ги съживим\", отсече вицепремиерът.", "date": "2018.06.04", "title": "Каракачанов: Покупката на боен самолет не е като да си купиш хапчета от аптеката"}
{"url": "http://standartnews.com/balgariya/protestite_na_muzikantite_v_bnr_prodalzhavat-372269.html", "text": "Музикантите от Българското национално радио отново излизат на протест с искане за достойно заплащане, съобщава Нова телевизия. Протестният концерт е насрочен за понеделник вечер пред Народния театър \"Иван Вазов\". В момента средното възнаграждение на работещите в БНР музиканти е 660 лева, което те определят като унизително.", "date": "2018.06.04", "title": "Протестите на музикантите в БНР продължават"}
{"url": "http://standartnews.com/balgariya/simona_se_oplakvala_na_gadzheto_si_che_hazartniyat_bos_midzhurina_ya_tormozi-372259.html", "text": "Мотив за извършването на убийството на бизнесмена в Слънчев бряг и опита за убийство на младата жена е личен, а именно необуздана ревност. Това каза в сутрешния блок на Нова телевизия окръжният прокурор на Бургас Георги Чинев по повод убийството на 55-годишния хазартен бос Коста Николов - Миджурина в събота вечерта. Припомняме, че при стрелбата беше тежко ранена и 22-годишната Симона. По-близките отношения между обвиняемия и младата жена са възникнали през месец май. Тогава тя е и постъпила на работа при работодателя. Убитият е проявил интерес към младата жена. От една страна той е имал недобро отношение към нея, имайки предвид връзката й с младия мъж, а от друга я ухважвал особено упорито, канел я на вечери. Момичето е споделило на приятеля си, че е била тормозена от убития. Същевременно е споделила за негово галантно отношение и настойчиво ухажване, заяви Чинев. Той опроверга тезата, че убийството е показно и е свързано с богатството на бизнесмена. 35-годишният мъж е разпитан, признава авторството на престъплението, съдейства на разследващите органи. Той самият категорично твърди, че мотив за престъплението е именно ревност. Повдигнато е обвинение за убийство на едно лице и за опит на убийство на друго. Задържан е за 72 часа, най-вероятно утре ще бъде гледана мярката му за неотклонение, каза още окръжният прокурор на Бургас.", "date": "2018.06.04", "title": "Симона се оплаквала на гаджето си, че хазартният бос Миджурина я тормози"}
{"url": "http://standartnews.com/balgariya/v_ep_glasuvat_predlozheniyata_po_sotsialnata_chast_ot_paket_mobilnost-372260.html", "text": "Днес в Европейския парламент ще бъдат гласувани предложенията по социалната част от пакет \"Мобилност 1\", които според българските превозвачи имат за цел да ги изхвърлят от европейския пазар. Сред проблемните според родния бранш предложения са задължението водачите да се прибират в домовете си на всеки три седмици и забраната да нощуват в камионите си. Спорен е и периодът, след който започват да се изплащат командировъчни средства с размер на командировъчните в държавата, през която преминават. На 17 май по време на Срещата на върха ЕС - Западни Балкани превозвачите у нас излязоха на протест. За протест са готови и днес, този път  в Брюксел, като има разрешение да се включат с машините си. Днешният вот не е предрешен и има шанс неблагоприятните за българския бизнес предложения да не бъдат приети, смятат представители на транспортни компании. Зад българските предложения са се обединили както браншовите организации, така и синдикатите, каза за Дарик Александър Стамболийски, президент на националния транспортен синдикат Съюз на българските транспортни работници.", "date": "2018.06.04", "title": "В ЕП гласуват предложенията по социалната част от пакет „Мобилност“"}
{"url": "http://standartnews.com/balgariya/dnes_shte_stane_yasna_sadbata_na_kravatabeglets-372263.html", "text": "Днес властите ще решат какво да направят с кравата Пенка, която избяга от стадото си и стигна на цели 40 км навътре в Сърбия. Животното е изолирано от останалите, като му е била взета кръвна проба тази сутрин. Стопанинът се оплака пред bTV, че служителите на Агенцията по храните са дошли по-рано от уговореното и са свършили работата си в негово отсъствие. Мъжът е притеснен, че в резултат изследването може да се окаже манипулирано с цел кравата да бъде умъртвена и така властите да си „измият ръцете\" от скандалната ситуация. Той посочи, че сръбски ветеринари са прегледали животното при връщането му и не са открили проблем. За целта има даже издаден документ.", "date": "2018.06.04", "title": "Днес ще стане ясна съдбата на кравата-беглец"}
{"url": "http://standartnews.com/balgariya/prokuraturata_shte_poiska_postoyanen_arest_na_ubietsa_ot_slanchev_bryag-372264.html", "text": "37-годишният Михаил Станчев, арестуван за убийството на хазартния бос Кирил Николов в Слънчев бряг в събота вечер, е признал вината си. Той заявил, че мотивът за престъплението е ревност. Това съобщи пред NOVA окръжният прокурор на Бургас Георги Чинев. При нападението беше тежко ранена и млада жена. „Обвиняемият и пострадалата са се запознали и са започнали своите по-близки отношения в началото на май. Тогава тя е постъпила на работа при убития. По информацията, с която разполагаме по делото, жертвата е проявил интерес към младата жена. От една страна той е имал недобро отношение към нея, знаейки за връзката й с дееца, а от друга страна непрестанно и упорито я е ухажвал. Той я е канил на вечери, бил е галантен. Именно това е породило ревността у дееца\", съобщи прокурор Чинев. „Това е показно убийство, не защото има любовен триъгълник. Това е моето предположение. Това е за назидание на богатите хора. Този човек го познавам много добре, той не е имал конфликти с никого, на никого не е дължал пари\", коментира свидетелка на престъплението. „Момичето е споделило на извършителя на убийството, че е тормозена от своя шеф. Същевременно тя е признала, че е била ухажвана от него\", каза още окръжният прокурор на Бургас Георги Чинев. Нападателят е задържан за 72 часа. Срещу него е повдигнато обвинение за убийство и за опит за убийство. 54-годишният хазартен бос Коста Николов-Миджурина беше хладнокръвно разстрелян от 37-годишния Михаил Станчев в центъра на Слънчев бряг на 2 юни вечерта. Състоянието на пострадалата при стрелбата млада жена остава критично, момичето е в кома и с опасност за живота. Тя е дъщеря на шефа на полицията в Дряново. Извършителят е задържан в ранните часове в неделя при опит да напусне страната ни в посока Турция.", "date": "2018.06.04", "title": "Прокуратурата ще поиска постоянен арест на убиеца от Слънчев бряг"}
{"url": "http://standartnews.com/balgariya/sled_avtomeleto_v_plovdivsko_drogiran_opital_da_prikrie_vinata_na_mlada_shofyorka-372268.html", "text": "Посоченият от полицията за виновник за тежката катастрофа между пловдивските села Граф Игнатиево и Труд няма нищо общо с инцидента и се опитва да прикрие млада шофьорка. Това казаха пред камерата на bTV пострадали при инцидента, в който бяха ранени и 5 деца. Един от тях, Тенчо Тенев, разказа, че колата му (с 3 деца на задната седалка) е била изхвърлена на 30 метра напред след удара на джипа със софийска регистрация. „Всички видяхме, че жена шофира въпросната кола, предизвикала катастрофата. В един момент слиза от таксито един момък, поема отговорността – вземат му се показания, кръвни проби, без дамата да поеме отговорност\", разказа Антоанета Тенева. Майка й, която също била в колата, е най-тежко пострадала и към момента не може да става от леглото заради множество счупвания. Именно кръвните проби на представилия се за водач показали наличието на наркотици. Димитрина Шикова, чиято кола е ударена челно от джипа, разказа, че веднага след произшествието шофьорката на джипа се обърнала към нея с думите: „Моля Ви, кажете, че не карах аз!\". Пострадалите ще си търсят правата в съда.", "date": "2018.06.04", "title": "След автомелето в Пловдивско: Дрогиран опитал да прикрие вината на млада шофьорка"}
