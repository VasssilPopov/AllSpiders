{"url": "http://standartnews.com/kultura/ungarets_s_balgarski_hora_specheli_mestniya_h_faktor-373319.html", "text": "--------- Движението за националните танци и така наречените Танцови къщи се създават през 70-те години в Унгария. След това в страната е имало едно високорейтингово предаване „Кой каквото знае\". „Това беше нещо като сегашния \"Х фактор\". Съставът ни „Мартеница\" стига до финала и се класира на първо място. Тогава в Унгария  имаше само две телевизии. Цялата страна гледаше и обсъждаше това шоу. Това събитие стана през 1983 година\", казва унгарският танцьор. Тогава Левенте е бил само на 23 години. Как съставът стига дотам? Първо Левенте посещавал Гръцката танцова къща. Понеже гръцките танци са по двойки и ти трябва партньор, той преминал последователно през сръбската и хърватската къща. И там обаче танците са основно по двойки. Един начинаещ танцьор, ако няма партньор, не може да танцува. „Много по-лесно и по-забавно е да се хванеш на хорото. От къща на къща стигнах до Българската\", разказва Дели. „Мартеница\" започнала съществуването си през 1981 година. В нея влизали млади хора като него. Повечето от тях „В българската колония в Будапеща беше хореографът Лиляна Зафирова. Тя е завършила в София, ала е омъжена за унгарец и преподава народни танци в Българската танцова къща. Заведе ни на няколко мероприятия и празници на българите в Унгария. Хареса ни всичко, което видяхме. Присъствахме 25 души и тогава дойде следващото събитие - през есента обявиха конкурс за участие в супершоуто „Кой каквото знае\" и можеше да се кандидатираме\", разказва Левенте Дели. Не можело да участва целият състав, затова създали една група от шестима танцьори. Лиляна Зафирова направила чудна хореография. „Четири месеца само с това се занимавахме. И така отидохме на състезанието\", разказва Дели. По професия е преподавател по физическо възпитание. Подчертава, че няма много автентични унгарци, които да изглеждат както по времето на създателя на унгарската държава Арпад. „Ние сме народ, който приема другите народи. Сега изглеждаме по съвсем различен начин от едно време, когато сме се преселили в Европа. Имали сме по-азиатски вид\", подчертава синеокият унгарец. Признава, че през последните години учителската професия е станала доста сложна в Унгария. „Отдавна съм преподавател по физическо в университета по ветеринарна медицина. През социализма нямаше голяма разлика между различните професии. Сега не е така. Влязохме в тъй наречения „капитализъм\" и се получиха големи разлики в заплащането. Сега да си учител не е така престижно и дори се стигна до „контраселекция\". Който е добър учител, бива забравян от системата\", подчертава Дели. През 2004 г. учителите единствени от държавните служители получили шоково 50% увеличение на заплатите си. Бил много хубав момент, ала за съжаление - кратък. Това веднага довело до вътрешна девалвация на форинта и цените скочили. „Преди имахме възможност да избираме учебниците си. Сега учебниците са избрани централно от правителството. Това не е добре. Учителите се чувстват притиснати\", подчертава Левенте Дели. Има ли понятие един унгарец колко популярен е Виктор Орбан в България със своята антиимигрантска политика? „Това е много лесен начин да си популярен - с антиимигрантска политика! Виктор Орбан няма желание и не може да комуникира за вътрешната политика, така както би трябвало, и затова хората загубиха интерес към нея\", казва той. Сега в състав „Мартеница\" има 20 танцьори - 10 жени и 10 мъже. Кандидатства за различни държавни проекти. „Това са нещо като субсидии. Получавали сме и държавна награда за малцинствата от министър-председателя\", казва Дели. Групата поддържа постоянни връзки с български хореографи. Те предлагат нови костюми. За 35 години успели да обходят цяла България, за да разучат всички музикални области. „Първо започнахме с шопски танци, които са най-зрелищни. Изпълняваме и тракийски, варненски, шуменски, северняшки и пирински танци\", изрежда  унгарецът. Колкото е по-бавна музиката, толкова е по-труден танцът за унгарците. Унгария промени конституцията си с текст, който забранява промяна на етническия и културния характер на държавата. „Не се знае какво точно следва от него. Предполагаме, че Виктор Орбан иска по този начин да заплаши гражданските организации - NGO-тата, които са независими от държавата. Става въпрос за тези, които все още смеят свободно да говорят и да критикуват. Ако приложат този нов закон, правителството ще може да глоби всеки. Или да притисне организациите, които си посочи\", разсъждава Дели. Унгарците от състав „Мартеница\"  започнали българските танци като един вид спорт. След това взели да гледат на тях като изкуство. От 10-те мъже в състава 7 са над 50-годишни. Другите са по-млади. Жените във формацията се сменят, защото при тях нещата са по-различни. „Жена като  роди - и ще - не ще - се отказва или за няколко години, или завинаги. Имаме 2-3 колежки, които са с нас от 80-те години. Разполагаме със зала, където се събираме да танцуваме по два пъти в седмицата\",  разказва  Дели.", "date": "2018.07.05", "title": "Унгарец с български хора спечели местния \"Х фактор\""}
{"url": "http://standartnews.com/sport/karamarinov_dade_start_na_evropeyskoto_po_leka_atletika-373315.html", "text": "Първият вицепрезидент на Европейската атлетика и ръководител на БФЛА и АБАФ Добромир Карамаринов откри европейското първенство за юноши и девойки под 18 години в Дьор (Унгария). Карамаринов говори на площада в красивия унгарски град пред две хиляди членове на отборите и фенове на атлетиката. Той даде старт на първенство в компанията на президента на Унгарската атлетическа федерация Миклош Гюлай и кмета на Дьор – Золт Боркай. В първенството, което се провежда от днес до 8 юли, участват 1053 млади атлети от 50 страни, а България е представена от 12 състезатели. Първите ни участници бяха спринтьорите Веселин Живков, Теодор Сопотски и българската шампионка на многобой Виктория Йорданова, които участваха в сериите на 100 м в първта сесия на 5 юли. Живков зае трето място в първа серия с 10.91 (-1.8) и се класира за полуфиналите. Сопотски отпадна с 11.12 (0.9) като зае 27-а позиция от 41 състезатели. Йорданова записа 12.75 и не продължи в полуфиналите.", "date": "2018.07.05", "title": "Карамаринов даде старт на европейското по лека атлетика"}
{"url": "http://standartnews.com/lyubopitno/vizhte_neotrazimata_kralitsa_raniya_kato_bulka-373305.html", "text": "Кралските семейства по света винаги са се радвали на голямо внимание. С особен трепет се следят сватбите в благородните фамилии. Месеци наред медии и модни спецове гадаят с каква рокля ще бъде булката, кои известни личности ще влязат в списъка на гостите и дори как двойката ще кръсти бъдещото си дете. Безспорно сред най-харесваните хора със „синя кръв\" е кралицата на Йордания. Нейно величество Рания е прочута с красотата, благородния си характер и стилните си тоалети. Тя се омъжи за крал Абдула Втори през 1993 г. и тази година честваха своята 25-годишнина от сватбата. Малко са снимките от бляскавото събитие в мрежата. От тях се вижда, че Рания е била стилна и смела булка – бяла рокля с ръкави до лактите, но с остро деколте. Тоалетът е освежен със златисти камъни и е допълнен от семпли аксесоари.", "date": "2018.07.05", "title": "Вижте неотразимата кралица Рания като булка"}
{"url": "http://standartnews.com/svyat/borisov_zapadnite_balkani_ostavat_prioritet_za_es_obnovena_video-373326.html", "text": "Австрия възприе идеята за европейската перспектива на страните от Западните Балкани и в своето председателство ще продължи този приоритет, но страните от региона трябва да преодолеят различията помежду си. Това каза премиерът Бойко Борисов след среща с председателстващия Съвета на министрите на Босна и Херцеговина Денис Звиздич. „Можем да сме спокойни, че в следващите шест месеца процеса за европейската перспектива на Западните Балкани ще се движи\", посочи Борисов и акцентира върху важността на проектите за инфраструктурна, транспортна и дигитална свързаност. Българският министър-председател даде пример за решаване на различията с договорите сключени между София и Скопие миналата година и Скопие и Атина преди месец. „Защо Босна и Херцеговина трябва да се поучи и да вземе пример - за да намери решение на вътрешните си конфликти. Нито за България, нито за Гърция, нито за Република Македония това са били лесни решения, но това даде перспектива\", подчерта Борисов. „Искам специално да благодаря за всичко, което България е направила за нас в последните 20 години и най-вече в последните 6 месеца\", каза председателстващият Съвета на министрите на Босна и Херцеговина Денис Звиздич. Той посочи, че Българското председателство на Съвета на ЕС успя да постави и да спомогне за продължаването на фокуса върху региона в европейския дневен ред. „Това е изключително важно за нас, защото европейската перспектива е една от основните ни цели\", каза Звиздич. Председателстващият Съвета на министрите посочи и че двете страни ще продължат да работят за икономическото развитие и свързаността в региона, както и по темата със сигурността и борбата с екстремизма. По-късно Борисов коментира свързаността на Балканите. \"Финансиране за транспортния пръстен между България, Гърция, Румъния и Сърбия, може да се търси от Китай. Проектът за връзка между Адриатическо, Черно море и Егейско море ще струва на България около 1,5 милиарда лева, а ще носи много повече\", заяви той. \"Да вържем пристанищата на Адриатика, Черно море, Егейско море, Дунав. Това са изключително добри проекти и това ще е добро за всички държави – Босна и Херцеговина, Черна гора... От Истанбул нататък – Иран, Ирак, Турция – целият трафик минава по тези коридори – печатница за пари ще бъде това за Балканите. В момента, в който изградим инфраструктурата. Не говорим за след 11-20 години. Говорим за сега, веднага. София – Солун. Това означава Истанбул – София – Солун. Коридор №4 – строи се активно\", обяви премиерът Бойко Борисов. А финансирането на мащабния инфраструктурен проект можело да дойде и от Китай, чиито лидери пристигат на среща на върха в страната ни, допълни транспортният министър Ивайло Московски. \"Предимствата са огромни на един такъв коридор. Защото той е мултимодален – има в себе си речен, морски, железопътен, пътен транспорт. Ние с гърците в определен момент, надявам се скоро, да създадем една обща компания, която да започне да възлага всички необходими предпроучвания, да се извървят всички необходими стъпки за остойностяване на отделните части на този проект и след това да видим по какъв механизъм ще се финансират. Ето сега идват китайските колеги. Считаме, че ще проявят интерес за инвестиция по изграждането на този коридор. Българската инвестиция е приблизително около милиард и половина\", каза министърът на транспорта.", "date": "2018.07.05", "title": "Борисов: Западните Балкани остават приоритет за ЕС /ОБНОВЕНА, ВИДЕО/"}
{"url": "http://standartnews.com/sport/kristiano_ronaldo_prie_ofertata_na_yuventus-373308.html", "text": "Нападателят на Португалия и Реал Мадрид Кристиано Роналдо даде съгласието си да премине в Ювентус, където ще заработва по 30 млн. евро на сезон, съобщи испанският ежедневник AS. Италианските медии по-рано разпространиха информация за това, че Ювентус планира да направи летен трансферен удар с привличането на 33-годишния португалец, а испанският Marca твърдеше, че има постигнато предварително споразумение между \"Старата госпожа\" и Роналдо. Според AS, след като петкратният носител на \"Златната топка\" официално е приел да стане футболист на Юве, ръководството на Реал се е срещнало с агента на футболиста Жорже Мендеш. Сега остава единствено двата клуба да се споразумеят за трансферната сума, като се очаква тя да е между 100 и 120 млн. евро. Ювентус планира да продаде Гонсало Игуаин на Челси за 60 млн. евро, за да си осигури средства за закупуването на Роналдо. Асът на Реал премина на \"Бернабеу\" през лятото на 2009 г. от Манчестър Юнайтед за 93,4 млн. евро. Миналият сезон той вкара 44 гола в 44 мача от всички турнири и стана победител в Шампионската лига. Трансферът на Роналдо в Ювентус е почти сигурен и ако не се случи нещо неочаквано, португалецът ще подпише споразумение с италианския гранд до лятото на 2022 г.", "date": "2018.07.05", "title": "Кристиано Роналдо прие офертата на Ювентус"}
{"url": "http://standartnews.com/mneniya/maturata_nalaga_klisheta_na_uchenitsite-373329.html", "text": "- Основният недостатък на учебните програми е това, че са направени по епохи и по теоретични обосновки. Не са насочени към това да бъдат ситуирани в граждански контекст - децата да могат да откриват и да разпознават в тях историческите личности. Другото негативно е, че от тях се режат произведения, без да се мисли защо те трябва да фигурират и в какъв контекст трябва да бъдат свързани. А това, което е най-важно е, че програмите по литература трябва да бъдат насочени към търсене, към откривателство, децата да се учат да правят разлика между реалност и художествена условност. Сега те са насочени към възпроизвеждане - на модернизма, на българското Възраждане. При това положение детето не може нито да мисли, нито да напише нещо стойностно по тези теми. Ако бъде насочено към съчетаване на различни контексти - художествени, социални, нравствени, тогава нещата ще бъдат съвсем различни, защото ученикът ще може да преходи от една среда в друга. - Не, те ги учат и по история, и по български. А сега просто се предлага такава програма - дадени автори, с биографии, както бе старото обучение по литература. Това трябва да бъде променено изцяло. Трябва да се тръгне в обратната посока - авторът в контекста на съвременна епоха, на тогавашната Европа, на връзката с предишни и следващи епохи, и детето ще може да направи изводите си. Същият е и принципът с изучаването на героите - един герой от произведение е изолиран от следващия. Друг е въпросът доколко преподавателите са подготвени да правят тази връзка. Голяма част от младите колеги сякаш не го умеят. По-добре да им правят квалификации за подобни знания, отколкото за преливане от пусто в празно. Аз съм бил на десетки подобни курсове, които не са ползотворни, чисто и просто чрез тях се усвояват някакви пари. Обидното е също, че често пъти ни обучават хора, чиито знания са под нашето ниво. - Много е важно да се правят връзките между писателите. Не може Йордан Йовков и Елин Пелин да бъдат изучавани в различни години. В момента Елин Пелин се изучава в 11 клас, а Йовков - в 12-ти. А книгата на моя колега и литературовед Георги Велев, която излезе неотдавна и която би трябвало да се изучава или поне да бъде в основата на програмите в училище, е изцяло върху тяхното литературно съперничество. Ако не се види как двамата взаимно се мотивират да пишат, се губи много голяма част от литературния контекст. Книгата е интересна с това, че тя учи учениците как да търсят, как да откриват, как да интерпретират дадения герой. А не да назубрят нещо. Знанието не трябва да бъде външно, а трябва да научим децата си сами да откриват това, което е най-интересно. Но ние, преподавателите, можем да усетим какво им е по-интересно, като ги накараме да четат някакви по-различни книги. Всъщност книгата на Георги Велев предлага изцяло различен поглед върху Йовков и Елин Пелин, както и върху Емилиян Станев. За съжаление вече Станев не фигурира в учебните програми, освен с \"Чернишка\" в четвърти клас, което определено не може да бъде наречено знаково произведение. На практика, като се режат произведения от учебните програми, всъщност се режат идеи.  Режат се буквално части от българската народопсихология. Оттам нататък нещата вървят към едно тотално свиване на литературата и към преподаване на парче. И това не се прави само с българската, а и със световната литература. В \"Пътешествията на Гъливер\" в девети клас има само две глави - при лилипутите и великаните. Няма ги по-философските части. Идеята е да се ограничи четенето да минимум, да се улеснят учителите и децата да са готови за матурата, но не и да имат разбирането за литература. Защото повечето деца не искат да четат и да мислят, искат просто да бъдат подготвени за матурата. Моят много голям опит показва, че не могат да бъдат съчетани творческите задачи с практическото обучение. Аз искам да ги уча по един начин на литература, но те имат зрелостен изпит и кандидатстване в университета. Преподавам даден автор и едно дете ми казва \"Ама това ще ми трябва ли за матурата?\" А все пак изборът им на специалност може да предопредели целият им живот. Чудя се как да примиря творческите задачи и интересния начин на учене с изискванията на МОН. Дори и на хора с дългогодишен опит ни е трудно да го направим. А няма и механизъм, по който едно интересно литературно откритие да влезе в учебниците и учебните програми. Новите литературни открития не стигат дори и до самата литературна общественост. Литературните среди са разделени на лобита - представянето на един нов литературоведски труд обикновено не е уважен от конкурентите. Още през 1909 година Елин Пелин казва „Писатели у нас има, литература няма\". Елин Пелин и Йовков са наричани „селски\" писатели, но всъщност те са едни от най-европейските автори. Другият ни велик автор е Емилиян Станев, който не може да бъде разбран без прочитането на Достоевски. - В момента писателите са малко или много откъснати от обществения живот. Навремето последният орач и копач е знаел кой е Вазов. В момента хората не могат да кажат дори един съвременен български писател, те просто са елиминарани от обществения живот. Културата се изучава като нещо изкуствено или измислено. Ако навремето го нямаше Вазов и не беше написал „Опълченците на Шипка\", на Шипка нямаше да има нищичко. Той казва, че Ботев е убит на връх Вола. Ботев не е убит на Вола. Но каквото каже Вазов, това е. А днешният писател няма никакъв авторитет и това нещо е съществено при възприемането на литературата от децата – те схващат писателите като някакви си там драскачи. Децата се възпитават вкъщи, че литературата е някаква измислица, че не ти е нужна за нищо, въпреки че тя може да обясни най-тънките неща в живота. Без нея децата просто не могат да осмислят своя живот. А и младите вече не правят разлика между реалност и художествена условност. Те възприемат текста абсолютно буквално. Говорим си с тях за разказа на Елин Пелин „Ветрената мелница\"и им обяснявам неща, които вече се усещат на подтекстово ниво. И учениците скачат „Къде го има това? Къде го пише в текста? Четох го два пъти, но не го намерих?\" А има книги, които позволяват това да бъде преодоляно  - например книгата на Георги Велев за литературното съперничество между Елин Пелин и Йовков. Но няма механизъм новите идеи в литературата да бъдат лансирани през министерството на образованието. Най-важното в новите учебни програми е това, че те не събуждат интерес към литературата. Децата живеят с убеждението, че  трябва да научат някакви неща, за да си изкарат матурата. Именно заради това има нужда от  такива литературни разработки  - трябва да стигнат до училищата, до университета. Системата трябва да се променя отдолу нагоре. - Да, аз им изпращам филми, книги, които човек трябва да прочете или види през живота си.  Едно от момичетата в момента чете „Изгубеният рай\"на английски, много изгледаха „Форест Гъмп\". Просто трябва по някакъв начин това да стигне до тях, да видят, че има по-различен поглед от това, което им се предлага в ежедневието. Но това трябва да стане система, не е на ниво да го направи един учител. На нас непрестанно ни правят квалификации и на мен ми е смешно, защото от тях рядко научавам нещо ново, но съм задължен да ги изкарам заради съответните точки. Обучават ме хора на много по-ниско ниво от моето. А всъщност единственото, което нас, учителите, ни задържа в училище, са децата. Не заплатите.", "date": "2018.07.05", "title": "Матурата налага клишета на учениците"}
{"url": "http://standartnews.com/biznes/kontsesiyata_na_letishte_sofiya__za_389_mlrd_lv_bez_dds-373313.html", "text": "Прогнозираната cтoйнocт нa ĸoнцecиятa нa лeтищe \"Coфия\" e 3,898 млрд. eвpo бeз ДДC, или нaд 7,6 милиapдa лeвa. Това става ясно от oфициaлнoтo oбявлeниe за процедурата нa Министерството на тpaнcпopтa, публикувано в Official Journal на Европейския съюз (Държавния вестник на ЕС). Става ясно също така, чe ĸoнцecиятa щe бъдe зa cpoĸ oт 420 мeceцa, тоест за 35 гoдини. Сумата на вложенията е доста по-висока от досега предполагаемата, защото през миналата седмица стана ясно, че бъдещият концесионер ще бъде задължен да реализира инвестиции в размер не по-малък от 600 млн. евро за срока на концесията. Освен това до десетата година той ще трябва да изгради и нов пътнически терминал на аеропорта. Това условие се потвърждава и от публикуваната в четвъртък документация. Концесията на летището ще е от смесен вид (на основание чл. 10, ал. 1 от Закона за концесиите концесията на летище София ще бъде определена като концесия за строителство). Тя ще включва строителството на терминал 3, но също така и „предоставяне на услуги, свързани с експлоатацията на летището\", с цел осигуряване на неговото ползване от въздушни превозвачи\".", "date": "2018.07.05", "title": "Концесията на летище \"София\" - за 3,89 млрд. лв. без ДДС"}
{"url": "http://standartnews.com/svyat/zemetreseniya_lyushnaha_albaniya_i_cherna_gora-373298.html", "text": "Земетресение с магнитуд 4.1 по скалата на Рихтер е регистрирано Адриатическо море, в близост до Албания, показва справка на интернет страницата на Европейския средиземноморски сеизмологичен център (EMSC). Земетресението е регистрирано в 04:09 часа местно време (05:09 часа българско време) на дълбочина от 5 км. Епицентърът е на 36 км от столицата Тирана и на 20 км от албанския град Шияк. Няма данни за жертви и материални щети. Малко по-рано земетресение с магнитуд 3.7 по скалата на Рихтер бе регистрирано в Черна гора. То е усетено в 03:39 часа местно време (04:39 часа българско време) на дълбочина от 2 км. Епицентърът е на 17 км от столицата Подгорица, на 132 км от албанската столица Тирана и на 173 км от столицата на Босна и Херцеговина Сараево. Няма данни за жертви и материални щети.", "date": "2018.07.05", "title": "Земетресения люшнаха Албания и Черна гора"}
{"url": "http://standartnews.com/svyat/boyko_borisov_stava_evropeyska_lichnost_na_godinata-373297.html", "text": "Премиерът Бойко Борисов става \"Европейска личност на годината\". На официална церемония днес в Сараево той ще бъде награден с „Златен плакет – Европейска личност на годината\", давана от Агенцията за избор и представяне на ръководители от Босна и Херцеговина, Централна и Югоизточна Европа. Призът се дава на премиера Борисов за личното му ангажиране за икономическото сътрудничество в региона. Преди награждаването премиерът ни ще разговаря с председателстващия Съвета на министрите на Босна и Херцеговина Денис Звиздич. В състава на официалната ни делегация е и министърът на транспорта, информационните технологии и съобщенията Ивайло Московски.", "date": "2018.07.05", "title": "Бойко Борисов става \"Европейска личност на годината\""}
{"url": "http://standartnews.com/svyat/dvamata_britantsi_kray_solsbari__otroveni_s_novichok_tvardi_politsiyata-373304.html", "text": "Мъжът и жената, които са в критично състояние в болница в английското графство Уилтшър, са били изложени на нервнопаралитичния агент \"Новичок\", съобщи британската полиция, цитирана от световните агенции. Това е същото вещество, което бе използвано при атаката срещу бившия руски шпионин Сергей Скрипал, припомня Ройтерс. Мъжът и жената, и двамата британски граждани, бяха намерени в критично състояние в събота вечерта в дома им в Еймсбъри, на десетина километра от Солсбъри, където през март бяха отровени Скрипал и дъщеря му Юлия. \"След проучването на проби мога да потвърдя, че мъжът и жената са били изложени на въздействието на нервнопаралитичното вещество \"Новичок\", определено като същото нервнопаралитичното вещество, с което бяха отровени Сергей и Юлия Скрипал\", съобщи ръководителят на контраразузнаването Нийл Басу, цитиран от АП. Местната полиция определи случая като \"тежък инцидент\". Според полицията няма разузнавателни данни двойката да е нападната умишлено и нищо в биографиите им не предполага те да са били цел на атака. Все още не се знае как е било пренесено нервнопаралитичното вещество, допълниха силите на реда. По думите на Басу не е ясно дали има връзка между случая в Еймсбъри и Скрипал. Близо 100 служители на частите за борба с тероризма работят по делото. Полицията е отцепила най-малко пет отделни зони, включително парк и недвижим имот в Солсбъри, както и аптека и баптистка църковна сграда в Еймсбъри, допълва Ройтерс.", "date": "2018.07.05", "title": "Двамата британци край Солсбъри - отровени с „Новичок“, твърди полицията"}
{"url": "http://standartnews.com/svyat/borisov_v_saraevo_na_balkanite_tryabva_da_prodalzhim_po_patya_za_nato_i_es-373307.html", "text": "\"Курц възприе темата за Западните Балкани като приоритет и на тяхното председателство, така че можем да сме спокойни, че темата ще продължава да се движи.\" Това каза премиерът Бойко Борисов на съвместна пресконференция с председателстващия Съвета на министрите на Босна и Херцеговина Денис Звиздич в Сараево. \"Има 2 неща, които са ни изключително важни. Първо - София и Скопие успяха да преодолеят различията помежду си. Съответно и Скопие-Атина подписаха споразумение за името\", каза още Борисов. \"Босна и Херцеговина трябва да вземе пример и да намери решение на конфликтите, които има. Това не бяха лесни решения за политическия елит, но това отвори перспективите на Македония, Албания, Сърбия също уверено върви. Ние на Балканите трябва да продължим по пътя за НАТО и ЕС\", добави той. \"България е пример за етническа толерантност, нашият модел може да бъде приложен в Босна и Херцеговина. Не се бъркаме във вашите работи, но трябва да вземете окончателно решение накъде ще вървите след изборите през октомври. Тогава ние сме на разположение да продължим да работим за успеха на Босна и Херцеговина.Убеден съм, че всички европейски колеги разчитат на вас, защото Босна и Херцеговина в НАТО означава една много силна преграда срещу радикалния ислям. И вие сте изключително важни и за ЕС\", завърши Борисов.", "date": "2018.07.05", "title": "Борисов в Сараево: На Балканите трябва да продължим по пътя за НАТО и ЕС"}
{"url": "http://standartnews.com/svyat/donald_tramp_i_melaniya_raka_za_raka_na_4_yuli_napuk_na_sluhovete_za_razriv_v_braka_im_-373311.html", "text": "Националният празник на САЩ - Денят на независимостта, бе отбелязан подобаващо от семейство Тръмп. Доналд и Мелания Тръмп изненадаха медиите с поведението си. Те се появиха хванати за ръка и в чудесно настроение, което им придаваше вид на нормална щастливо женена двойка, с което опровергаха постоянните шушукания за крах в отношенията им. Тръмп носеше типичната за него едноцветна вратовръзка в червено, а Мелания отново прикова погледите с визията си. Тя изглеждаше празнично в цветовете на американското знаме, а деколтето на карираната рокля Ralph Lauren бе повече от впечатляващо. Кройката на тоалета много добре подчертаваше фигурата на госпожа Тръмп. Талията ѝ бе подчертана с червен кожен колан с панделка на Alexander McQueen, съчетан с обувки на висок ток от Christian Louboutin. Президентското семейство поздрави събралото се множество, а Доналд Тръмп раздаде автографи. След това те изгледаха празничната заря от балкона на Белия дом. Американците посрещнаха Деня на независимостта с барбекюта и фойерверки, отбелязвайки с осветени от времето традиции 242-рия рожден ден на страната си.", "date": "2018.07.05", "title": "Доналд Тръмп и Мелания ръка за ръка на 4 юли, напук на слуховете за разрив в брака им"}
{"url": "http://standartnews.com/mneniya/gledna_tochka_ima_da_navaksvame_mnogo_v_biznesa_s_kitaytsite-373321.html", "text": "----- Във форума „16 плюс 1\", чиято Седма  среща на върха започва в София, ще участват представители на 200 компании, доста от които  вече имат сериозен бизнес опит в Централна и Западна Европа. Дай боже, както очаква министърът на благоустройството Николай Нанков, да подпишем меморандум с китайски фирми за тунела под Шипка и ЕС да не го счете за нелегална държавна помощ. Не бива да имаме свръхочаквания от срещата на върха в София. Има 2-3 проекта,  за които съм информиран. Много известна световна фирма, BGI, Beijing Genomic Institute,  Пекински институт по геномика и търговската му  фирма сътрудничат с пловдивска компания - Агрион. Засадиха се тази година  площи с високодобивно китайско хибридно просо, чиито зърна са напълно свободни от глутен, за разлика от всички останали житни растения. Може да се отглежда и като трета култура за фураж за животни. Очаквам това да е едно от нещата, които ще се подпишат. Друга китайска фирма иска да сглобява малки електромобили, вероятно в Пловдив. За Летище Пловдив китайската страна поиска отлагане на подписването на договора заради проблеми с регламента. Очаквам пекински професор да представи пред колегите си в пловдивския Аграрен университет интересни сортове високодобивен ориз, който се отглежда без постоянно напояване. В света има огромен интерес към подобни китайски разработки. Пекин е разрешил да се изнесат тези семена, това ноу-хау, само в 2-3 страни. В последните години китайските инвестиции у нас са отрицателни, има и дискриминация на китайски участници в наши търгове. За съжаление, въпреки че имаме достатъчно подготвени кадри, във Външно министерство в момента няма нито един китаист. Сериозен е и визовият проблем - китайците много трудно получават визи. Абсолютно задължителна е директната авиолиния - имаме официална спогодба с Китай, дали са ни слот на летище Пекин преди 4-5 години. Но директни полети все още няма. Шанс да се обърне трендът има, но първо ни е нужна национална стратегия за работа с Китай. Трябва да направим няколко големи проекта, които да имат възвръщаемост. С добър бизнес план, гарантиран от международни банки, с документация, съобразно изискванията на ЕС. Такъв добър проект, за който се говори, е например  тунел под Стара планина - при Шипка и Петрохан. Технически и финансово за китайски  компании тези проекти са детска играчка, които могат да бъдат осъществени от шест месеца до година. Защо да не възкресим и престижни водни проекти като Горна Арда с международен конкурс на принципа „Строиш-експлоатираш-трансферираш собствеността на българската държава\". Трябва да се възползваме от това, че Китай иска да инвестира, да осъществи престижен инфраструктурен проект тук. Показва го и идването на премиера Ли Къцян  в България. В рамките на софийския форум ще се проведе първата среща на Междубанковата асоциация на Китай и страните от Централна и Източна Европа под домакинството на Българската банка за  развитие. България, както и в други области, е закъсняла в сътрудничеството с Китай в банковата сфера. В Сърбия има китайска банка, пет имат офиси в Полша, в Унгария са 4. Засега няма банка у нас, която да може да предостави на  китайски бизнесмени кредит, който да е обезпечен с имущество в Китай. При минимални стойности у нас  китайските инвестиции в Сърбия са 4 млрд. долара, в Румъния -  3.5 млрд. Осъществени са отлични съвместни  проекти, сред които мостове на Дунава, пътища в Черна гора, пристанища в Котор. Въпреки обструкциите на ЕС ще се строи високоскоростната жп линия Будапеща - Белград.", "date": "2018.07.05", "title": "ГЛЕДНА ТОЧКА: Има да наваксваме много в бизнеса с китайците"}
{"url": "http://standartnews.com/mneniya/ovatsii_ot_evropa_i_kapani_vatre-373328.html", "text": "Безпрецедентна за родната политическа действителност външнополитическа активност. Това е констатацията, която може да се направи за усилията и енергията, влагани от министър-председателя Бойко Борисов на европейската арена. Няма друга политическа личност у нас, която да е съумявала да го стори през последните десетилетия. Вярно е, че и позицията на България като председателстваща Съвета на Европейския съюз е безпрецедентна до този момент, и именно тя разкрива широк диапазон от възможности пред българските власти. Но г-н Борисов успя да уплътни във възможната степен тези възможности. Независимо от критичните бележки, които могат да се отправят от гледище на защитата на българския интерес в отношенията със Скопие, като цяло премиерът се прояви като фактор в настоящата балканска политика. Импулсът за интеграция на Западните Балкани не е с български източник, но практическото измерение е изцяло под знака на Бойко Борисов. Факт, който Защото това е не е наша домашна оценка, а мнението на лидерите на много от държавите в региона. Включването на балканската проблематика на предно място в дневния ред на Европа и тласъкът на икономическото сътрудничество са достижение на България, което намира добър отзвук в региона. И затова няма нищо случайно, че в Босна и Херцеговина отличиха българския премиер с почетен знак „Европейска личност на годината\". Все в тази посока е и българската роля за „нашествието\" на Балканите на Китай и неговите потенциални икономически намерения под ненатрапчивото домакинство на България. Седмата Среща на върха на групата 16+1 за сътрудничество между Китай и Централна и Източна Европа, която ще се състои в София на 7 юли е другият безпрецедентен за България форум на високо равнище. Значението му се подчертава и от очакваното участие на китайския премиер Ли Къцян и държавните ръководители на 16 държави от Централна и Източна Европа. Темата на лидерската среща е \"Задълбочаване на отвореното и прагматично сътрудничество, съвместно насърчаване на общия просперитет и развитие\", а заключителният документ ще бъде обозначен като „Насоки от София\". Разбира се, всичко това не може да изпрати в миманса, проблемите на българското общество и политика. Съсредоточаването на цялата правителствена енергия на международната арена, оставя без необходимата работа и ангажираност цели зони от националния икономически и социален живот, в които има гангренясали проблеми. Здравеопазване, образование, социална политика – де да имаше такава енергия, каквато демонстрира г-н Борисов на европейско ниво... Липсата на реформи все повече оставя впечатлението, че въпреки европейските фанфари, България е в тежък застой. А това е най-важното за гражданите – дали днес в България се живее по-добре, отколкото вчера. Доходите и качеството на живота у нас устойчиво за закотвени на дъното. И там трябва да се съсредоточат политическа воля и управленска компетентност от всички, които имат аспирации към властта. Повече от всякога са нужни визия и работещи идеи за изваждане на страната от тресавището на упадъка и безперспективността. В това отношение и днешните и вчерашните управляващи са хронични длъжници. На този фон, в днешната парламентарна конфигурация текат процеси на конвергенция, казано купешки. Сближаване между управляващите и опозиция по темите, които са свързани с големи ресурси – „Белене\", модернизация на армията, и „дим до Бога\" с демонстративни противоречия по периферни теми и проблеми. Като например абсолютно нефелния вот на недоверие, който измисли Корнелия Нинова по проблемите на сигурността и престъпността. Нефелен, защото на фона на острите социални скандали, като този с майките на децата с увреждания, избраната от червените лидери тема за вота беше сякаш вън от времето и пространството. И защото самата опозиция понастоящем няма кредибилни говорители по тези теми, които са способни компетентно и с необходимата политическа и експертна тежест да защитят тезите си в тази област. В същото време, управляващите в парламента все по-често раждат чисто лобистки закони, с които се търси натиск върху бизнеса. Емблематични в това отношения са инициативите на партията на вицепремиера Валери Симеонов срещу лотариите или срещу малките търговци на петрол. В тази графа с известни уговорки можем да причислим и първоначалната идея за налагане на драстичен акциз върху бездимните тютюневи изделия. Балансът, който се намери след реакция на премиера поне засега изглежда разумен. Но тази практика на законодателстване на парче и според конюнктурни хрумвания, е дълбоко порочен.", "date": "2018.07.05", "title": "Овации от Европа и капани вътре"}
{"url": "http://standartnews.com/balgariya/yordanka_fandakova_kogato_kupuvate_zhilishte_proveryavayte_dali_ima_kanalizatsiya-373302.html", "text": "Проблемът с наводняването на различни места в София при обилни дъждове може да се реши само чрез изграждането на канализация в целия град. Това обяви столичният кмет Йордана Фандъкова в предаването „Тази сутрин\" на  bTV. Тя призова хората да проверяват дали има канализация в района, преди да купят ново жилище. Фандъкова се надява строителство без изградена преди това канализация да се забрани скоро със закон. Тя припомни, че канализация в централната част на града е на около 100 години. Именно затова при ремонт на булеварди се подменят и тръбите, уточни кметът. Относно разширяването на метролинията в София Фандъкова коментира, че това е най-важният и екологичен проект за град. Изграждането на третия лъч ще се случи на два етапа, като се предвиждат 12 нови линии. Първите 8 – от „Красно село\" до Малък градски театър, ще бъдат изградени до края на 2019 г. Останалите четири станции – до „Овча Купел\" и Горна баня, ще бъдат готови в началото на 2020 г. Първите нови влакове вече са у нас – те са енергоспестяващи, допълни Фандъкова. Разширението на бул. „Тодор Каблешков\" ще завърши преди 20 юли, когато е крайният срок по план. Ремонтът по бул. „Васил Левски\" от ул. „Граф Игнатиев\" до Софийския университет ще приключи в началото на август, след това ще стартира реконструкцията от Ректората до паметника на Васил Левски, уточни кметът. Проблемът с липсата не места в детските градини решаваме със строителство и паралелно модернизираме старите градини и училища, коментира още Йорданка Фандъкова.", "date": "2018.07.05", "title": "Йорданка Фандъкова: Когато купувате жилище, проверявайте дали има канализация"}
{"url": "http://standartnews.com/balgariya/parlamentat_reshava_dali_da_osvobodi_predsedatelya_na_kevr-373300.html", "text": "Парламентът трябва да разгледа поисканата от БСП оставка на председателя на КЕВР Иван Иванов. Миналата седмица социалистите дадоха Иванов и на главния прокурор. Причината е сделката за ЧЕЗ с „Инерком\". Според левицата шефът на енергийния регулатор не е изпълнил Закона за енергетиката, който беше променен именно, за да може КЕВР да се намеси в сделката за ЧЕЗ. От Комисията за енергийно и водно регулиране отрекоха да са отказвали да изпълнят закона. От КЕВР определиха действията на социалистите като пиар акция, за да се отклони вниманието от напрежението в редиците на БСП. Водещи компании в енергийния сектор защитиха Иван Иванов.", "date": "2018.07.05", "title": "Парламентът решава дали да освободи председателя на КЕВР"}
{"url": "http://standartnews.com/balgariya/vzriven_e_bankomat_v_stolichniya_kv_lyulin-373301.html", "text": "Банкомат пред сграда на супермаркет в столичния кв. „Люлин\" е взривен през нощта, съобщиха от МВР. Сигналът за взрива е получен към 4 ч. през нощта. По първоначални данни извършителите са били двама. Те са се оттеглили с автомобил. Засега не е установена липса на касети, има нанесени материални щети по търговския обект.", "date": "2018.07.05", "title": "Взривен е банкомат в столичния кв. „Люлин”"}
{"url": "http://standartnews.com/balgariya/maturata_nalaga_klisheta_na_uchenitsite-373329.html", "text": "- Основният недостатък на учебните програми е това, че са направени по епохи и по теоретични обосновки. Не са насочени към това да бъдат ситуирани в граждански контекст - децата да могат да откриват и да разпознават в тях историческите личности. Другото негативно е, че от тях се режат произведения, без да се мисли защо те трябва да фигурират и в какъв контекст трябва да бъдат свързани. А това, което е най-важно е, че програмите по литература трябва да бъдат насочени към търсене, към откривателство, децата да се учат да правят разлика между реалност и художествена условност. Сега те са насочени към възпроизвеждане - на модернизма, на българското Възраждане. При това положение детето не може нито да мисли, нито да напише нещо стойностно по тези теми. Ако бъде насочено към съчетаване на различни контексти - художествени, социални, нравствени, тогава нещата ще бъдат съвсем различни, защото ученикът ще може да преходи от една среда в друга. - Не, те ги учат и по история, и по български. А сега просто се предлага такава програма - дадени автори, с биографии, както бе старото обучение по литература. Това трябва да бъде променено изцяло. Трябва да се тръгне в обратната посока - авторът в контекста на съвременна епоха, на тогавашната Европа, на връзката с предишни и следващи епохи, и детето ще може да направи изводите си. Същият е и принципът с изучаването на героите - един герой от произведение е изолиран от следващия. Друг е въпросът доколко преподавателите са подготвени да правят тази връзка. Голяма част от младите колеги сякаш не го умеят. По-добре да им правят квалификации за подобни знания, отколкото за преливане от пусто в празно. Аз съм бил на десетки подобни курсове, които не са ползотворни, чисто и просто чрез тях се усвояват някакви пари. Обидното е също, че често пъти ни обучават хора, чиито знания са под нашето ниво. - Много е важно да се правят връзките между писателите. Не може Йордан Йовков и Елин Пелин да бъдат изучавани в различни години. В момента Елин Пелин се изучава в 11 клас, а Йовков - в 12-ти. А книгата на моя колега и литературовед Георги Велев, която излезе неотдавна и която би трябвало да се изучава или поне да бъде в основата на програмите в училище, е изцяло върху тяхното литературно съперничество. Ако не се види как двамата взаимно се мотивират да пишат, се губи много голяма част от литературния контекст. Книгата е интересна с това, че тя учи учениците как да търсят, как да откриват, как да интерпретират дадения герой. А не да назубрят нещо. Знанието не трябва да бъде външно, а трябва да научим децата си сами да откриват това, което е най-интересно. Но ние, преподавателите, можем да усетим какво им е по-интересно, като ги накараме да четат някакви по-различни книги. Всъщност книгата на Георги Велев предлага изцяло различен поглед върху Йовков и Елин Пелин, както и върху Емилиян Станев. За съжаление вече Станев не фигурира в учебните програми, освен с \"Чернишка\" в четвърти клас, което определено не може да бъде наречено знаково произведение. На практика, като се режат произведения от учебните програми, всъщност се режат идеи.  Режат се буквално части от българската народопсихология. Оттам нататък нещата вървят към едно тотално свиване на литературата и към преподаване на парче. И това не се прави само с българската, а и със световната литература. В \"Пътешествията на Гъливер\" в девети клас има само две глави - при лилипутите и великаните. Няма ги по-философските части. Идеята е да се ограничи четенето да минимум, да се улеснят учителите и децата да са готови за матурата, но не и да имат разбирането за литература. Защото повечето деца не искат да четат и да мислят, искат просто да бъдат подготвени за матурата. Моят много голям опит показва, че не могат да бъдат съчетани творческите задачи с практическото обучение. Аз искам да ги уча по един начин на литература, но те имат зрелостен изпит и кандидатстване в университета. Преподавам даден автор и едно дете ми казва \"Ама това ще ми трябва ли за матурата?\" А все пак изборът им на специалност може да предопредели целият им живот. Чудя се как да примиря творческите задачи и интересния начин на учене с изискванията на МОН. Дори и на хора с дългогодишен опит ни е трудно да го направим. А няма и механизъм, по който едно интересно литературно откритие да влезе в учебниците и учебните програми. Новите литературни открития не стигат дори и до самата литературна общественост. Литературните среди са разделени на лобита - представянето на един нов литературоведски труд обикновено не е уважен от конкурентите. Още през 1909 година Елин Пелин казва „Писатели у нас има, литература няма\". Елин Пелин и Йовков са наричани „селски\" писатели, но всъщност те са едни от най-европейските автори. Другият ни велик автор е Емилиян Станев, който не може да бъде разбран без прочитането на Достоевски. - В момента писателите са малко или много откъснати от обществения живот. Навремето последният орач и копач е знаел кой е Вазов. В момента хората не могат да кажат дори един съвременен български писател, те просто са елиминарани от обществения живот. Културата се изучава като нещо изкуствено или измислено. Ако навремето го нямаше Вазов и не беше написал „Опълченците на Шипка\", на Шипка нямаше да има нищичко. Той казва, че Ботев е убит на връх Вола. Ботев не е убит на Вола. Но каквото каже Вазов, това е. А днешният писател няма никакъв авторитет и това нещо е съществено при възприемането на литературата от децата – те схващат писателите като някакви си там драскачи. Децата се възпитават вкъщи, че литературата е някаква измислица, че не ти е нужна за нищо, въпреки че тя може да обясни най-тънките неща в живота. Без нея децата просто не могат да осмислят своя живот. А и младите вече не правят разлика между реалност и художествена условност. Те възприемат текста абсолютно буквално. Говорим си с тях за разказа на Елин Пелин „Ветрената мелница\"и им обяснявам неща, които вече се усещат на подтекстово ниво. И учениците скачат „Къде го има това? Къде го пише в текста? Четох го два пъти, но не го намерих?\" А има книги, които позволяват това да бъде преодоляно  - например книгата на Георги Велев за литературното съперничество между Елин Пелин и Йовков. Но няма механизъм новите идеи в литературата да бъдат лансирани през министерството на образованието. Най-важното в новите учебни програми е това, че те не събуждат интерес към литературата. Децата живеят с убеждението, че  трябва да научат някакви неща, за да си изкарат матурата. Именно заради това има нужда от  такива литературни разработки  - трябва да стигнат до училищата, до университета. Системата трябва да се променя отдолу нагоре. - Да, аз им изпращам филми, книги, които човек трябва да прочете или види през живота си.  Едно от момичетата в момента чете „Изгубеният рай\"на английски, много изгледаха „Форест Гъмп\". Просто трябва по някакъв начин това да стигне до тях, да видят, че има по-различен поглед от това, което им се предлага в ежедневието. Но това трябва да стане система, не е на ниво да го направи един учител. На нас непрестанно ни правят квалификации и на мен ми е смешно, защото от тях рядко научавам нещо ново, но съм задължен да ги изкарам заради съответните точки. Обучават ме хора на много по-ниско ниво от моето. А всъщност единственото, което нас, учителите, ни задържа в училище, са децата. Не заплатите.", "date": "2018.07.05", "title": "Матурата налага клишета на учениците"}
{"url": "http://standartnews.com/balgariya/opasna_vakantsiya_igri_v_internet_zastrashavat_detsata-373303.html", "text": "11-годишно момче изгори ръката си, изпълнявайки инструкциите на опасна игра от интернет. Предизвикателството се казва \"Сол и лед\". В него участват и много по-малки деца. \"Открих играта в интернет. Пробвах да видя какво ще стане и ми излязоха мехури на ръката. Направих го три пъти\", разказа пред NOVA 11-годишният Калоян. Включил се, за да открие своя праг на болката. Момчето вече е претърпяло три интервенции. \"Резултатът е \"Пирогов\" и белези за цял живот. Този експеримент е много опасен\", коментира майката на момчето. По думите й той не е първият пациент на отделението по изгаряне. Много деца преди него са пострадали при същото предизвикателство. Това не е единствената опасна игра в интернет. 14-годишно момиче беше открито от полицаи на мантинелите на магистрала „Тракия\". Детето търсило съкровище. В играта участвали и по-малки деца. Участниците трябва да пуснат локацията си и играта им показва къде да търсят. \"От игра в интернет намерили локация, в която търсят ковчеже със скрити съкровища. Добре, че тогава е минал някакъв човек, който се е обадил на полицията. Те са се разхождали с двама приятели между мантинелите на скоростната тангента по пътя за Чепинци на магистрала \"Тракия\", разкри майката на момичето. По думите й в \"кутиите със съкровища\" други деца са откривали дребни суми, телефони, части от компютър. \"Играта е такава, че ти като намериш ковчежето, взимаш нещо, но и оставаш нещо, няма значение какво\", сподели още жената.", "date": "2018.07.05", "title": "Опасна ваканция: Игри в интернет застрашават децата"}
{"url": "http://standartnews.com/balgariya/parlamentat_spasi_ivan_ivanov_ot_bsp-373309.html", "text": "Парламентът спаси Иван Иванов от БСП заради нежеланието му да спази енергийния закон и последните поправки във връзка със сделката за ЧЕЗ. След два часа ожесточени дебати за родната енергетика и добротворната или негативна роля върху нея на енергийния регулатор, социалистите останаха сами при гласуването \"за\" смяната му от поста шеф на КЕВР. За оставката гласуваха 63 червени депутати, а против смяната му се обявиха всички останали 125 депутати от ГЕРБ, ДПС, ОП и Воля. След своеобразния вот на доверие за него Иванов коментира в кулоарите, че върху него не е бил упражняван политически натиск, с изключение на този от БСП с поисканата му оставка. По-рано по време на дебатите Рамад Аталай от ДПС упрекна социалистите, че след като не са успели да атакуват Цветан Цветанов, нито Искрен Веселинов, са насочили атака си срещу най-слабото звено, което няма как да се защити - Иван Иванов. Той нарече поначало поисканата оставка, както и инициираните от ОП промени в закона във връзка със сделката за ЧЕЗ безплодно начинание. Но обвини за допуснатия хаос именно ГЕРБ.", "date": "2018.07.05", "title": "Парламентът спаси Иван Иванов от БСП"}
{"url": "http://standartnews.com/balgariya/visokopostaven_darzhaven_chinovnik_sgashten_da_kara_drusan_s_kokain_tuzarsko_audi_a8-373310.html", "text": "Високопоставен държавен чиновник от престижна институция бе арестуван след употреба на кокаин, докато шофирал лъскавото си \"Ауди\" А8 в идеалния център на София, съобщава Агенция \"Блиц\" като се позовава на свои източници. Служителят бил засечен от полицейски патрул от отдел Тежки пътно-транспорти произшествия към столичния КАТ. На служителите на реда направило впечатление, че шофьорът на немската лимузина криволичи опасно по пътя и на няколко пъти се разминал с катастрофа. Полицаите спрели нарушителя и първоначално го тествали с дрегер. Пробата се оказала отрицателна. И служителите на реда направили тест за употреба на упойващи вещества. Този път пробата показала, че водачът шофира с високо съдържание на кокаин в кръвта. Чиновникът се опитал да се измъкне от случая и показал служебната си карта. С което, обаче си вкарал жесток автогол, защото служителите на отдел Тежки пътно-транспортни произшествия не се впечатлили и го откарали в ареста.", "date": "2018.07.05", "title": "Високопоставен държавен чиновник сгащен да кара друсан с кокаин тузарско Ауди А8"}
{"url": "http://standartnews.com/balgariya/nagrazhdavat_borisov_za_evropeyska_lichnost_na_godinata_v_saraevo-373306.html", "text": "Министър-председателят Бойко Борисов пристигна в Сараево, където ще се срещне с председателстващия Съвета на министрите на Босна и Херцеговина Денис Звиздич. В рамките на посещението му, премиерът Борисов ще бъде награден със „Златен плакет – Европейска личност на годината\", давана от Агенцията за избор и представяне на ръководители от Босна и Херцеговина, Централна и Югоизточна Европа. Призът се дава на премиера Борисов за личното му ангажиране за икономическото сътрудничество в региона.", "date": "2018.07.05", "title": "Награждават Борисов за Европейска личност на годината в Сараево"}
{"url": "http://standartnews.com/balgariya/biser_petkov_oglavi_nadzora_na_noi-373312.html", "text": "На свое заседание днес надзорният съвет на Националния осигурителен институт /НОИ/ избра ново ръководство. За председател на ръководния орган на институцията беше избран министърът на труда и социалната политика Бисер Петков, съобщиха от НОИ. Като представител на национално представените синдикални организации, президентът на КТ \"Подкрепа\" Димитър Манолов застава на поста заместник-председател на съвета, а заместник-председател от квотата на работодателите ще бъде избран на следващото заседание на Надзора. Съгласно разпоредбите на Кодекса за социално осигуряване, председателството на надзорния съвет на НОИ е с мандат от една година и се предава на ротационен принцип между трите страни, участващи в него - изпълнителна власт, работодатели и синдикати.", "date": "2018.07.05", "title": "Бисер Петков оглави надзора на НОИ"}
{"url": "http://standartnews.com/balgariya/prezidentat_moli_bosiya_da_prekrati_gladnata_si_stachka-373314.html", "text": "Президентът Румен Радев помоли Николай Колев - Босия да прекрати гладната си стачка. В специално обръщение на Фейсбук страницата си президентът Радев обясни, че отговаря публично на Николай Колев - Босия, защото мотивът за гладната му стачка засяга всички български граждани и излага на риск живота им. Той е част от големия проблем с корупцията, пише държавният глава. Радев признава, че на 12 юни 2018 г. е получил писмо от Николай Колев-Босия, с което е информиран за намерението да протестира срещу \"схемата за продажба на шофьорски книжки\" и \"тежки корупционни схеми\" в Агенция \"Автомобилна администрация\" на МТИТС. Писмото е изпратено в прокуратурата на 18 юни. Днес единствено депутатът от ВОЛЯ Пламен Христов отиде да разговаря с протестиращите. Той даже ги покани да влязат с него в НС и да поговорят спокойно за исканията им. Но протестиращите му отказаха, въпреки, че преди това настояваха депутатите да ги изслушат.", "date": "2018.07.05", "title": "Президентът моли Босия да прекрати гладната си стачка"}
{"url": "http://standartnews.com/balgariya/ivancheva_ostava_v_aresta_s_tumor-373317.html", "text": "Десислава Иванчева страда от тумор на щитовидната жлеза. Това стана ясно на днешното заседание на Апелативния специализиран съд, който разглежда искането ѝ тя да бъде пусната на свобода. Именно, за да може да се лекува, тя е внесла искането за освобождаването от арест. Отстранената кметицаана столичния район \"Младост\" обясни, че дори има час за хоспитализация в началото на август. Тя посочи, че прави и опити да забременее чрез инвитро процедури, които започнала още през 2016 година, съобщава \"24 часа\". Десислава Иванчева е обвинена, че е взела подкуп от 56 хиляди евро от строителния предприемач Александър Ваклин, за да подпише разрешителното му за строеж. По-рано през месеца тя влезе в затворническата болинца със здравословен проблем, който тогава не бе оповестен. Въпреки това Апелативният спецсъд прецени, че Иванчева трябва да остане в ареста и не уважи искането ѝ. Според магистратите има достатъчно доказателства, че тя е поискала подкуп от строителния предприемач, а освен това бе изтъкнато, че докато била в ареста Иванчева е опитала да манипулира системата в общината с помощта на деловодителка, така че забавените преписки да бъдат пренасочени към нейните заместници. Така тя целяла да покаже, че проблемите идвали не от нея, обясниха от прокуратурата.", "date": "2018.07.05", "title": "Иванчева остава в ареста с тумор"}
{"url": "http://standartnews.com/balgariya/do_kraya_na_yuli_proektat_za_boen_korab_vliza_v_parlamenta-373324.html", "text": "До края на юли проектът за придобиване на боен кораб ще бъде внесен за разглеждане от парламента. Това съобщи ген. Константин Попов,  председател на комисията по отбрана в НС по време на заседанието, но което беше приет актуализирания проект за инвестиционен разход за придобиване на многофункционален боен кораб за ВМС. Това стана с 19 гласа \"за\" и само един \"против\" на представителя на \"Воля\".  \"Приемането на този проект е важен етап за цялостната модернизация на Българската армия\", допълни ген. Попов. По време на дискусията стана ясно, че актуализираният проект е по-гъвкав от предходния и е постигнат баланс в цена, качество и индустриално сътрудничество. Очаква се до края на годината да бъде сключен договор за неговото изпълнение. Проектът за боен кораб беше представен на комисията от контраадмирал Петев. На заседанието присъстваха министърът на отбраната Красимир Каракачанов, неговият заместник Анатоли Величков и началникът на отбраната ген. Боцев. Командирът на ВМС контраадмирал Митко Петев припомни след заседанието, че основната причина за актуализирането на проекта е финансовата рамка, защото в предишния вариант не бяха предвидени средства за ДДС. Реализацията на проекта, за който сега се предвиждат 984 млн. лева, е съобразена и с националния план за нарастване на разходите за отбрана до 2 процента от БВП. Разликата от 164 млн. лева, спрямо приетия през 2016 г. от парламента проект за инвестиционен разход, е разпределена за плащане през 2025 и 2026 година. Командирът на бойния ни флот смята, че актуализираният проект ще даде възможност да се водят преговори с повече от една фирма. Министърът на отбраната Красимир Каракачанов коментира пред журналисти, че предвидените по проекта 2 кораба не са достатъчни, но отнякъде трябва да се започне. Започваме с тези два и с намерението да модернизираме фрегатите, за да може в следващите години да изпълняваме функциите си по море, каза Каракачанов, който е доволен от консенсуса в комисията за подкрепа на проекта. В отговор на въпрос заместник-министърът на отбраната Анатолий Величков потвърди, че вече са изпратени исканията за оферти към седем страни по проекта за нов тип боен самолет. Очакваме до два месеца да получим оферти, посочи Величков.", "date": "2018.07.05", "title": "До края на юли проектът за боен кораб влиза в парламента"}
{"url": "http://standartnews.com/balgariya/valeri_simeonov_zdraveto_e_povazhno_ot_pechalbite-373327.html", "text": "Снощи заедно с РЗИ, зам-министъра на здравеопазването г-жа Светлана Йорданова и членове на политическия ми кабинет започнахме проверки по Закона за шума и в София. Градът, в който законите отстъпват на познанствата, шуробаджанащината и политическите чадъри. Оказа се, че въвеждането на ред по Закона за шума в столицата е детска игра спрямо войната с мутрите в Слънчев бряг. Никакви проблеми – никъде. Откъдето минахме, след нас се възцаряваше мир, спокойствие и тишина. Оказа се, че собствениците и управителите много добре осъзнават нарушенията и още с първото разпореждане спираха озвучаването. Започнахме с кастата на „недосегаемите\" по бул. Витоша. Raffy Bar & Gelato го отнесоха първи – след констативния протокол и незабавното спиране на озвучаването при следващо нарушение ги очаква ЗАПЕЧАТВАНЕ! С първо предупреждение и спиране на музиката бяха номинирани Vitosha street Bar&Dinner, „БЕКГРАУНД\" и Social Cafe Bar & Kitchen. От снощи еротичен клуб „ФЕТИШ\" ще пуска еротична музика само вътре, а не на улицата. Констативни протоколи и разпореждане за спиране на озвучаването отнесоха кафе клуб Memento и Beach Bar на ул. Раковски. Не мога да отрека пълното съдействие на персонала и управителите. За разлика от Черноморието, много от посетителите дойдоха да ме поздравят и дори си направихме снимки. За десерт си оставихме Студентски град. Както се очакваше, там нарушенията бяха най-драстични, което наложи съставянето на констативни протоколи с незабавно прекратяване на озвучаването в бар-ресторант \"МЕЙСЪНС\" и дискотека Jim Beam Club, където гърмеше живо изпълнение на чалга дивата KALI. Милата, обеща да мине на акапелно изпълнение тип пиано бар, но това не спести протокола и административната санкция спрямо заведението. Най-арогантно нарушаваше нощната тишина Механа \"Роден край\", раздрусана от мощни чалга ритми. С влизането си спряхме музиката и силно възпалихме мъжката аудитория на претъпканото заведение. При съставянето на констативния протокол, страстите се разгорещиха, но, слава Богу, всичко мина без физически посегателства – оказа се, че голяма група полицаи празнуват професионалния си празник. Съжалявам, няма как – законът е за всички. Благодаря за перфектния професионализъм на служителите на РЗИ София под ръководството на началника Данчо Пенчев – г-н Граматиков, д-р Граматикова, г-жа Крумова и г-жа Сирачка, както и на представителите на МВР-София. Оказа се, че и в София може да има закон и ред, въпреки плювките на зложелателите. Обръщам се към всички, които констатират озвучаване от гореизброените заведения след 23 ч. незабавно да сигнализират на денонощния телефон за шума 02 940 30 03, за да приложим закона в неговата сила – а именно, да бъдат запечатани и дейността им да бъде прекратена. Защото здравето е по-важно от печалбитe!", "date": "2018.07.05", "title": "Валери Симеонов: Здравето е по-важно от печалбите"}
{"url": "http://standartnews.com/balgariya/radev_kani_premiera_na_kitay_na_ofitsialna_vecherya-373323.html", "text": "Утре, 6 юли, президентът Румен Радев ще разговаря на „Дондуков\" 2 с Ли Къцян, министър-председател на Китайската народна република, съобщиха от прессекретариата на държавния глава. Ли Къцян е на посещение у нас за участие в Седмата среща на върха на групата 16+1 за сътрудничество между Китай и страните от Централна и Източна Европа, която тази година се провежда в София. От 17.35 часа българският държавен глава и министър-председателят на Китайската народна република ще проведат среща на „четири очи\" на „Дондуков\" 2, след което ще се състоят пленарни разговори на официалните делегации на двете държави. Президентът Румен Радев и неговата съпруга Десислава Радева ще бъдат домакини на официална вечеря във вила „Калина\" по случай визитата на министър-председателя Ли Къцян и съпругата му Чън Хон.", "date": "2018.07.05", "title": "Радев кани премиера на Китай на официална вечеря"}
{"url": "http://standartnews.com/balgariya/sofiya_pak_pod_blokada_zaradi_sreshtata_na_varha_161-373325.html", "text": "Заради започващата в събота седма лидерска среща на върха на групата 16+1 за сътрудничество между Китай и страните от Централна и Източна Европа в София, се забранява престоят и паркирането на пътни превозни средства, с изключение на автомобилите на делегацията, както следва: От 07.00 часа днес до приключване на мероприятието на 06.07: - на северозападната дъга на пл. \"Св. Александър Невски\" между ул. „Дунав\" и ул. „Оборище\"; - на ул. \"Оборище\" между пл. \"Св. Александър Невски\" и ул. \"Г. С.Раковски\". От 20.00 часа на 06.07. до приключване на мероприятието на 07.07 се забранява престоят и паркирането на пътни превозни средства, с изключение на автомобилите превозващи участниците в мероприятието, както следва: - на ул. \"Доспат\" между бул. \"Витоша\" и ул. \"Баба Неделя\"; - на ул. \"Баба Неделя\"; - на ул. \"Д-р Христо Стамболски\". От 08.00 часа на 06.07 до приключване на мероприятието на 07.07: - на паркинга пред хотел „Хилтън\"; - по ул. „Астана\" между бул. „България\" и Национален музей „Земята и хората\". От 08.00 часа на 06.07 до приключване на мероприятието на 07.07: - бул. \"Джеймс Баучер\" между ул. \"Петър Станчев\" и ул. „Златен рог\". От 08.00 часа на 06.07. до приключване на 07.07 се забранява влизането на пътни превозни средства по ул. „Астана\" между бул. \"България\" и Национален музей \"Земята и хората\". От 09.00 часа до приключване на мероприятието на 06.07 по ул. \"Оборище\" между ул. \"Г.С.Раковски\" и бул. \"Васил Левски\". От 17:00 до 23:00 часа на 06.07 се забранява влизането на пътни превозни средства по ул. \"Врабча\" между ул. \"Г. С. Раковски\" и ул. \"Париж\".", "date": "2018.07.05", "title": "София пак под блокада заради Срещата на върха 16+1"}
{"url": "http://standartnews.com/balgariya/valezhi_i_gradushki-373284.html", "text": "И днес времето ще остане неустойчиво. Минималните температури сутринта ще са между 16 и 20 градуса. През нощта, а и преди обяд ще продължат валежите и гръмотевиците в централните и източните райони, както и в Рило-Родопския масив. Ще има и градушки. Максималните температури ще са между 28 и 33 градуса. Атмосферното налягане сутринта ще бъде близко до средното за месеца, но през деня ще се понижи.", "date": "2018.07.05", "title": "Валежи и градушки"}
{"url": "http://standartnews.com/balgariya/todor_kantardzhiev_mladite_lekari_napuskat_zashtoto_tuk_ne_gi_uvazhavame-373299.html", "text": "Проблеми имаме във всички сфери на здравеопазването. Най-опасни засега обаче остават натрупаните диспропорции, тоест за някои неща се намират финансиране, а за други – не. Това заяви в сутрешния блок на БНТ директорът на Националния център по заразни и паразитни болести Тодор Кантарджиев. ,,Образно казано, който плаче най-много, получава най-много пари. Затова например някои места разполагат с най-модерните болници и апаратура в страната, докато в други населени места болниците са на ръба на оцеляването'', допълни още Кантарджиев. ,,Младите лекари ще продължават да мигрират навън, докато не започнем да ги уважаваме и да им заплащаме труда както е редно'', поясни той по отношение на младите специалисти, които напускат страната. По въпроса с кърлежите експертът посъветва хората да избягват тревните пространства, винаги да се оглеждат и да следят сайтовете на районните здравни инспекции, където са качени инструкции какво трябва да предприемем в случай че намерим паразити по тялото ни. ,,Засега в България няма огнища или риск от разпространение на морбили'', завърши Кантарджиев.", "date": "2018.07.05", "title": "Тодор Кантарджиев: Младите лекари напускат, защото тук не ги уважаваме"}
{"url": "http://standartnews.com/balgariya/ochakvayte_noviya_golyam_standart-373286.html", "text": "Очаквайте от 7 юли големия \"Стандарт\" - две в едно! Неделните четива още в събота ! Любимият вестник ще събере в 48 страници всичко за уикенда. За ваше удобство сливаме съботния и неделния брой в един голям \"Стандарт\". Гвоздеят в него ще бъде приложение \"Моята България\" - вълнуващи истории за личности, с които се гордеем в миналото и сега: културни чудеса, природни феномени: уникални традиции и примери за родолюбие.", "date": "2018.07.05", "title": "Очаквайте новия голям \"Стандарт\"!"}
{"url": "http://standartnews.com/balgariya/6_hrani_obezsilvat_lekarstvata-373283.html", "text": "Ако по някаква причина ви се налага да пиете лекарства, важно е да не нарушавате предписанията на специалиста за начина им на прием, както и да спазвате точно указанията в листовките кога да ги пиете - преди, по време или след хранене. Но има и други важни подробности, за които лекарите не предупреждават пациентите си: някои обичайни продукти могат да обезсмислят цялото лечение, ако ги комбинирате с лекарства. Предлагаме ви списък с продукти, от които е по-добре да се въздържате, докато трае лечението ви - така със сигурност ще се възстановите по-бързо, пише здраве.то. Грейпфрут и сок от него Много полезен плод, богат на антиоксиданти, подходящ за черния дроб, кожата, мозъка - но много опасен, когато приемате каквото и да е лекарство. Проблемът е, че определени съединения, съдържащи се в грейпфрута, може да блокират действието на ензимите на черния дроб и червата - и в крайна сметка, дори и при правилното дозиране на лекарства, може да се сблъскате с ефекта на предозирането. Затова, ако пиете хапчета, никакъв грейпфрут! Зеле От този зеленчук е по-добре да стоят настрана хората с болно сърце, които приемат препарати за разреждане на кръвта. В зелето се съдържа много витамин К, а той от своя страна е в състояние да блокира действието на лекарствата, които предотвратяват образуването на кръвни съсиреци. И цялото лечение ще бъде безполезно, уви. Твърди сортове сирена Веществото тирамин, което се съдържа в големи количества в твърдите сирена, е отлично средство за свиване на кръвоносните съдове. И ако приемате лекарства срещу хипертония или антидепресанти, консумирането на сирене може да намали или дори напълно да отмени тяхната ефективност. По-добре си купете моцарела или извара! Банани Един от най-богатите на калий плодове - затова трябва да се откажете от бананите, ако приемате лекарства за хипертония. Един от страничните ефекти на такива лекарства е натрупването на калий в кръвта. В комбинация с бананите, това може да доведе до засилване на ефекта на лекарството и нарушаване на сърдечния ритъм. Портокали Не яжте портокали и не пийте портокалов сок, ако приемате аспирин. А също и мандарини, лимони и други цитрусови плодове: комбинацията от тези плодове и ацетиловата киселина може да предизвика най-силното дразнене на стомашната лигавица. Това е особено опасно за хора, страдащи от гастрит. Мляко Ако приемате антибиотици, не пийте мляко: може напълно да нулира ефекта на тези лекарства. Факт е, че калцият, на който са богати млечните продукти, свързва антибиотици и ги \"изтласква\" през червата, като не им позволяват да се абсорбират от организма. В резултат на това лечението може да бъде напълно безполезно.", "date": "2018.07.05", "title": "6 храни обезсилват лекарствата"}
