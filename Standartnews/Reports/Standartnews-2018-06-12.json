{"url": "http://standartnews.com/sport/belcho_goranov_podari_kniga_za_borbata_na_vitseprezident_na_mok-372527.html", "text": "Годишното заседание на Националните олимпийски комитети от Централна и Югоизточна Европа се проведе от 8 до 10 юни в Бодрум, Турция. Домакин на проявата бе проф. д-р Угур Ерденер, президент на НОК на Турция, вицепрезидент на МОК, президент на Световната федерация по стрелба с лък и  член на УС на Световната антидопингова агенция. В заседанието участваха представители на НОК от домакина Турция, Албания, България, Босна и Херцеговина, Хърватска, Чехия, Македония, Гърция, Унгария, Молдова, Черна гора, Полша, Румъния, Сърбия, Словения, Словакия, Косово. БОК бе представен от генералният секретар Белчо Горанов и Румяна Динева, зав. международния отдел. В заседанието участва и председателят на Европейските олимпийски комитети, Янец Коджиянчич /Словения/. На срещата беше обсъдена подготовката за Вторите Европейски игри, които ще се проведат в Минск /Беларус/ от 21 до 30 юни 2019 г. в 15 спорта като състезанията в 10 от тях ще са част от квалификационната система за Олимпийските игри Токио 2020.  Председателят на координационната комисия за Европейските игри Минск 2019, Спирос Капралос, президент на НОК на Гърция докладва за готовността на домакините за провеждане на игрите. Ще се използват налични спортни съоръжения и този принцип ще бъде водещ и при възлагане на домакинства за следващите издания на Европейските игри. НОК на Турция представи програмата си за включване на младежта в спортни занимания и разпространение на олимпийските ценности, като пред последните години в нея са участвали над 1 милион младежи и девойки. По време на срещата генералният секретар на БОК, Белчо Горанов връчи на проф. Ерденер книгата „Хуманните ценности на борбата\", издание на английски и френски, на която той е автор. Проведени бяха двустранни разговори с генералните секретари на НОК на Румъния и на НОК на Македония във връзка с възможността за разширяване на сътрудничеството. Изразено бе взаимно задоволство от участието на състезатели от Румъния и Македония в националния младежки олимпийски фестивал, на който БОК ще бъде за 11-ти пореден път организатор. В спортния център на НОК на Румъния който се намира в  Ижворан, до Буркурещ  е в процес на изграждане научно-изследователски център с най-съвременна апаратура за изследвания на състезателите и прилагане на най-новите достижения на спортната наука.  Ще бъде предоставена информация за възможността да се използва този център и от други НОК.", "date": "2018.06.11", "title": "Белчо Горанов подари книга за борбата на вицепрезидент на МОК"}
{"url": "http://standartnews.com/svyat/makedonskiyat_premier_i_gratski_ministar_skrepiha_druzhbata_si_s_atbta_-372517.html", "text": "Премиерът на Македония и министърът на външните работи на Гърция \"скрепиха дружбата\" между двете страни по нетрадиционен начин. Двамата прекараха уикенда в Струмица на общ обяд със съпругите си и публикуваха снимки в социалните мрежи как карат АТВ-та. \"Семейна неделна среща в Струмица със Зорица и Зоран Заеви. Търсим пътя заедно!\", написа външният министър.", "date": "2018.06.11", "title": "Македонският премиер и гръцки министър скрепиха дружбата си с ATB-та"}
{"url": "http://standartnews.com/kultura/sofiya_vidya_arheologicheskoto_nasledstvo_na_azerbaydzhan-372501.html", "text": "Изложбата \"Археологическото наследство на Азербайджан, която е една от проявита, с които в България се отбелязва 100-годишнината от създаването на Азербайджанската демократическа република, продължава да привлича посетители в Националния археологически музей при БАН. Интересът към експонатите е голям, тъй като те представят най-нови открития на археологическите разкопки в Азербайджан, направени от 1991 г. насам. През последните години с държавна подкрепа и в партньорство с много чуждестранни научноизследователски центрове в Азербайджан са проучени интересни археологически обекти, датиращи от различни периоди. Разположеният в централната част на Южен Кавказ Азербайджан е регион, в който се появяват ранните цивилизации и археологическите култури на човечеството. Експонатите в изложбата са не само богатството на Азербайджан, но и наследството на цялото човечество.", "date": "2018.06.11", "title": "София видя археологическото наследство на Азербайджан"}
{"url": "http://standartnews.com/biznes/eskalator_vozi_za_dve_minuti_do_plazha_v_albena-372541.html", "text": "- За радост на всички приятели на \"Албена\" новостите през последните няколко сезона са все повече. За втора поредна година реализираме амбициозна инвестиционна програма, която освен реновиране на хотелска база, включва и множество инвестиции в безопасна и екологична среда в комплекса. Продължаваме да инвестираме в комфорта на хотелските ни комплекси – тази година 6 от тях отварят врати с обновена база, като два са цялостно реконструирани, с 4-звезден стандарт на настаняване. Това са хотел \"Добротица\", който от началото на сезона носи името \"Калиакра маре\" и хотел \"Лора\", който се превърна в делукс крило на \"Ралица Супериор\". Разширяваме аквапарка, развиваме спортната инфраструктура. Създаваме нови пешеходни зони, които са важни притегателни точки за нашите гости. - Това е важна част от стратегията за устойчиво развитие на \"Албена\", която стартирахме преди повече от година. Темата е повече от чувствителна и всички ние виждаме колко много дискусии провокира тя в Западна Европа. Ясно е, че усилията са в една посока – към ограничаване на движението на автомобили и използване на екологични алтернативи за транспорт. В \"Албена\" стремежът е да ограничим трафика на автомобили в зоните близо до плажа и резерват Балтата и там да създадем безопасни алеи за разходки и здравословна почивка. Извън тази зона разполагаме с повече от 2000 паркоместа, които на практика са достатъчни да задоволят нуждите на гостите на \"Албена\", пристигащи със собствен транспорт. - Точно така, предлагаме алтернативен екологичен транспорт, който да насърчи гостите ни с автомобили да използват буферни паркинги. Този транспорт е напълно безплатен и на разположение не само на гостите на хотели в \"Албена\", но и на външни посетители. - Да, тази година изградихме и втори ескалатор, с което се превръщаме в абсолютни иноватори на тема екологичен транспорт. Тези съоръжения на практика правят хотелите в парковата зона все по-предпочитани. Разстоянието до плажа от тях е по-малко от 2 минути, а с новия ескалатор, движението вече е непрекъснато и в двете посоки (към плажа и към хотелите). - Бяхме първите, които въведоха мобилно приложение за поръчки директно от шезлонга на плажа. Първите успехи са налице и затова решихме да разширим обхвата на приложението през този сезон – вече възможност за поръчки ще имат гостите ни на повече от половината плажни зони в \"Албена\". Освен за поръчки приложението \"Албена\" ще дава актуална информация за различните културни събития и активности в комплекса. - Ние произвеждаме голяма част от плодовете и зеленчуците, които се предлагат в нашите ресторанти – ябълки, череши, круши, сливи, грозде, домати, краставици, пресни подправки. От няколко години сме производители на бяло вино от 4 сорта грозде, както и на натурални сокове. Произвеждаме и висококачествено говеждо месо от породата Black Angus. Освен собствената био продукция насърчаваме дейността на местните доставчици, като над 70% от всички храни и напитки в \"Албена\" се доставят от район в радиус от 50 километра от комплекса. - Както всяка година, всяка събота от 21:00 часа, от 30 юни до края на август сме предвидили различни, безплатни за гостите ни, концерти на лятната сцена. Рок, класика с модерно звучене и джаз ще са основните теми. \"Акага\" и Буз ди Анджело ще ни зарадват с трибюти на Джеймс Браун, Принс и Рей Чарлз на 4 и 11 август, а Николо Коцев и група \"Кикимора\" с музиката на \"Дийп Пърпъл\" и \"Рейнбоу\" на 18 август. На 14 юли любителите на класическа музика с модерно звучене ще зарадваме с концерт на квартет \"Дестъни\" с „Приключението Кросовер\", а на станалия традиция рожден ден на \"Албена\" - 24 август, каним всички на „Джазът среща класиката - на 40 пръста\"- концерт на Четиримата пианиста - Иван Янъков, Георги Черкин, Живко Петров и Ангел Заберски. Цялата програма е на сайта на \"Албена\" и бъдещите ни гости могат да плануват дните на почивката си и съобразно музикалните си предпочитания. - За поредна година в \"Албена\" на плажа, йога сесии провежда Сандип Кумар, йога мастър с огромен опит в областта на източните философии. Той прилага и техники на лечебен масаж, които са част от предлагането в СПА центровете ни. - Това е първа по рода си кандидатура за страната ни и голяма реклама за България. Мисля, че няма по-подходящо селище от Албена за тази цел. При нас се практикуват активно над 50 вида спорт. Последните години инвестирахме в нов тенис център и модерна конна база, разполагаме с най-добрата база за футбол, плажни и водни спортове. Ежегодно сме домакини на състезания и първенства от национално, европейско и световно ниво. Кандидатурата ни съвпада с 50-годишния юбилей на \"Албена\", което още повече ни кара да вярваме в каузата за превръщане на комплекса в най-значимия спортен център у нас. - Става дума за клиника за рехабилитация от най-високо ниво, която отвори врати преди малко повече от месец. Лечебните процедури съчетават най-съвременни методи с използване на уникалните природни фактори на \"Албена\" – морски климат, минерална вода и лечебна кал. Това е важен етап в развитието на Меди СПА център \"Медика\", който е и най-големият медицински, балнеологичен и уелнес център по Черноморието. Благодарение на тези възможности \"Албена\" се превръща в атрактивна дестинация за четири сезона. - Умерени сме в очакванията си за ръст тази година, тъй като ситуацията в конкурентни на България дестинации се стабилизира бързо през последните месеци. Все пак засега са стабилни позицииите на немски пазар, ръст очакваме от пазари Централна Европа, Франция, Скандинавия и Великобритания. За съжаление със значителен спад е пазар Русия, което се отразява негативно на бизнес климата този сезон.", "date": "2018.06.11", "title": "Ескалатор вози за две минути до плажа в \"Албена\""}
{"url": "http://standartnews.com/sport/grigor_dimitrov_e_shesta_sila_v_sveta-372516.html", "text": "Григор Димитров е шести в световната ранглиста с актив от 4,870 т., след като Фернандо Вердаско го елиминира в трети кръг на \"Ролан Гарос\". Григор е насочил вниманието си към сезона на трева и ще участва в Куинс. Анди Мъри е №157, а Новак Джокович е №21. Шампионът от \"Ролан Гарос\" Рафаел Надал е №1 с 8,770 точки, следван от Роджър Федерер (8,670) и Александър Зверев (5,965). До №4 стига Хуан Мартин дел Потро с 5,080 т., а пети е Марин Чилич (4,950). В Топ 10 влизат Доминик Тийм, Кевин Андерсън, Давид Гофен и Джон Иснър.", "date": "2018.06.11", "title": "Григор Димитров е шеста сила в света"}
{"url": "http://standartnews.com/mneniya/je_suis_penka-372545.html", "text": "Цяла Европа, а защо не и половината свят, си отдъхнаха с облекчение. Кравата Пенка отърва ножа и скоро ще се върне при своя стопанин. България и Евросъюзът се разминаха с печалната слава на брутални касапи буквояди, стриктно придържащи се към законите на Брюксел, които понякога се оказват повече от абсурдни. Както и да го гледаме, щеше да е повече от жестоко хайванчето да бъде умъртвено заради една разходка до съседна Сърбия, която за беда не е член на ЕС. Вероятно обаче точно това щеше да се случи, ако историята с кравата не беше възмутила обществото у нас и зад граница повече от всяка драма с бежанец. Практиката сочи, че от родната агенция за безопасност на храните БАБХ не си поплюват в такива случаи и стриктно изпълняват разпоредбите на Брюксел. А те предвиждат Според чиновниците и експертите, сътворили разпоредбите, така жителите на общността ще бъдат защитени от възможни зарази и болести, които хайваните могат да пренесат. Просто и ясно на хартия, но стряскащо брутално и жестоко, когато става въпрос за напълно здрави животни. Пенка обаче щеше да отиде на оня свят, а гибелта й щеше да бъде аргументирана с точни цитати на точки и алинеи от брюкселските разпоредби. И нищо не можеше да я спаси, ако съдбата не беше се намесила в лицето на собственика на кравата Иван Харалампиев. Той трогателно разказа пред медиите личната си драма с любимата крава, даже смело послъга, че е бременна. И бавно и полека растящото възмущение за обречената Пенка взе да расте като лавина. Най-гръмогласни бяха на Острова, където използваха неволите на кравата като драстичен пример за вредата от евробюрокрацията. И взеха на висок глас да се вайкат какво чака британския добитък след Беркзит. Големите британски таблоиди дори изпратиха кореспонденти в кюстендилското село Копиловци да опишат драмата на животното и неговия собственик, а ежедневникът \"Телеграф\" отвори онлайн петиция, настояваща животът й да бъде помилван. За Пенка взе да жали и самият сър Пол Маккартни, легендата от \"Бийтълс\". На редовните прескоференции на Еврокомисията въпросите за кравата звучаха наред с тези за митата на Тръмп Беше въпрос на време да тръгнат шествия с лозунги \"Je suis Пенка\" и протести с искане тя да бъде помилвана. У нас обаче този път се усетиха навреме накъде отива работата. Първи удариха алармата евродепутатите от управляващата коалиция, които обясниха какво петно ще лепне върху имиджа на страната председател на Съвета на ЕС одраната кожа на Пенка. В агенцията по безопасност на храните след кратко чесане по главите намериха спасителен изход. Обявиха, че Пенка ще бъде подложена на тестове и ако лабораторните анализи на кравата, пребивавала 15 дни в Сърбия и преминала обратно границата, са отрицателни за изследваните болести, тя ще бъде помилвана. В крайна сметка така и стана. Даже към края на седмицата животното триумфално ще се върне в обора в село Мазарачево. А стопанинът й обеща празнично меню от лукс фураж за изтърпените неволи. \"Да живее Пенка!\", възкликна дори говорителят на председателя на Европейската комисия Жан Клод Юнкер, щастлив от хепиенда. Въпросът обаче е какво ще се промени след чудодейното избавление на Пенка. Ще пренапишат ли разпоредбите си бюрократите от Брюксел? Ще сменят ли чипа родните служители от агенцията за безопасност на храните? Или ще чакаме поредна трогваща история за друго хайванче, което пак ще извади на показ безумията, превърнати в закони. Да не говорим, че много родни превозвачи сигурно вече си мечтят и те да успеят така да трогнат общественото мнение на Запад, както направи клетата Пенка.", "date": "2018.06.11", "title": "Je suis Пенка"}
{"url": "http://standartnews.com/sport/obzor_prodavat_universiada_za_156_miliona_leva-372543.html", "text": "Столичната зала \"Универсиада\" е обявена за продажба от частния съдебен изпълнител Стоян Якимов. Това става ясно от обявление, публикувано в регистъра на публичните продажби. Търгът ще се проведе в канцеларията на Софийския районен съд на 13 юли. Желаещите да участват трябва да осигурят задатък от 10% от сумата, а срокът за подаване на заявките е от 12 юни до 12 юли. Началната цена е 15,6 милиона лева. Купувачът ще бъде обявен на 13 юли. Имотът е със застроена площ 4 130 кв. м. и включва три зали, десет кабинета, една радиокабина, една осветителна кабина, три коментаторски кабини и четири съблекални. В обявата на ЧСИ Стоян Якимов, за пазач на имота е определен Константин Папазов. Треньорът на баскетболния \"Левски Лукойл\" е представител на дружеството и управител на залата. Там неговият отбор, който стана шампион в първенството, играе домакинските си мачове. Зала \"Универсиада\" бе приватизирана от правителството на НДСВ през 2008 година. Тогава тя стана собственост на \"Велдер Билд\" ЕАД за 9,5 милиона лева. Собственик на компанията е \"Велдер-БГ\", а 100% от нейния капитал се притежава от швейцарското \"Съксес инвест\" АГ. Управител е Георги Драгомиров - 74-годишен мъж от с. Негованци, станал популярен в медиите като \"бедняка милионер\" заради огромния брой компании, които \"управлява\" и мизерията, в която живее, пише money.bg. \"Велдер-БГ\" е регистрирана на столичния бул. \"Цар Борис\" III - където бе офисът на банкера Цветан Василев, собственик на \"Корпоративна търговска банка\". \"Велдер-БГ\", \"Велдер Пропъртис\" и \"Велдер Билд\" са имали общо 39,5 милиона лева непогасени задължения към КТБ, показа тогава докладът на \"Аликс Партнърс\". Одиторското дружество включи трите дружества в списък \"канали за финансиране\", или иначе казано \"бушони\".", "date": "2018.06.11", "title": "ОБЗОР: Продават \"Универсиада\" за 15,6 милиона лева"}
{"url": "http://standartnews.com/svyat/anuliran_polet_na_rayanear_ostavi_200_patnitsi_blokirani_na_letishte_shonefeld_v_berlin-372511.html", "text": "Анулиран полет на \"Райънеър\"  остави 200  пътници блокирани на летище \"Шонефелд\" в Берлин. Полетът им е бил до София в 15:30  минути вчера. По първоначални данни причината за отмяна на полета е била лошото време. Всички  пътници са  били свалени от самолета с обещанието, че след два часа полетът ще бъде осъществен. След като са се върнали в чакалнята на летището пасажерите обаче установили, че полетът им е анулиран. От \"Райънеър\" са им предложили  полети до различни летища, без връзки за София обаче. Сред пътуващите има малки деца и болни хора. Авикомпанията има всеки ден полет от Берлин до София, но справка показва, че за следващите три дни всички места са резервирани и първият самолет със свободни билети е в  четвъртък. Храна и вода не им е била предоставена. Компанията е предложила нов директен полет до София, който е на 14 юни – четвъртък. „Някои се върнаха при близки в Берлин, други останаха да търсят начини, а трети ще пътуват през Букурещ днес и ще търсят начин за своя сметка да се доберат в София\", добави Любенова.", "date": "2018.06.11", "title": "Анулиран полет на \"Райънеър\" остави 200 пътници блокирани на летище \"Шонефелд\" в Берлин"}
{"url": "http://standartnews.com/sport/sas_zlato_novi_7_medala_i_diamantena_podkrepa_zavarshi_multievropeyskoto_parvenstvo_po_taekuondo-372521.html", "text": "С общо 24 медала, нов рекорд и невероятен успех за България завърши Мултиевропейското първенство по таекуондо, което се проведе в Пловдив. В последния ден нови  седем медала прибавиха родните състезатели в категориите юноши и девойки, мъже и жени. След като в събота олимпийското ни таекуондо би собствения си рекорд , вчера окончателно затвърди позициите си на водеща таекуондо сила. В последния ден от надпреварата зрителите в зала \"Колодрума'' успяха да се наслaдят на уникалната българска игра и успехи. За да подкрепят състезателите ни на трибуните беше най-голямата нежна гордост на България - „Диамантените момичета\". Ансамбълът ни по художествена гимнастика насърчаваше таекуондистите ни през целия ден на състезанието. Калоян Бинев позлати България в кат мъже до 63кг, след 5 победни срещи и невероятен финал. По пътя към златото, след първа служебна победа, Кало премина през представители на Македония и Турция в първите си 2 битки. На полуфинала, Бинев срещна опонент от Русия, който въпреки силната си заявка не успя да надделее над нашето момче. Финалът на Калоян срещу представителя на Германия  изправи цялата зала на крака. Въпреки догонването на двамата в точките през целия мач, десет секунди преди края, немският национал водеше в резултата. Това стимулира Калоян и във финалните секунди, с надмощие от 2 точки и резултат 11:9, Кало спечели единственото злато за България в категория мъже и жени. Сребърните медали дойдоха от Емилия Тасева от ТК \"Форс\" в кат. девойки до 55кг., Мари Илиева до 59 кг. от ТК \"Таекуондо Фитнес\" също отново при девойки, и от бронзовия медалист от Световното в Египет 2017 – Кристиян Златев в кат + 78кг от клуб Сунг Ри - Ботевград. Медалистът ни от световното първенство за мъже, Владимир Далаклиев се впусна в битки, въпреки тежката травма на коляното, която му бе нанесена на сериите  -Гран При в Рим. Влади победи в две поредни срещи, и след като завоюва бронзов медал за България, травмата на крака му наложи да спре игра. Освен Влади с бронзови медали за страната ни взеха Мариела Иванова в кат -68 кг. от клуб Кондор 2000 и Никол Чорбанова в кат. жени – 58 кг от клуб Таекуондо Фитнес. Мултиевропейските игри са първото по рода си Европейско първенство, което е отворен турнир и право на участие имат състезатели от цял свят. Това прави родните медали изключително ценни и стойностни, тъй като освен европейска титла, състезателите ни имат повод да се гордеят, и с голямата конкуренция от цял свят, която преодоляват.", "date": "2018.06.11", "title": "Със злато, нови 7 медала и „диамантена\" подкрепа завърши Мултиевропейското първенство по таекуондо"}
{"url": "http://standartnews.com/svyat/merkel_se_obyavi_za_prodalzhavane_na_dialoga_mezhdu_es_i_sasht-372515.html", "text": "Германското правителство ще се придържа към декларацията, приета на срещата на страните от Г-7 в Канада. Това обяви канцлерът Ангела Меркел, която определи решението на американския президент да се разграничи от документа като \"отрезвително и малко потискащо\". В интервю за телевизия ARD Меркел призна, че позицията на Доналд Тръмп не улеснява нещата, но добави, че възнамерява да продължи преговорите с него, включително на срещата на върха на НАТО през юли в Брюксел, предаде БНР. Запитана за заплахите на Тръмп да наложи високи мита върху вноса на европейски автомобили в САЩ - стратегически за Германия сектор, канцлерът каза, че иска да се формира общ европейски фронт. Меркел заяви още, че е възможно връщане на Русия в Г-7, но за целта е \"необходим напредък в реализацията на Минските споразумения\".", "date": "2018.06.11", "title": "Меркел се обяви за продължаване на диалога между ЕС и САЩ"}
{"url": "http://standartnews.com/sport/otnovo_super_tenis_na_4move17_v_sk_dema-372531.html", "text": "Отново с интересни битки, спортменско отношение и качествен тенис завърши и втория турнир от веригата 4Моve17+. Домакинът СК ДЕМА се превърна в арена на страхотни тенис битки, а второто състезание беше само по двойки и се проведе само в неделния ден. Всички двойки бяха разпределени в 4 групи и се играеше на принципа всеки срещу всеки като първите две двойки от всяка група продължаваха на четвъртфиналите, където се играеше на директна елиминация. Въпреки проливния дъжд, който се изля над кортовете, в рамките на два часа домакините ги бяха подготвили и битките продъжиха с пълна сила. Победители станаха двойката - Любомир Лещански, който игра в тандем с Георги Мирчев, който пък на първия турнир игра и финал поединично. На финала те за втори пореден път в рамките на няколко часа, но много по-трудно с резултат4/5 (4), 4/2, 10/3 се наложиха над Румен Господинов и Стоян Плугаров, които пък от своя страна бяха финалисти и в първото издание на веригата. В полуфиналните мачове Господинов/Плугаров губеха с 5/1 от победителите в първото издание Иво Божилов и пламен Пенев, но с добра игра обърнаха мача и спечелиха с 7/5. В другият полуфинал Лещански/Мирче побеиха Николай и Ивайло Иванова след 4/1 и отказ на двойката поради контузия. Финалистите получиха брандирани медали с името на партньора на веригата - изотонични напитки за високи резултати 4Move. По 1 напитка имаше и за всеки един участник. Допълнителни награди за всички бяха осигурени и от другит партньор на СК ДЕМА и веригата - DoppelHerz, които са висококачествени немски хранителни добавки и витамини. В 5-тата юбилейна година на веригата бяха предвидени общо 5 турнира, но поради големият интерес се добави още един, който ще се проведе на 1-2 септември и ще включва игри и поединично и на двойки на кортовете нa тенис клуб Happy Win. Следващият турнир ще бъде отново и поединично и на двойки и ще се проведе на 23-24 юни в СК ДЕМА.", "date": "2018.06.11", "title": "Отново супер тенис на 4Move17+ в СК ДЕМА"}
{"url": "http://standartnews.com/biznes/sun_care_perfection_na_refan__za_dalgotraen_ten_bez_slanchevi_izgaryaniya-372496.html", "text": "Новата линия от слънцезащитни продукти SUN CARE PERFECTION на REFAN съдържа специално разработена формула с висока слънцезащита, която предпазва  от слънчеви изгаряния и увреждане на кожата, причинено от UV лъчите. Експертна широкоспектърна UV-филтърна  Tinosorb-система осигурява висока защита на всеки тип кожа срещу фотоувреждания и фотостареене. Иновативната технология предоставя ефикасна подкрепа срещу UV- лъчи и слънчеви реакции, както и повишена защита срещу свободни радикали. Серията за висока защита от слънцето SUN CARE PERFECTION  съдържа крем за лице и лосион за тяло със слънцезащитен фактор /SPF/ 30 UVA/UVB и с деликатен плодов аромат, както и  кремове и лосиони за тяло със SPF 50 UVA/UVB  в две разновидности - с плодов аромат и аромат на роза. Кремовете за лице са разработени с високомолекулна хиалуронова киселина, която хидратира повърхността на кожата и предотвратява загубата на вода. Адекватното водно съдържание е от съществено значение за правилното функциониране на всички структури в кожата и подобрява нейния релеф и гладкост. Кремовете за лице са с комфортна копринена текстура без лепнене и без мазен филм. Лосионите за тяло са обогатени с натурален токоферол /витамин Е/, който ефективно защитава от свободните радикали. Тяхната  елегантна текстура създава  копринено усещане, без омазняване и  бели следи. Продуктите за лице и тяло от слънцезащитната линия SUN CARE PERFECTION на REFAN правят кожата мека и овлажнена. Осигуряват надеждна фото защита за добиване на равномерен и дълготраен  тен без слънчеви изгаряния и позволяват да се радвате на слънцето през цялата година.", "date": "2018.06.11", "title": "SUN CARE PERFECTION на REFAN – за дълготраен тен без слънчеви изгаряния"}
{"url": "http://standartnews.com/biznes/albena_mozhe_stane_evropeyski_kurort_na_sporta_za_2019_g-372535.html", "text": "Инспектори на АCES EUROPA провери днес готовността на курортен комплекс Албена да бъде европейски курорт на годината за 2019-а. Гостите останаха очаровани от условията и възможностите, които перлата на българското Черноморие предоставя за целогодишна почивка и спорт. Хуго Аленсо - генерален секретар на ACES EUROPE, заедно с останалите от управата на организацията, която определя европейските градове и столици на спорта Лукас Борел, Виченцо Лупатели, Франсоа Ноел и Анатоли Илиев – обиколиха днес в продължение на два часа всички спортни съоръжения в курорта, след което изгледаха специалната презентация, представяща възможностите и приоритетите на Албена в областта на активната почивка, рекреацията и здравословния начин на живот. Авторитетните гости получиха обстойна информация по време на инспекцията от Димитър Тачев – зам.-директор маркетинг и реклама на курорта, Денис Тахиров – мениджър спорт, Ервин Линдбихлер – ръководител сектор Спорт, Кристина Богданова – продуктов мениджър и др. Гостите разгледаха многофункционалната зала, огромния аквапарк, конната база, тенис-комплекса, футболните игрища, спа-центъра, игрището за хокей на трева и останалите многобройни спортни съоръжения на курортен комплекс Албена. Специална презентация запозна присъстващите с бъдещите инвестиционни приоритети на курорта в областта на спорта за. Ако бъде избран Албена ще стане първият в историята европейски курорт на спорта. ACES определя столици, градове и малки градове на спорта от 2000 г., но от идната година вече ще включва и новата титла – европейски курорт на спорта.", "date": "2018.06.11", "title": "Албена може стане Европейски курорт на спорта за 2019 г."}
{"url": "http://standartnews.com/mneniya/eskalator_vozi_za_dve_minuti_do_plazha_v_albena-372541.html", "text": "- За радост на всички приятели на \"Албена\" новостите през последните няколко сезона са все повече. За втора поредна година реализираме амбициозна инвестиционна програма, която освен реновиране на хотелска база, включва и множество инвестиции в безопасна и екологична среда в комплекса. Продължаваме да инвестираме в комфорта на хотелските ни комплекси – тази година 6 от тях отварят врати с обновена база, като два са цялостно реконструирани, с 4-звезден стандарт на настаняване. Това са хотел \"Добротица\", който от началото на сезона носи името \"Калиакра маре\" и хотел \"Лора\", който се превърна в делукс крило на \"Ралица Супериор\". Разширяваме аквапарка, развиваме спортната инфраструктура. Създаваме нови пешеходни зони, които са важни притегателни точки за нашите гости. - Това е важна част от стратегията за устойчиво развитие на \"Албена\", която стартирахме преди повече от година. Темата е повече от чувствителна и всички ние виждаме колко много дискусии провокира тя в Западна Европа. Ясно е, че усилията са в една посока – към ограничаване на движението на автомобили и използване на екологични алтернативи за транспорт. В \"Албена\" стремежът е да ограничим трафика на автомобили в зоните близо до плажа и резерват Балтата и там да създадем безопасни алеи за разходки и здравословна почивка. Извън тази зона разполагаме с повече от 2000 паркоместа, които на практика са достатъчни да задоволят нуждите на гостите на \"Албена\", пристигащи със собствен транспорт. - Точно така, предлагаме алтернативен екологичен транспорт, който да насърчи гостите ни с автомобили да използват буферни паркинги. Този транспорт е напълно безплатен и на разположение не само на гостите на хотели в \"Албена\", но и на външни посетители. - Да, тази година изградихме и втори ескалатор, с което се превръщаме в абсолютни иноватори на тема екологичен транспорт. Тези съоръжения на практика правят хотелите в парковата зона все по-предпочитани. Разстоянието до плажа от тях е по-малко от 2 минути, а с новия ескалатор, движението вече е непрекъснато и в двете посоки (към плажа и към хотелите). - Бяхме първите, които въведоха мобилно приложение за поръчки директно от шезлонга на плажа. Първите успехи са налице и затова решихме да разширим обхвата на приложението през този сезон – вече възможност за поръчки ще имат гостите ни на повече от половината плажни зони в \"Албена\". Освен за поръчки приложението \"Албена\" ще дава актуална информация за различните културни събития и активности в комплекса. - Ние произвеждаме голяма част от плодовете и зеленчуците, които се предлагат в нашите ресторанти – ябълки, череши, круши, сливи, грозде, домати, краставици, пресни подправки. От няколко години сме производители на бяло вино от 4 сорта грозде, както и на натурални сокове. Произвеждаме и висококачествено говеждо месо от породата Black Angus. Освен собствената био продукция насърчаваме дейността на местните доставчици, като над 70% от всички храни и напитки в \"Албена\" се доставят от район в радиус от 50 километра от комплекса. - Както всяка година, всяка събота от 21:00 часа, от 30 юни до края на август сме предвидили различни, безплатни за гостите ни, концерти на лятната сцена. Рок, класика с модерно звучене и джаз ще са основните теми. \"Акага\" и Буз ди Анджело ще ни зарадват с трибюти на Джеймс Браун, Принс и Рей Чарлз на 4 и 11 август, а Николо Коцев и група \"Кикимора\" с музиката на \"Дийп Пърпъл\" и \"Рейнбоу\" на 18 август. На 14 юли любителите на класическа музика с модерно звучене ще зарадваме с концерт на квартет \"Дестъни\" с „Приключението Кросовер\", а на станалия традиция рожден ден на \"Албена\" - 24 август, каним всички на „Джазът среща класиката - на 40 пръста\"- концерт на Четиримата пианиста - Иван Янъков, Георги Черкин, Живко Петров и Ангел Заберски. Цялата програма е на сайта на \"Албена\" и бъдещите ни гости могат да плануват дните на почивката си и съобразно музикалните си предпочитания. - За поредна година в \"Албена\" на плажа, йога сесии провежда Сандип Кумар, йога мастър с огромен опит в областта на източните философии. Той прилага и техники на лечебен масаж, които са част от предлагането в СПА центровете ни. - Това е първа по рода си кандидатура за страната ни и голяма реклама за България. Мисля, че няма по-подходящо селище от Албена за тази цел. При нас се практикуват активно над 50 вида спорт. Последните години инвестирахме в нов тенис център и модерна конна база, разполагаме с най-добрата база за футбол, плажни и водни спортове. Ежегодно сме домакини на състезания и първенства от национално, европейско и световно ниво. Кандидатурата ни съвпада с 50-годишния юбилей на \"Албена\", което още повече ни кара да вярваме в каузата за превръщане на комплекса в най-значимия спортен център у нас. - Става дума за клиника за рехабилитация от най-високо ниво, която отвори врати преди малко повече от месец. Лечебните процедури съчетават най-съвременни методи с използване на уникалните природни фактори на \"Албена\" – морски климат, минерална вода и лечебна кал. Това е важен етап в развитието на Меди СПА център \"Медика\", който е и най-големият медицински, балнеологичен и уелнес център по Черноморието. Благодарение на тези възможности \"Албена\" се превръща в атрактивна дестинация за четири сезона. - Умерени сме в очакванията си за ръст тази година, тъй като ситуацията в конкурентни на България дестинации се стабилизира бързо през последните месеци. Все пак засега са стабилни позицииите на немски пазар, ръст очакваме от пазари Централна Европа, Франция, Скандинавия и Великобритания. За съжаление със значителен спад е пазар Русия, което се отразява негативно на бизнес климата този сезон.", "date": "2018.06.11", "title": "Ескалатор вози за две минути до плажа в \"Албена\""}
{"url": "http://standartnews.com/biznes/i_letniyat_turizam_povishil_tsenata_na_benzina-372544.html", "text": "Масовият бензин А95 достигна средна цена от 2,26 лева по бензиностанциите в страната. След като дълго време се задържаха малко над границата от два лева, от края на април т.г. горивата тръгнаха рязко нагоре, като до днес поскъпването е с над 10 на сто. Това показва справка в сайта Fuelo.net. Така се оказва, че бензинът не е бил толкова скъп от края на август 2015 г. Дизеловото гориво също поскъпна и средната му цена вече е 2,28 лева/литър. Причините са поскъпването са основно две. Първата е повишената цена на петрола на световните пазари. След като дълго време \"черното злато\" се търгуваше на цени между 60 и 70 долара на барел, в началото на май цените тръгнаха рязко нагоре, като за кратко скочиха над 80 долара/барел, но в крайна сметка за закротиха около 75 долара. Втората причина е повишеното търсене на горива от началото на вече започващия летния туристически сезон в Северното полукълбо.", "date": "2018.06.11", "title": "И летният туризъм повишил цената на бензина"}
{"url": "http://standartnews.com/balgariya/voenen_helikopter_padna_kray_plovdiv_ima_zaginali-372546.html", "text": "Военен хеликоптер е паднал в нива недалеч от гражданското летище на град Пловдив. По предварителна информация от службите за спешна помощ са загинали 2 души и 2 са ранени. Това е вторият инцидент с военен хеликоптер в рамките на една година. Точно преди година и два дни, на 9 юни 2017 г. военен хеликоптер „Пантер\" с командир капитан Георги Анастасов падна в Черно море по време на тактическо учение на 7 мили източно от устието на река Камчия. При инцидента пострадаха още двама от членове на екипажа – капитан Павел Симеонов и капитан Анатоли Апостолов, които оцеляха. Няма отменени полети на летище „Пловдив\", въпреки че инцидентът е станал в непосредствена близост в югоизточния край на гражданското летище. На летището е спокойно. Минути след инцидента пристигна полет от Лондон, а самолет е заминал за Милано. На мястото на инцидента има разследващи от „Военна полиция\" и прокуратурата.", "date": "2018.06.11", "title": "Военен хеликоптер падна край Пловдив, има загинали"}
{"url": "http://standartnews.com/balgariya/167_000_balgarki_i_balgari_lentyaystvat-372534.html", "text": "167 хиляди млади българи нито учат нито работят. Данните изнесе вицепремиерът Томислав Дончев по време на конференция \"Образование и труд\", предаде бТВ. В сравнение с останалите европейски държави, в България неработещите млади хора са 22%, а в Европа са средно 12%. Той изрази мнение, че \"имаме едно изгубено поколение\" в резултат на \"недобре скроена социална политика\". „Ако в средата на 70-те един млад човек не работи, той най-вероятно би умрял от глад. Сега е напълно възможно, човек на 20 плюс да не работи, да има нов телефон и да се показва поне един път на ден в някое кафене\", коментира вицепремиерът. През следващите 10 години на пазара на труда ще са нужни хора с техническо, математическо и природонаучно образование. А заради нуждата от IT специалисти компютърно програмиране може да се въведе в обучението от III клас.", "date": "2018.06.11", "title": "167 000 българки и българи лентяйстват"}
{"url": "http://standartnews.com/balgariya/obzor_rayanear_zaryaza_100_balgari_v_berlin-372536.html", "text": "200 души, половината от които българи, бяха зарязани на летище \"Шонефелд\" в Берлин в 15,30 ч. вчера. Авиокомпанията обявила, че отменя полета заради лошо време, свалила пътниците от самолета и обещала, че след 2 часа курсът ще бъде осъществен. Когато хората се върнали в чакалнята на летището обаче  установили, че полетът им е анулиран. От \"Райънеър\" са им предложили полети до различни летища, без връзки за София обаче. Другият вариант за директен полет бил в четвъртък. Сред пътуващите има малки деца и болни хора. \"От 15,20 до 23 ч. чакахме на летището. Първо стояхме 2 часа в самолета при страшен задух, след това ни казаха да чакаме още 2 часа на летището. В чакалнята обаче разбрахме, че полетът е анулиран и всеки трябва да се спасява както може\", разказа Ружа Любенова пред bTV. \"Обясниха ни, че е заради бурята и самолетът трябвало да се подготви. Казаха ни, че след два часа можело да излетим, но не се случи. 200 души, сред които бебета и деца, останаха в безизходица\", каза още пътничката, която си е уредила полет днес. Храна и вода не им е била предоставена. Към 23 ч. в неделя пасажерите били отведени в хотел близо до летището. От днес всеки се спасява поедничино.", "date": "2018.06.11", "title": "ОБЗОР: \"Райънеър\" заряза 100 българи в Берлин"}
{"url": "http://standartnews.com/balgariya/biser_petkov_podade_ostavka-372539.html", "text": "Министър-председателят Бойко Борисов прие оставката на министъра на труда и социалната политика Бисер Петков. В разговор с премиера, министър Петков заяви, че подава оставка поради невъзможността да овладее създалото се напрежение във връзка с исканията на родителите с деца с увреждания, съобщиха от правителствената информационна служба.", "date": "2018.06.11", "title": "Бисер Петков подаде оставка"}
{"url": "http://standartnews.com/balgariya/dete_izchezna_v_moreto_na_severniya_plazh_v_burgas-372540.html", "text": "12-годишно момче е изчезнало на Северния плаж в Бургас около 16,30 ч. днес. От полицията потвърдиха, като засега не се уточнява от каква народност е детето. По непотвърдени данни момченцето е влязло да се къпе със свои приятели, но вълните са го дръпнали навътре. Тези дни по плажовете на Южното Черноморие има коварно мъртво вълнение, а флаговете са червени и забраняват къпането. Въпреки това обаче туристите масово не спазват забраната и непрекъснато рискуват живота си, негодуват спасители.", "date": "2018.06.11", "title": "Дете изчезна в морето на Северния плаж в Бургас"}
{"url": "http://standartnews.com/balgariya/vrachiha_nagrada_za_blagorodstvo_i_doblest-372542.html", "text": "Национална младежка награда за проявени благородство и доблест беше връчена за първи път в двореца „Врана\". Отличието ще се връчва всяка година на деца и младежи до 20-годишна възраст. Учредители са Държавната агенция за закрила на детето, Фондация „Фехтовална Академия Васил Етрополски\", Малтийски орден – България, Фондация „Българска памет – братя Диневи\" и физическите лица Офелия Кънева, Янко Кръндаров и Васил Етрополски. Патрон на събитието е бившият премиер Симеон Сакскобургготски, който проследи церемонията. Тази година са номинирани 20 кандидати от страната. За избирането са направени допитвания до местната и централната власт, общественици, социално ангажирани представители на бизнеса, медии. В конкурса са участвали с проекти в културата, образованието, социалната интеграция, проблемите на различните, спорта, социални грижи и здравеопазването. Според организаторитетях, най-големият проблем, който се сблъскали при оценяването на кандидатите, е как се оценява благородство, Затова, тази година, решили да отличат 20 деца от получени над 100 имена. Сред отличените е 18-годишният Давид Давидов от Ловеч, който е номиниран лично от кмета на града. Той е дългогодишен доброволец на Регионална библиотека „Проф. Беню Цонев\" и на Центъра за работа с доброволци към библиотеката. Той е сред младежите, които са основен двигател на инициативите „Забавно лято\" и „Лятна читалня\". През свободното си време работи с деца със специални образователни потребности. \"За мен доброволчеството е приключение. Всеки месец правя по неща, а през летния сезон се опитвам всяка седмица да помогна. Да съм доброволец за мен е чест\", сподели Давид за БГНЕС. В рамките на награждаването се проведе и турнир по фехтовка по повод 81-годишнината на Симеон Сакскобургготски.", "date": "2018.06.11", "title": "Връчиха награда за благородство и доблест"}
{"url": "http://standartnews.com/balgariya/na_fokus_kray_na_dramata_penka_shte_zhivee-372538.html", "text": "Смъртното наказание за кравата-беглец Пенка е отменено. Резултатите от направените кръвни изследвания показаха, че животното е здраво. Това дава основание на  Българската агенция по храните да я запази жива. По този повод от Агенцията уточниха, че лабораторните анализи на кравата, която премина границата през ГКПП - Олтоманци, прекара две седмици нелегално при гледачи в Босилеградско, Сърбия и премина обратно границата, са отрицателни за изследваните болести. Животното остава на този етап възбранено в село  Копиловци. Очаква се към края на седмицата да бъде върнато за отглеждане в обекта в село Мазарачево, откъдето забегна през границата. Заради 15-дневния престой на животното в държава извън Европейския съюз БАБХ поиска да я умъртви, тъй като има риск да носи зараза и така ще се  защити индустриалното производство на страната. Стопанинът на кравата обаче направи медийно достояние казуса, а кравата стана световно известна и започна кампания за нейното спасяване. Случаят \"Пенка\" нашумя по световните медии и с него се ангажираха знаменитости като Пол Макартни и британския депутат Джон Флек. В защита на кравата се вдигнаха евродепутати, а британски медии разказаха за случая на Пенка и беше организирана петиция в нейна защита. Така, след няколко седмици умуване какво да се прави с кравата и тестове за това дали е бременна и заразена с някоя опасна болест, в понеделник от БАБХ обявиха, че \"лабораторните анализи на кравата, пребивавала 15 дни в Сърбия и преминала обратно границата, са отрицателни за изследваните болести\". \"Предстои изготвяне на протоколите от изпитванията, като животното остава на този етап възбранено в Копиловци Очаква се към края на седмицата животното да бъде върнато за отглеждане в обекта в с. Мазарачево\", пише още в съобщението. В него се казва още, че \"продължават срещите на изпълнителния директор на БАБХ д-р Дамян Илиев с колеги от Сърбия по трансграничното сътрудничество в областта на ветеринарната дейност\". Междувременно в Кюстендилско се заговори, че човек на спецслужбите известил за  трансграничната разходка на кравата. Спецслужителят пръв сезирал ветеринарните органи, че кравата и стопанинът ѝ  Иван Харалампиев  са нарушили европейското законодателство и правила за регулация при придвижване на живи животни. След добрата новина за помилването на животното Иван Харалампиев коментира, че се надява да  има промени в законодателството, защото много от неговите  колеги покрай границата могат да имат същите проблеми. \"Една напълно здрава крава да бъде заплашена с умъртвяване, защото е отишла на туризъм и се е върнала. Аз не се чувствам виновен. Ако има някой виновен – това са хората на граничния пункт, през който е минала кравата, те са се снимали и са я пуснали\", каза Харалампиев.\" По думите му този въпрос трябва да бъде преразгледан от европейските институции.  Той отправи благодарност към всички хора, които за се застъпили за живота на кравата, към всички медии, към организаторите на петиции в целия свят. Много съм благодарен на всички хора от целия свят които се застъпиха за моята животинка. В наша подкрепа се обяви дори и бившият член на „Бийтълс\" - Пол Маккартни. Доволен съм, че спасиха Пенка. Нямате представа колко нерви ми костваше всичкото това, но ето резултат има. Смятам, че моята борба ще помогне и на други колеги в цялата страна, които отглеждат животни в погранични райони\", каза Иван Харалампиев. Той е категоричен, че Пенка заслужава една огромна награда и с гордост ще я отглежда в стопанството си. „Тази крава за мен е едно чудо. Аз самия ще я наградя с лукс фураж и много ласки. Тя се превърна в много специална не само за моето семейство, но и за всички хора. Представете си колко нерешени въпроси повдигна изчезването й, надявам се да има промяна и в законодателството\", обяви още Харалампиев.Часове преди агенцията да обяви, че няма да отнема живота на Пенка, Явор Гечев от фондация \"Четири лапи\" коментира пред бТВ, че практиката на институцията е да убива животни на общо основание, защото така е по-лесно. Той каза, че случаят с кравата-беглец е четвърти гаф на БАБХ, свързан с хуманно отношение към животните. Говорител на Европейската комисия използва в понеделник нашумелия казус с българската крава Пенка, за да се пошегува с преговорите и колебанията около Брекзит. Това стана на брифинг по повод провелата се вчера сутрин в Брюксел среща между главния преговарящ на ЕС по напускането на Великобритания Мишел Барние и британския му колега Дейвид Дейвис. Говорителят на Европейската комисия, цитиран от БТА, отбеляза, че двамата събеседници са обсъдили хода на преговорите, както и бъдещите отношения между ЕС и Лондон без да даде повече подробности за тази среща, която е в навечерието на Европейския съвет и поредната оценка за развитието на преговорите. Тогава, попитан за съдбата на кравата Пенка, която пресече българско-сръбската граница, говорителят заяви, че това е пример за възможността някой, напуснал Общността, да се върне обратно.", "date": "2018.06.11", "title": "НА ФОКУС: Край на драмата, Пенка ще живее"}
{"url": "http://standartnews.com/balgariya/sofiya_i_belgrad_ozhivyavat_v_nostalgichni_snimki-372533.html", "text": "Колко близки са сърбите и българите? Приличат ли си София и Белград? Отговори на тези въпроси дава изложба със снимки от двете столици, направени от сръбска фотографска и нейн български колега. Експозицията в галерия \"Академия\" е посветена на Българското председателство на ЕС и е организирана от министерството на европейската интеграция на Сърбия и посолството на западната ни съседка в България. Съдействие на проекта оказаха посолството на България в Белград и Държавен културен институт към министъра на външните работи. Експозицията „Приложна носталгия -фотографии от Белград и София\" цели да насърчи културния обмен между двете съседни страни, да подчертае ценностите на европейската интеграция и сътрудничество между Сърбия и България. На откриването на експозицията бяха сръбският посланик у нас Н.пр. Владимир Чургус и държавният секретар в Министерството на евроинтеграцията на Сърбия Аня Рович. Проектът на Сърбия за такива изложби е по модел, който води началото си от 2007 г. и досега има успешни реализации в Португалия, Франция, Чешката република, Швеция, Испания, Белгия, Унгария, Полша, Литва, Нидерландия, Словашката република, Малта и Естония. \"Приложна носталгия – фотографии от Белград и София\" е атрактивна творческа изява на двама известни фотографи - сръбкинята Драгана Удович и българина Христо Русев. Драгана Удовичич посети София и за седем дни направи тук снимки на места, събития и хора, които й напомнят за нейния град. Българският автор Христо Русев снима в Белград. Двамата фотографи Така в експозицията са избрани по 20 интригуващи с тематиката и изпълнението снимки, които убедително илюстрират общите черти в ежедневието на двата града и близостта на двата съседни славянски народа. „София и Белград са много подобни градове, което не е изненадващо, тъй като са разположени в една и съща част на Европа и имат много общо в историята си\", казва Драгана Удович. Местата от ерата на римско и турско владичество напомнят на Калемегдан, подземните тунели под Белград и белградската джамия. \"Планината Витоша, макар и по-голяма от Авала, е също толкова близо до града, колкото Авала, която предлага разнообразни възможности за спорт. Парковете с фонтани, цветя и паметници могат да се сравняват с Калемегдан, Тасмаджан и други паркове в Белград. Монументалните сгради на Парламента, Съдебната палата и Университета са зашеметяващо красиви и дори приличат на нашата градска асамблея, Парламента, Главната поща и други сгради. Освен това съм доволна от любезността на хората в София, която изобщо не се различава от това, което може да усетите с жителите на Белград. И накрая, щастлива съм, че имах възможността и задачата да посетя София и със сигурност ще се върна отново, когато имам шанс, защото се чувствах като в моя Белград\", споделя сръбската фотографка. \"За първи път аз се сблъсках с една толкова различна и интересна идея за представянето на Белград и столицата на страната председател на ЕС\", споделя българският фотограф Христо Русев. \"Много пъти съм минавал край Белград, но никога не съм го посещавал. „Приложна носталгия\" Проектът беше голямо предизвикателство за мен. По време на престоя ми трябваше да изследвам всяка част от Белград, да се срещам с хора, да създавам нови приятели, да се смесвам и да усещам романтичната атмосфера на града и да намеря неща, които ми напомнят за столицата ми София. Чувствам се привилегирован да участвам в тази чудесна идея, която дава възможност на фотографите да мисля т, да търсят, да бъдат творчески и уникални, да показват Белград през собствените си очи и да се самоизразяват. Това е идея, която дава възможност на посетителите да видят двете столици по различен начин, невидим за доста хора в този неистов темп на живот. Радвам се, че срещнах такива хубави хора в Белград, открих нови места, научих нови неща, ядох „плескавка\" и все още чувствам болката в краката ми поради дългото бродене! Ха, просто се шегувам за краката. Отсега нататък ще имам добра причина да посетя отново Белград и да изпия чаша кафе с новите си сръбски приятели\", споделя още българинът. След София фотосите от българската и сръбската столица от „Приложна носталгия\" в галерия \"Академия\" ще бъдат показани в Белград и други сръбски градове.", "date": "2018.06.11", "title": "София и Белград оживяват в носталгични снимки"}
{"url": "http://standartnews.com/balgariya/otkriha_ubit_politsay_v_pernik-372530.html", "text": "Полицай бе открит мъртъв тази сутрин в Перник. Тялото е намерено около 6 часа до блок №10 в квартал \"Проучване\", където той е живеел. По първоначални данни става въпрос за самоубийство. Мъжът е на 44-годишен служител на \"Охранителна полиция\". Открит е от свои колеги, с които е трябвало да пътуват заедно до работа. Изглежда, че се е застрелял със служебното си оръжие, но огледите на място продължават за изясняване на обстоятелствата. Проверяват се записите от охранителните камери в района. По информация на пернишки издания името на жертвата е Йордан Борисов. Дългогодишен служител на МВР. Работил е в пернишката полиция, а след това се е преместил в \"Охранителна полиция\" в София. Борисов е женен и има две деца. Видимо е бил здрав. Не е ясна причината, поради която би искал да сложи край на живота си.", "date": "2018.06.11", "title": "Откриха убит полицай в Перник"}
{"url": "http://standartnews.com/balgariya/startovata_zaplata_za_uchiteli_stava_920_leva-372518.html", "text": "Стартовата заплата на учителите, която в момента е 760 лева, става 920. Това се разбраха от Министерството на образованието и социалните партньори, които подписаха новия колективен трудов договор, предаде БГНЕС. От министерството се надяват да повишат привлекателността да учителската професия чрез повишаване на заплатите. Така стартовото заплащане за учители и други педагогически специалисти става 920 лева, за старши учителите и старши възпитателите – 955 лева, а за главен учител – 1005 лева. Предвижда се и по-високо заплащане на директорите и заместник-директорите, както и за педагогическите специалисти, за които работата с деца не произтича от преките служебни задължения. Наставничеството на учителите също ще се заплаща с не по-малко от 60 лева месечно. „Предвижда се и увеличение на средствата за т. нар лекторски часове. Това са часовете, които са над минималната задължителна преподавателска норма\", разясни заместник-министърът на образованието инж. Таня Михайлова. Увеличението трябва да се случи на 1 януари 2019 година, но при добро изпълнение на бюджета е възможно то стане факт от началото на новата учебна година през месец септември. Новият колективен трудов договор акцентира и върху разработването и прилагане на политики за недопускане на агресия в училище. „Промени, които са насочени към по-ясно и точно регламентиране на правата и задълженията на ученици и родители. Предвидено е родителите, при записването на учениците, да се запознават с всички нормативни изисквания, а това да се уверява с техния подпис. След това те са длъжни да спазват изискванията на съответното училище. Предвидена е и съвместна работа по осъществяване на Стратегията за възпитателната дейност. Училището никога не е бягало от втората функция, която изпълнява, а именно възпитателната работа\", смята зам.-министър Михайлова.", "date": "2018.06.11", "title": "Стартовата заплата за учители става 920 лева"}
{"url": "http://standartnews.com/balgariya/biser_petkov_dohodite_v_balgariya_sa_nayniskite_v_evrosayuza-372514.html", "text": "Доходите в България са най-ниските в Евросъюза, а безработицата е под средната. Това каза в „Денят започва\" на БНТ социалният министър Бисер Петков. „Това е и предизвикателството - да се работи за повишаване на доходите. Основният начин това да се случи е чрез трудовата заетост. Пенсиите са нетрудов договор, но при ниски доходи не можем да очакваме високи пенсии. От 1 юли всички пенсии ще бъдат преизчислени с по-голямата тежест на година осигурителен доход, което ще доведе до ръст с 3,8%\", каза социалният министър. Петков коментира и резултатите от българското европредседателство: „Мисля, че успяхме да се справим с това голямо предизвикателство. Пълната оценка може да се даде от министъра на българското европредседателство\". „На 21 юни предстои редовно заседание на Съвета на министрите, което ще се проведе в Люксембург и след неговото провеждане можем да кажем до колко е било успешно. Много важен е оставащият един месец от председателството ни. Мисля, че реална промяна настъпва. Досиетата, по които се работи, предстои да бъдат приети от Европейския парламент. В нашата област - на социалните въпроси - ще дам пример с директивата за командированите работници. В момента това, което предстои, е в пакета \"Мобилност\". Това са много важни въпроси. Установяваме, че България в областта на трудовите отношения е въвела стандарти, които сега се приемат в ЕС\", заяви Бисер Петков.", "date": "2018.06.11", "title": "Бисер Петков: Доходите в България са най-ниските в Евросъюза"}
{"url": "http://standartnews.com/balgariya/goresht_ponedelnik-372495.html", "text": "С горещ понеделник започва новата седмица. Минималните температури сутринта ще са между 15 и 18 градуса. Ще е предимно слънчево, с временни увеличения на облачността, главно в планинските райони на Западна България. Там на отделни места ще превали и прегърми. Ще духа слаб, в Източна България до умерен вятър от изток-североизток. Максималните температури ще са между 29 и 34 градуса. Атмосферното налягане слабо ще се повиши, но ще остане малко по-ниско от средното за юни.", "date": "2018.06.11", "title": "Горещ понеделник"}
{"url": "http://standartnews.com/balgariya/tomislav_donchev_zashtiti_saprugata_si_utre_nyakoy_mozhe_da_poiska_da_se_razgranicha_ot_mayka_si-372513.html", "text": "Съпругата ми не е политик и изказва собствено мнение. Не виждам никакъв език на омразата. Това, че ми е жена не означава, че трябва да седи по цял ден вкъщи и да бродира. Тя е професионалист и самостоятелна личност. Никога не съм се опитвал да й налагам цензура. Няма език на омразата. Едва ли някой ще оспори факта, че всички български граждани трябва да спазват закона и едни същи правила - без значение на социалния им статус, етническия и религиозния им произход. Нали не си представяте, че ще хвана тоягата и ще тръгна по циганските махали? Не виждам нищо нередно в поста на съпругата си. Всички трябва да спазват закона. Когато някой извърши нарушение, трябва да си плаща глобите. Това каза в сутрешния блок на БТВ вицепремиерът Томислав Дончев. Той коментира поста на съпругата си Светлана в социалната мрежа Фейсбук. В него тя написа, че времето на моркова за циганите е изтекло и е дошло време за тоягата, а от Български хелзинкски комите призоваха Дончев да се разграничи от думите й и да осъди езика на омраза. \"Не ми харесва някой да ме кара да се разграничавам от Светлана. Утре някой може да ме накара да се откажа от майка си. Аз стоя зад това какво съм казал и написал. Не го прехвърлям на вас. Според мен не се прави достатъчно за интеграцията на ромите. Трябва най-вече да работим за образованието. Държавата се е захванала с това. Всеки има право на свобода на словото, стига да не нарушава доброто поведение\", категоричен беше Дончев. \"Без да съм опозиция или неин говорител - за всяка реакция има причина. Има неспособност на представители на държавни служби да въдворят ред и закон. В конкретния случай става въпрос за музика, увеличена докрай, която тормози цял квартал. Светлана не е политик, поправете ме ако греша. Нейната позиция е на гражданин и тя има право да я изразява. \"Моркова\" и \"тоягата\" са метафори за това, че трябва да се следва закона. Има ли спор по отношение на това, че всички граждани трябва да спазват правилата\", попита вицепремиерът \"Тя е жената до вас и според общоприетите правила трябва да спазва други норми и да не използва такъв език. Вие сте политикът до нея\", продължи да настоява Хекимян. Вицепремиерът обясни, че тя не плете гоблени по цял ден вкъщи и си е платила за думите. \"Светлана вече получи и подкрепа, но и много заплахи отправени към някои части на тялото й, как щяла да бъде разчленена... Знаете, че така стоят нещата\", разкри Дончев. \"Който инвестира в омраза - получава два пъти повече омраза. Ако някой каже, че политиците са крадливи, аз не се разпознавам. Вероятно и вие не се разпознавате сред тъпите журналисти. Има нужда проблемът да бъде сложен на масата. Едва ли някой би намерил аргумент \"против\", ако държавата се легализира в посока всички българи да спазват едни и същи правила, без значение от каква етническа група са\", допълни той и обясни, че не е негова работа да обикаля по ромските квартали и да въдворява ред както прави Валери Симеонов в Слънчев бряг.   Според него несъмнено трябва да има интеграция, но и следване на правилата. Хекимян даде пример за друга дама на известен политик, която обича да изразява мнението си в социалните мрежи и често бива нападана за това - президентшата Деси Радева.  \"Преди всичко те са граждани на републиката и никой не може да отнеме правото им да изразяват мнението си свободно\", категоричен е Дончев. Водещият продължи разговора с друга гореща тема - екзекуцията на Пелов. Томислав Дончев е убеден, че МВР не са постигнали успех с този казус, но трябва да бъде изяснен. Той потвърди, че е работено много за залавянето на избягали затворник. Дори самият Дончев се е убедил сам: \"Аз имам навика да скитам по планините и в Стара планина гъмжеше от полиция. Ако има конкретно длъжностно лице в системата, което не си е свършило работата, трябва да си плати.\" Министърът е универсално виновен. Винаги.  И на мен ми искат оставката заради съпругата ми. Трябва да нализираме системата и пропуските в нея\", каза вицепремиерът по темата за убийството на Владимир Пелов. Заместникът на премиера потвърди, че може да има \"прегръдка\" между ГЕРБ и БСП за проекта АЕЦ \"Белене\".  \"Може да бъде възможно. Слушах много коментари, въпреки поражението за нервната ми система. Дори човек, който долу си разхожда кучето сега, ако го качите тук, със сигурност ще се прави, че разбира и час ще ви говори за енергия. Възможен е \"старт\" на проекта. Участието на държавата може да е до размера на обурудването, с което разполага. Ще се търси инвеститор, който да вярва в пазара ни. \"Явно имаме стотици хиляди експерти по ядрена енергетика. Наслушах се на много коментари. Позицията на държавата за АЕЦ \"Белене\" е ясна. Търсим инвеститор, който да построи централата, без да иска държавна гаранция и участие, ще си плаща данъците и ще спазва законите. Това е. Точка. Ако не се намери такъв инвеститор, АЕЦ \"Белене\" няма да се строи. Държавата няма да вкарва повече пари в този проект\", обяви Дончев.", "date": "2018.06.11", "title": "Томислав Дончев защити съпругата си: Утре някой може да поиска да се разгранича от майка си!"}
{"url": "http://standartnews.com/balgariya/vremeto_tazi_sedmitsa_dazhdove_gramotevichni_buri_i_vazmozhnost_za_gradushki-372519.html", "text": "Дъждове, гръмотевични бури и възможност за градушки ни очакват тази седмица, сочи средносрочната прогноза на Националния институт по метеорология и хидрология. Превалявания се очакват още в първия ден от седмицата, а максималните температури ще бъдат около 32 градуса, минималните - 18 градуса. Тенденцията ще се запази и през следващите дни. И във вторник на места, главно в планинските райони, ще превали и прегърми. От сряда до края на седмицата валежите ще се увеличават като обхват и интензивност – отначало в Западна България, след това и в Централна и Източна. Без валежи ще остава само по Черноморското крайбрежие, докато на много места в останалата част от страната отново ще има условия за краткотрайни и интензивни валежи. Ще има и гръмотевични бури, възможни са и градушки. Температурите слабо ще се понижат, но все пак ще са по-високи от обичайните. Подробна информация за времето днес и прогнозата за десет дни напред вижте на Sinoptik.bg", "date": "2018.06.11", "title": "Времето тази седмица: Дъждове, гръмотевични бури и възможност за градушки"}
{"url": "http://standartnews.com/balgariya/dyankov_sega_e_momentat_da_vlezem_v_chakalnyata_na_evrozonata_sledvashtite_35_godini_shte_sa_dobri-372512.html", "text": "Сега е моментът България да подаде молбата си за ERM 2 или така наречената чакалня на еврозоната. Това заяви категорично пред Нова телевизия бившият финансов министър Симеон Дянков. „Важно е да се каже, че сега кандидатстваме за чакалнята, там се чака поне 2 години и половина. Швеция например вече чака 9 години, нарочно, те така са решили. Сега е моментът да тръгнем нататък, защото това веднъж за винаги ще премахне темата България на първа скорост ли е, на втора ли е. Ние трябва да сме на първа скорост, това ни е шансът\", заяви Дянков. Дянков коментира двете най-силни опасения, свързани с приема на еврото. Първата е, че това би наложило промяна на курса на лева спрямо еврото. „20 години вече имаме фиксиран курс и това е със закон. Промяна няма как да стане 240 депутати незабележимо да гласуват друг курс. С този курс ще влезем в еврозоната\", категоричен бе Дянков. Отговорът е „не\" и на въпроса ще има ли инфлация след приемане на еврото, каза още финансистът. По думите му ако сега не влезем в чакалнята, вероятно ще трябва да чакаме още пет години. С влизането на чакалнята ще отпадне въпросът на каква скорост ще се движи България. „Ние трябва да сме на първа скорост и сега е моментът да напомним на Европа собствените й правила\", подчерта Дянков. Влизането в банковия съюз не е сред Маастрихските критерии, каза още той. „Не предстои финансова криза в Европа в рамките на следващите няколко години. Икономически следващите 3 до 5 години ще са добри години за Европа. И време е и България, и цяла Европа да помисли по-дългосрочно\", подчерта бившият финансов министър. „Единственото предизвикателство, което имаме, е президентът Тръмп, но не толкова от икономическа гледна точка, а от гледна точка на тази зрелищна политика, или по-скоро зрелище, отколкото политика, която той се опитва да прави и спрямо Европа\", заяви Дянков. Що се отнася до срещата Тръмп-Ким Чен-Ун, Дянков заяви, че не очаква нищо „освен много шум\". Дянков коментира е евентуалното рестартиране на АЕЦ „Белене\": „Това не ми харесва и ми прилича на търсене на теле под вола. ЕС няма да позволи Китай да е собственик на такъв стратегически обект. Шансът на България е нулев\". Според Дянков в момента се губи ценно политическо време с тази тема. Той подчерта също, че никой частен инвеститор няма да се съгласи да инвестира без държавна гаранция. Очаквайте подробности!", "date": "2018.06.11", "title": "Дянков: Сега е моментът да влезем в чакалнята на еврозоната, следващите 3-5 години ще са добри"}
{"url": "http://standartnews.com/balgariya/vlak_se_zapali_v_dvizhenie_patnitsi_hodiha_po_relsite_nad_3_kilometra-372520.html", "text": "Влакът Пловдив-Панагюрище се е запалил в движение. За инцидента, станал в ранния неделен следобед в района на село Цар Асен, сигнализираха изплашени пътници. В паниката хората скочили от композицията и тръгнали по релсите. Няма данни за пострадали. Пътували в злополучния влак обаче са гневни заради лошата организация на алтернативен транспорт. Изпратен е автобус, който обаче се препълнил, според Стоян Иванов. За следващия хората чакали в горещините повече от час. Някои тръгнали пеш по коловозите и ходили повече от 3 км. По-възрастните обаче не можели да изминат това разстояние и останали да чакат, разказва Йорданка Господова. Други панагюрци твърдят, че този влак няколко пъти е спирал заради прегряване и недоумяват защо досега не са взети мерки за безопасността и на гражданите, и на служителите по тази линия. Движението по маршрута Пловдив-Панагюрище се обслужва с мотриси от най-новата серия на БДЖ – „Сименс Дезиро\". Редовните курсове по линията са възстановени от 2006 година. Миналата есен обаче от държавния превозвач тихомълком замениха част от немските машини със старите 40-годишни дизелови локомотиви от серия, доставена в България между 1969 и 1980 г. По-късно от пресцентъра на компанията обясниха, че новите мотриси са на ремонт, а докато той тече, се налага или да бъдат върнати в експлоатация стари, или да се ползват автобуси. От БДЖ все още не е пуснато официално съобщение за запалилия се влак.", "date": "2018.06.11", "title": "Влак се запали в движение, пътници ходиха по релсите над 3 километра"}
{"url": "http://standartnews.com/balgariya/simeon_sakskoburggotski_shte_otpraznuva_81viya_si_rozhden_den_v_madrid-372524.html", "text": "Симеон Сакскобургготски ще отпразнува 81-вия си рожден ден в Мадрид. Празникът ще се състои на 16 юни 2018 г. След като миналата година отпразнува своя 80-ти юбилей в София, сега по изричното настояване на негови дългогодишни приятели, които тогава не успяха да дойдат в България, Сакскобургготски ще прекара рождения си ден в Испания с тях и със семейството си, съобщиха от прессекретариата му.", "date": "2018.06.11", "title": "Симеон Сакскобургготски ще отпразнува 81-вия си рожден ден в Мадрид"}
{"url": "http://standartnews.com/balgariya/kraveferma_dava_zaplata_3000_lv_na_zhivotnovad_bez_opit_no_zhelaeshti_nyama-372522.html", "text": "Обява за работа предлага 3000 лв. заплата за животновъд без специализирано образование и опит. Отпуска му се къща с лятна кухня и двор, където да живее. Собственикът на кравефермата, търсеща хора, обясни, че се работи 8 часа на ден. Работата се върши основно от машини. Въпреки инвестираните евросредства от над 2 милиона лева, фермата не функционира на пълен капацитет почти година - нямало кой да работи. „Хората се плашат, като чуят за животни. Мислят си, че трябва да се работи с лопатата, с копача, както беше преди години. Но съвсем не е така. Всичко е механизирано\", коментира той и се оплака, че хората си взимат парите и напускат без дори да кажат. Анастас показва основните задължения с надеждата да привлече кандидати. За всеки кравар най-тежко е чистенето на обора. „Това не е едновремешното отглеждане на животни. Чистенето става много бързо и лесно. С едно натискане на копче, без лопата, без нищо\", каза той. Храненето и доенето също са механизирани, а за комфорта на животните се грижи пак машина – чесало. Не е нужно работещият да е специалист, а да има желание, да е дисциплиниран и да обича животните, посочват от фермата. Ако не намери работници от България, Анастас ще търси от чужбина. Жителите на Столетово обаче се съмняват в обявата и заплатата. Не искат и да идват чужденци. Кандидати за работа в кравефермата продължават да се търсят.", "date": "2018.06.11", "title": "Кравеферма дава заплата 3000 лв. на животновъд без опит, но желаещи няма"}
{"url": "http://standartnews.com/balgariya/lilyana_pavlova_shte_napravim_analiz_na_evrobyudzheta_po_sektori-372528.html", "text": "Планираме до края на месеца да направим секторен анализ на експертно и политическо ниво на предложения европейски бюджет. Това каза министърът на Българското председателство на Съвета на ЕС 2018 г. Лиляна Павлова по време на Европейския парламент на предприятията, предаде „Фокус\". \"За нас бъдещето на Европа, пречупено през бъдещата бюджетна рамка означава именно това – да сме сигурни, че адресираме чрез традиционните политики, каквато е кохезионната, визията си за стабилна Европа. В същия момент да не забравяме предизвикателствата, които стоят пред нас\", каза Павлова. Тя изброи предизвикателствата като миграция, тероризъм, климатични промени и дигиталната трансформация. „Всичко това са предизвикателства, които ние виждаме също представени в бюджетната рамка. Вярваме, че балансът между тях в максимална степен е постигнат и имаме един бюджет, който дава добра основа за преговори\", заяви Павлова. Тя поясни, че усилията на председателството ни са за стабилност във финансовия сектор.", "date": "2018.06.11", "title": "Лиляна Павлова: Ще направим анализ на евробюджета по сектори"}
{"url": "http://standartnews.com/balgariya/uchilishtata_proveryavat_firmite_s_koito_detsata_patuvat_samo_po_dokumenti-372523.html", "text": "Училищата проверяват само по документи фирмите и автобусите, с които децата заминават на планирани екскурзии. Преди ден деца от варненското училище \"Васил Априлов\" тръгнаха към Лясковец, а шофьорът на автобуса им беше хванат пиян и дрогиран. Той не дочакал задължителната полицейска проверка и бил спрян на изхода на Варна, където властите измерили 1,27 промила алкохол и амфетамини в кръвта. При организирането на подобни екскурзии в регионалното управление по образованието се получават документите и се дава разрешение, ако отговарят на всички изисквания. „След това директорът трябва да попълни електронна форма, която отива в полицията с указани ден, час и място на тръгване, както и пристигане, брой на ученици, брой възрастни\", посочи Венцеслава Генова, директор на регионалното управление. Директорът на училището Албена Комитова посочи, че проверява само документите - лицензи, колко годишен е автобусът и има ли застраховки и минаване на технически преглед и няма друг механизъм да упражни контрол. Контролиращ орган е и полицията, а това не е първото нарушение на водача. Според Комитова трябва да има допълнителни мерки и те да са адресирани към транспортните фирми - те трябва да проверят как се качва шофьора да кара и в какво състояние. От прокуратурата посочиха, че няма да иска 72-часово задържане на шофьора.", "date": "2018.06.11", "title": "Училищата проверяват фирмите, с които децата пътуват, само по документи"}
{"url": "http://standartnews.com/balgariya/katastrofa_zatvori_rishkiya_prohod_ima_zhertva_obnovena-372529.html", "text": "Ришкият проход е затворен за движение заради тежка катастрофа. На 3 километра от язовир \"Камчия\" ТИР е затиснал микробус. На този етап няма информация, колко души са пътували в микробуса и в какво състояние са те. \"Все още няма данни за загинали, но най-вероятно има ранени\", уточняват от полицията. Движението на колите се отклонява през Айтоски проход. Изчаква се тежка техника, която да издърпа камиона. По първоначална информация е загинал шофьорът на микробуса от катастрофата в Ришкия проход, а водачът на ТИР-а е употребил алкохол, допълниха впоследствие от МВР.", "date": "2018.06.11", "title": "Катастрофа затвори Ришкия проход, има жертва /ОБНОВЕНА/"}
{"url": "http://standartnews.com/balgariya/balgariya_na_danoto_v_es_po_spazvane_na_trudovi_prava-372525.html", "text": "България е на опашката в ЕС по спазване на основни трудови права. Това заяви президентът на КНСБ Пламен Димитров, който представи изводите от третия годишен доклад на синдиката за нарушаването на трудови права. Той обяви и мястото ни в света според Глобален индекс на Международната конфедерация на профсъюзите за нарушени трудови права. Според международното изследване България се намира в златната среда от шест групи държави в света по степен на нарушаване на правата. Ние сме в трета група, в която има четири държави от ЕС- Испания Великобритания, Полша и Унгария. Най-много нарушени трудови права има в Румъния и Молдова. Всички останали европейски държави са с по-малко нарушения на трудовите права. Класацията включва 142 държави от целия свят. В годишния доклад на КНСБ за 2017 година се отбелязва, че има ръст на установените забавени възнаграждения, които през 2017 г. са 28 373 940 млн. лв. при 21 милиона лева през 2016 година, но има ръст съответно на сумата на изплатените възнаграждения - 18 951 427 лв. през 2017 г. при 16 млн. лв.през 2016 г. От КНСБ отбелязват, че по-голямата сума на установените забавени възнаграждения се генерира основно от две предприятия, станали публично известни заради протести в началото на годината. Те към настоящия момент не развиват дейност. Дължимите възнаграждения в тях са за 3,5 млн. лева. По-голямата сума на забавени възнаграждения се дължи и на инициативата за законодателни промени за по-добра защита на правата на работниците по заплащането на труда, анализират от КНСБ. Според синдиката работниците подават повече сигнали. През 2016 г. контролните органи на ГИТ са констатирали 15 641 нарушения, свързани с изплащането на трудови възнаграждения, което е приблизително с 5000 случая по-малко от 2017 година. Най-много нарушения на трудовите права има в ресторантьорството и хотелиерството - около трудови договори, режими на почивка, условия на труд, каза Пламен Димитров. Установените нарушения, свързани с работното време, почивките и отпуските през 2017 г. са 17 962 бр. В сравнителен план за тригодишен период се наблюдава тенденция към намаляване на тези нарушения, но продължава да бъде проблем неосигуряването на задължителна междудневна и седмична почивка в ресторантьорството, хотелиерството и търговията. Тревожна тенденция е, че работодателите не спазват изискването за инструктаж на работниците за безопасна работа. Нарушенията по инструктажа за миналата година са 16 471 бр, което според КНСБ е причина за повишения трудов травматизъм през 2017 година в сравнение с 2016 година . При оценката на риска са установени 10 545 нарушения. Пламен Димитров информира, че данните до началото на юни сочат, че до момента са внесени толкова работници от трети страни, колкото за целия миналогодишен сезон. Той призова за засилени проверки на ГИТ, за да не се допускат нарушения на правата на работниците. КНСБ, КТ \"Подкрепа\" и Европейската конфедерация на профсъюзите ще внесат колективна жалба до Съвета на Европа срещу България за нарушаване на правото на колективно трудово договаряне на държавните служители, съобщи лидерът на КНСБ Пламен Димитров. Той и вицепрезидентът на КНСБ Чавдар Христов оповестиха и данните от доклада за правото на сдружаване .От КНСБ очакват и промени в НК, с които да се криминализират деянията, насочени към правото на сдружаване, както и да се направят промени в Закона за МВР, с които да се върне отнетото право на присъединяване към националните синдикати на съществуващите такива в системата на МВР. Докладът отчита тревожни тенденции за увеличаване на антисиндикалната дейност от страна на публични държавни и общински структури, извършвана от съответните им ръководители. Докладът разглежда и индивидуални случаи на нарушени трудови права. Сред тях се откроява сигнал на уволнена работничка от петричка фирма, ден след обявена бременност. В Благоевград е подаден сигнал за нарушения , свързани с платен годишен отпуск на учителка, на която е отказан натрупаният двегодишен платен отпуск, след като жената се е върнала на работа след отпуск поради бременност и раждане.", "date": "2018.06.11", "title": "България на дъното в ЕС по спазване на трудови права"}
