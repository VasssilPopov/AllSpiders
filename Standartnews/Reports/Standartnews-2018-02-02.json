{"url": "http://standartnews.com/mneniya/bez_da_slagame_kleyma_da_znaem_istinata_za_komunizma-367849.html", "text": "Вчера България отбеляза Денят за почит към жертвите на комунизма. Този ден е изключително необходим, тъй като независимо от дългия преход на демократизираща се България, и досега продължава да има спекулации, да наблюдаваме войнстващ анахроничен антифашизъм от страна на БСП и други леви сили. Освен това е факт, че това, което се случва на 1 февруари 1945 г., е едно чудовищно престъпление. На практика е избита голяма част от елита на Третото българско царство. Да не говорим за кървавите „Вартоломееви\" нощи, които започват от 9 септември 1944 г. и в продължение на месеци терозират България. Не трябва да забравяме и случилото се в Македония  - македонската „кървава Коледа\". По този начин жертвите, които дава българският народ за опита за национално обединение по време на Втората световна война, нарастват многократно. Така че такъв ден на размисъл, на почит към жертвите, към хора, които са убити просто, за да бъде разчистен терена за новата власт, несъмнено е необходим. Дори смятам, че много късно бе утвърден. Народният съд е най-голямата официализирана вълна на политическо насилие у нас през 20 век. Голяма част от тези над 2700 души, които са осъдени на смърт, преди това са били убити и просто по този начин е узаконено едно брутално убийство от страна на новата власт. Защитниците на обратната теза ще кажат, че такива съдилища е имало и в други страни, но въпросът не е в статистиката. Освен това ние не сме воюваща страна във Втората световна война, нямаме войски на Източния фронт. Народният съд е безпредметен в България, той спекулира с текстове от тогавашните международни норми. Самата формулировка „Народен съд\" е опит за разчистване на сметките с предишния елит. Да не забравяме, че някои и до днес оценявани като по-различни дейци на БКП като Трайчо Костов, са изпращали хора на смърт, за да се докажат пред господарите от Кремъл. Има случаи, при които тогавашните прокурори и състави на съда, които в никакъв случай  нямат симпатии към дотогавашната власт, апелират за 10 г. затвор, а Трайчо Костов настоява за смъртна присъда. Така че трябва да се гледат и персоналните вини на отделни хора от тогавашната върхушка на БКП и на Отечествения фронт. Понятието „народен съд\" е една подигравка с определението „народен\" и с понятието „съд\". Освен това има и хора, които са безследно изчезнали – като внучката на Баба Тонка. Тези дни много се обсъжда темата за изучаването на историята на комунистическия режим в учебниците по история. Аз лично не мога да си обясня позицията на БСП при положение, че тя декларира, че се е отказала от тоталитарните практики, мислене и наследство. По-скоро към определени категории техни избиратели. Безспорно е, че този период от българската история трябва да се изучава. Той се учи и сега, но недостатъчно. Този период се изучава в останалите страни от Източна Европа и в това отношение България стои анахронично. Не е въпросът да се поставят само идеологически клейма, а да се признае до каква степен комунистическият режим доведе България до това да бъде встрани от демократичните практики, да изостава спрямо цивилизования западен свят, към който преди това принадлежи. От друга страна, бих апелирал да не се стига до отричане на сътвореното от българския народ – не от БКП или номенклатурата, а от обикновените хора на базата на индустриализацията. Това обаче се е случило на базата на несправедливото заплащане, на ниските доходи, на това, че стотици хиляди хора живееха на квартира, на чудовищната урбанизация. Построеното не е заслуга на БКП. Не бива да се прави връзка и с ориентацията към НАТО или с абсурдна русофилия. Тези анахронични понятия, които отдавна трябваше да са изоставени, в 2018 г. нямат никакъв смисъл. Денят за почит към жертвите на комунизма също се свързва с подобни геополитически опции. Да не забравяме, че руският, украинският, беларуският народи също понасят чудовищни жертви. Така че този период трябва да се изучава много по-сериозно от сегашните и бъдещите поколения, но това трябва да става без да се хули самата България, без да се отива в някакви крайности. Историческата наука у нас е показала, че може да бъде обективна и опасенията на БСП са напълно неоснователни.", "date": "2018.02.01", "title": "Без да слагаме клейма, да знаем истината за комунизма"}
{"url": "http://standartnews.com/biznes/kevr_poluchava_oshte_pravomoshtiya_varhu_targoviyata_s_tok-367841.html", "text": "Комисията за енергийно и водно регулиране /КЕВР/ ще получи функции по отношение на търговията на едро на организирания борсов пазар на електроенергия. В момента Министерството на енергетиката е представило за обществени консултации Проект за промяна в Закона за енергетиката. В същото време и от КЕВР готвят становище, в което ще бъде разписано детайлно правомощията на енергийния регулатор. Това каза председателят на Комисията за енергийно и водно регулиране /КЕВР/ Иван Иванов по време на днешното заседание на подкомисията за наблюдение на дейността на КЕВР към парламентарната Комисия по енергетика. Иван Иванов се надява в следващите месеци Народното събрание да приеме тези промени, за да може КЕВР да получи тези правомощия. Освен това той ще поиска от правителството в лицето на финансовия министър и допълнителни средства за създаването на отдел, който да се занимава изцяло с тези функции. Председателят на КЕВР поясни, че регулаторът ще получи правомощия единствено за мониторинг на пазара на едро на електроенергия. \"След увеличаването на количеството електроенергия на борсата нашите отговорности безспорно ще нараснат, защото трябва при такъв централизиран пазар да бъдем особено бдителни, за да не се допуснат нарушения\", заяви Иванов.", "date": "2018.02.01", "title": "КЕВР получава още правомощия върху търговията с ток"}
{"url": "http://standartnews.com/sport/razdadoha_uayld_kardite_za_sofiya_oupan_na_balgari-367838.html", "text": "За първи път в тригодишната история на Sofia Open всички „уайлд кард\"-и се дават на родни тенисисти. Очакването е това да повиши интереса към турнира, участието в който на Григор Димитров е под съмнение. Най-добре класираният ни тенисист след Григор – Димитър Кузманов, извоювалият „уайлд кард\" като шампион от държавното първенство на закрито Александър Донски и големият ни талант Адриан Андреев ще се включат директно от основната схема на DIEMA XTRA Sofia Open 2018. През декември Андреев, който е едно от Спортните чудеса на \"Стандарт\", спечели титлата на турнира Eddie Herr, който е сред най-престижните надпревари в света за юноши и девойки до 18 години. Кузманов, Донски и Андреев влизат в основната схема на сингъл на турнира от сериите АТП 250. Големият тенис турнир в София е от 4 до 11 февруари в \"Арена Армеец\".", "date": "2018.02.01", "title": "Раздадоха \"уайлд кард\"-ите за \"София оупън\" на българи"}
{"url": "http://standartnews.com/kultura/rumanka_vze_nagradata_na_maystora-367839.html", "text": "Художничката Анета Дръгушану е носителят на националната награда за живопис „Владимир Димитров–Майстора\" за тази година. Отличието  беше връчено на специална церемония в Художествена галерия „Владимир Димитров– Майстора\" от кмета на Кюстендил Петър Паунов. Анета Дръгушану е родена на 29 октомври 1937 година в Румъния. През 1963 година завършва Художествената академия в Букурещ. Неин професор е известният художник Корнелиу Баба. Дамата живее и работи във Видин. Организирала е самостоятелни изложби в България, Румъния, бившата Югославия, Сирия, има участия в колективни експозиции. Носител е на орден \"Кирил и Методий\" – II степен, отличието \"Златен век\" на Министерството на културата, призове от Съюза на българските художници. През 2017-а подрежда ретроспективна изложба в София, посветена на 80 й рожден ден. За Анета обект на размисъл и вдъхновение е най-вече селската жена със своя бит.", "date": "2018.02.01", "title": "Румънка взе наградата на Майстора"}
{"url": "http://standartnews.com/sport/pol_maknami_optimist_sam_che_grigor_shte_igrae_v_sofiya-367836.html", "text": "Директорът на турнира по тенис в София Пол Макнами е оптимист, че Григор Димитров ще вземе участие в турнира в българската столица от 4 до 11 февруари. Той каза, че все още няма категорично развитие относно световния номер 4. Макнами обясни, че Гришо има желание да играе отново в \"Арена Армеец\" и прави всичко възможно да излекува контузията в рамото, която го мъчи. Както е известно, първата ни ракета беше в България за няколко дни, след което се прибра в Монте Карло, като всички очакваме да се възстанови и да се върне в София. \"Все още няма категорично развитие. Разбира се, и ние сме загрижени. Той прави всичко възможно, за да дойде да играе. Огромно нещо е да дойдеш да се бориш пред сънародниците си. Знам, че както феновете, така и той си спомня за онзи момент, в който целуна корта. Действаме по план\", коментира Макнами пред Нова тв. \"Аз съм оптимист и знам огромното лично желание на Григор Димитров да дойде и да участва на турнира\", каза директорът на турнира. „Григор Димитров може да вземе решението си и пет минути преди първия мач, защото го заслужава, защото стигна до третото място в света, а след шоуто, което направи през миналата година ще му дадем всички възможности. Вярвам, че няма да се чака до последния момент и ще знаем по-рано. Григор е голям професионалист и ще знаем навреме\", продължи той. „Турнирът остава много силен с класни участници и бъдещи звезди. Искаме да зарадваме българската публика. Надявам се, че това няма да е последният ATP турнир тук, но понеже теоритично има такъв риск, се надявам хората да ни подкрепят в залата. Важно е за бъдещето на тениса в България. Невъзможно е Григор да бъде заменен точно в България, особено за жените\", каза още Пол Макнами.", "date": "2018.02.01", "title": "Пол Макнами: Оптимист съм, че Григор ще играе в София"}
{"url": "http://standartnews.com/mneniya/uspehat_e_doverieto_koeto_poluchavash-367800.html", "text": "- Работя в областта на Клиничната лаборатория от 1990 г. Започнах да се занимавам с това веднага след като завърших медицинското си образование, като през цялото време докато учех, практикувах в сферата на медицината. Това са повече от 27 години и  мога да твърдя от първо лице, че  здравеопазването и в частност – клиничните изследвания, у нас се променят към по-добро въпреки всички трудности. Много бих искал и пациентите да усещат в по-голяма степен положителните промени  в качеството на консумативите и в качеството на услугата, както и грижата, която получават. В „Рамус\" това е наш основен приоритет. - От моя гледна точка най-важното е изграждането на електронно здравеопазване. За него се говори отдавна, но практически направените дотук стъпки са много малки. Важно  е всеки пациент да има лесен и сигурен достъп до информацията по своята лична здравна карта, за да знае кога каква услуга му е предоставена и на каква цена. Това ще гарантира пълна прозрачност при разпределението на здравните фондове, ще намали и на практика ще преустанови източването на голям финансов ресурс за нерегламентирани дейности или клинични пътеки. Не на последно място, ще спести изключително много време на лекарите, на които им се налага да се справят с огромна по обем административна дейност вместо да лекуват. Крайно време е хартиените носители на здравна информация да останат в миналото. - Според мен средната продължителност на живота в страната, предотвратяването на редица рискови заболявания, профилактиката и по-високата преживяемост при някои видове диагнози, детското здравеопазване и много други.  Задължителен белег на добрата здравна услуга е постигането на равен достъп до добри здравни грижи, т.е. без значение дали живееш в София или в Белоградчик, например, трябва да имаш еднакъв достъп до добри лечебни заведения, лекари и специалисти. Това е един от най-големите проблеми на нашата здравна система. В  „Рамус\" започнахме през 2001 г. с двама служители - аз и един лаборант в София.  В момента, след  16 години усилен труд и инвестиции, наброяваме около 600 служители. Разполагаме с 15 регистрирани лаборатории и 200 манипулационни в цялата страна. Стараем се да предоставяме еднакво качество на услугите, които предлагаме, на територията на цялата страна. При такъв обем организацията на дейността ни е сложна, отговорна и отнема голяма част от ресурсите ни, но получаваме заслужено признание от многото хора, които имат необходимост от нашата помощ и в големите, и в малките населени места. Най-големият ни капитал, разбира се, са хората, които работят в „Рамус\". Те са и нашето лице, затова изискванията ни към техните професионални и морално-етични качества са високи. - Не мисля, че човек се ражда добър лидер или добър мениджър или че въобще съществуват формули за успех, за изграждане на качествен екип и т.н. Човек се учи всеки ден, всяка трудност е урок, стимул за развитие и усъвършенстване. За да създадеш успешен екип, трябва първо ти самият да вярваш в смисъла на това, което правиш, в ползата от него, да съумееш да „заразиш\" със своя оптимизъм хората, които са ти се доверили. Важно е и да умееш да слушаш, да създадеш добри условия за работа и за развитие, да поощряваш и насърчаваш добрите практики. Гордея се, че наред с професори, доценти, асистенти с дълъг стаж в университетските болници,  по-голямата  част от екипите в лабораториите ни са от млади и инциативни хора с висше образование и различни специализации. Това е доста зареждащ и удовлетворяващ факт. - Без клинична лаборатория не могат нито лекарите, нито пациентите, тя е най-бързият и верен път за поставяне на диагноза. Клиничната лаборатория борави с точни резултати и стойности, но техният прочит е строго професионален и специфичен труд, резултатите не могат да служат за самолечение и за лаическо поставяне на диагнози. Има заболявания, особено в началните им фази, при които резултатите от тестовете не показват отклонения. Както има и случаи, при които отклоненията от референтните граници, не винаги означават заболяване.Затова е много важно необходимите клинични тестове да бъдат избрани от специалист, а резултатите от тях да се интерпретират  внимателно и компетентно отново на експертно ниво. Не е необходимо  всеки да се изследва за всичко, важно е да се подбере най-подходящото изследване, както е с лекарствата, когато сме болни, гаранция за добро лечение е  изборът на точния медикамент. Най-голямото удовлетворение от нашата професия е да видиш как помагаш да бъде решен проблем на пациент. Понякога от точната и трудна диагноза  ни отделя един единствен лабораторен тест, подходящо избран и анализиран вярно. - Нашата основна мисия е да предложим еднакво качествена услуга на всеки пациент, независимо дали сме го приели в София, Девин, Главиница, Котел, Гоце Делчев, Добрич и т.н.. Гарантираме на своите пациенти, че получават едно и също качество на здравната услуга, имат възможност за пълен избор  и получават своите резултати в деня на вземане на пробата. Това беше първоначалната ни цел и опитът ни дотук ни показа,  че това е правилният начин на работа. Ежедневно ни избират над 4000 пациенти в цялата страна. Това е истинската оценка за работата ни. - Всъщност всяка проба се обработва по един или друг начин, за да се транспортира, затова подобни коментари звучат несериозно. Компетентността на лабораторните ни специалисти и качеството на оборудването ни са на изключително високо ниво. За принципа на равнопоставеност  стана дума вече. Във всички развити държави е повече от приемливо лекарят да вземе проба на пациента още по време на прегледа и да я изпрати за анализ. Това е логично и естествено. Така е в САЩ, Германия, Англия, Русия, Австралия, в съседните Гърция и Румъния и в много други държави.  Също така ако си представите една голяма болница, в която няколко лаборанта взимат проби сутрин и трябва да посетят всички отделения – също има транспорт, понякога дори повече от 2 часа. - Много важна част от цялостната ни организация на работа е куриерската дейност – разполагаме с около 100 куриери, 200 автомобила и осъществяваме много сериозна подготовка, за да се  осигури транспорт при контролиран температурен режим за строго определено време. Така постигаме максимална концентрация на пробите в лаборатории с висококвалифициран персонал и качествено оборудване. В този контекст, ние наистина първи започнахме да работим с изнесени манипулационни и имаме уникален опит, изградена и отлично организирана мрежа. - До скоро не ни вярваха, че това което правим, наистина го правим, мнозина се съмняваха наистина ли нашите куриери пътуват всеки ден и действително ли работим денонощно; наистина ли непрекъснато инвестираме в нови лаборатории, манипулационни и различни нови услуги и проекти? Сега като че ли скептиците спряха да се учудват и даже някои от тях се опитват да ни подражават, но е много трудно да бъде постигнато темпо като нашето. Вече 15 години  се разрастваме, инвестираме много средства за усъвършенстването си, учим се и  здраво  работим  открито и ясно, не зад нечий гръб, полузаконно . Щастливи сме, че усилията ни са оценени и получаваме доверието на пациентите в цялата страна.", "date": "2018.02.01", "title": "Успехът е доверието, което получаваш"}
{"url": "http://standartnews.com/sport/kralev_usiliyata_na_pravitelstvoto_v_sferata_na_mladezhta_sa_priznati_ot_sveta-367834.html", "text": "Министърът на младежта и спорта Красен Кралев се срещна с ръководството на Фонда на ООН за население и развитие по време на работното си посещение в Ню Йорк. На срещата присъстваха зам.-генералният директор Лаура Лонден, регионалният директор за Европа и Централна Азия Алана Армитаж и Анека Худсен – директор на Здравния департамент на Фонда на ООН за население и развитие. Ръководството на Фонда заяви, че благодарение на българското правителство страната ни се е доказала като лидер в насърчаването на младежкото развитие и участие. \"Многократно сме давали България за пример на международни форуми на най-високо равнище – страната ви е водеща не само в региона, но и в света\", посочи зам.-генералният директор Лаура Лонден. Тя каза пред министър Кралев, че се оценяват високо приоритетите на Българското председателство на Съвета на ЕС в сектор \"Младеж\" с оглед на нарастващата демографска криза в Европа и важността на това младите хора да участват в изграждането на мирно и сигурно общество. Лонден заяви готовност за оказване на бъдеща подкрепа от страна на Фонда на българското правителство и на Министерство на младежта и спорта (ММС) в изпълнението на младежки политики в Европа и в света. \"Приветстваме усилията на Вашето правителство за включване на достъп до здравно образование като избираем предмет в училище\", коментира още тя. Красен Кралев отправи покана представител на Фонда да вземе участие в Европейската младежка конференция, която ММС ще организира през месец април в София в рамките на Председателството. Министърът на младежта и спорта обясни, че форумът има за цел да разработи конкретни препоръки към следващата Европейска стратегия за младежта. По време на срещата бе потвърдено и намерението за сключване на споразумение в сферата на младежта между ММС и Фонда на ООН за население и развитие, което ще е ключово за бъдещата работа на България в насърчаването на младежкото развитие.", "date": "2018.02.01", "title": "Кралев: Усилията на правителството в сферата на младежта са признати от света"}
{"url": "http://standartnews.com/svyat/kral_filip_i_rumen_radev_obsadiha_investitsiite_i_turizma-367840.html", "text": "Президентът Румен Радев беше приет от белгийския крал Филип по време на посещението си в Брюксел. \"В рамките на посещението ми в Брюксел бях приет от Негово Величество краля на белгийците Филип, написа той във фейсбук. - С крал Филип обсъдихме двустранните икономически отношения, възможностите за увеличаване на инвестициите и потенциала на туристическите контакти между двете страни.\"", "date": "2018.02.01", "title": "Крал Филип и Румен Радев обсъдиха инвестициите и туризма"}
{"url": "http://standartnews.com/sport/balgarska_skibegachka_obeshta_lichen_olimpiyski_rekord_v_pyongchang-367847.html", "text": "„Ще направя всичко възможно да подобря класиранията си от предишните две олимпиади. Чувствам се в отлична форма и се надявам в ПьонгЧанг да съм във върхова форма за да дам максимума от себе си,\" това заяви ски-бегачката Антония Григорова на Пресконференция днес в Информационния център София – Европейска столица на спорта. На срещата с медиите Антония разказа за подготовката си и за целите са на предстоящата зимна Олимпиада в ПьонгЧанг. „Концентрирам се в свободния стил и ще участвам във всички дисциплини без скиатлона. Това ще е трета олимпиада за мен и вече съм с повече опит, но и по-големи са очакванията към мен,\" каза още Григорова. „От името на София – Европейска столица на спорта искам да благодаря на Антония за активното й участие в състезанията и събитията на инициативата и да й пожелая успех на Олимпиадата,\" с тези думи Анатоли Илиев, организационен секретар на София2018 поздрави спортистката и й връчи сувенири от „София – Европейска столица на спорта\". Даниела Машова, ръководител Направление „Ски-бягане\" в БФ Ски, даде повече подробности за подготовката и целите на останалите двама български представители в ски-бягането – Веселин Цинзов и Йордан Чучуганов. „Конкуренцията е много силна, ще участват над 300 от най-добрите на планетата и целта ни е класиране в топ 30. Цинзов вече е с огромен опит и се надяваме тази олимпиада да е най-добрата за него,\" каза още Машова. Антония Григорова разкри и част от плановете си за лятото, когато отново смята да се отдаде на ултрамаратони и предивзикателства в атаката на нови граници в човешките възможности. За това тя разчита и на биопродукти, осигурени чрез партньорство с водеща търговска верига у нас. „Започнахме работа с Антония и тогавашния й екип покрай нейното бягате Ком – Емине 600. Наистина бяхме впечатлени – от волята й, от желанието да се пребори и успее. Осигурихме хранителните продукти за целия екип по време на бягането. Това, което ни впечатли по време на Ком – Емине бяха привързаността и симпатията на последователите й в социалните медии, положителната реакция, която тя предизвиква сред фенове и приятели,\" заяви Людмил Каравасилев, мениджър Корпоративни Комуникации в МЕТРО. „Ето защо решихме, че трябва да продължим с партньорството и през 2018 г., когато МЕТРО поставя фокус върху биопродуктите с откритите вече в БИО-сектори в 11-те магазина на компанията в цялата страна. В тях предлагаме над 1500 сто процента биосертифицирани хранителни и нехранителни продукти. С тях се опитваме да отговорим на интереса сред една прослойка активно живеещи и грижещи се за здравето си хора, които разпознават Антония като пример за подражани. Партньорството ни ще е с фокус върху дългите бягания, маратоните, ултра маратоните. В момента уточняваме и летните стартове, които ще подкрепим и в които Антония също ще участва. Естествено нейният календар е с приоритет и ние ще се радваме да сме редом с нея в нейните стартове.,\" каза още Каравасилев, преди да връчи на спортистката раничка с подбрани биопродукти. До началото на зимната Олимпиада Григорова ще стартира в Европейското първенство по ски-ориентиране, домакин на което е България. Антония ще отпътува за ПьонгЧанг в понеделник, 5 февруари, заедно с останалите двама български олимпийци в ски-бягането.", "date": "2018.02.01", "title": "Българска ски-бегачка обеща личен олимпийски рекорд в Пьонгчанг"}
{"url": "http://standartnews.com/svyat/evropeysko_preduprezhdenie_za_rumaniya-367819.html", "text": "Присъединяването на Румъния към Шенген и отпадането на механизма за наблюдение може да се окажат под въпрос. Пичината за това са спорни закони, които Румъния се готви да приеме. Предупреждението дойде от председателя на Европейската комисия Жан Клод Юнкер след среща в Брюксел с президента на Румъния. Притеснението на Еврокомисията е, че приетите от парламента текстове ще повлияят на независимостта на румънските съдилища. За да влязат в сила промените трябва да бъдат одобрени и от президента. Той обаче заяви, че е твърдо решен да следва европейските стандарти.", "date": "2018.02.01", "title": "Европейско предупреждение за Румъния"}
{"url": "http://standartnews.com/svyat/avtobus_se_vryaza_v_spirka_v_istanbul-367823.html", "text": "Трима души са загинали, след като автобус от градския транспорт се е врязал в спирка в истанбулския квартал Юскюдар, съобщава турската частна телевизия НТВ. Има и ранени хора при инцидента. Автобусът се е движил с висока скорост и е блъснал чакащи на спирката хора. По първоначални данни две от жертвите на катастрофа са жени. Броят на пострадалите не е известен засега. На мястото незабавно са били изпратени линейки и полицейски екипи. Районът е отцепен за движение на хора и автомобили. Според очевидци причината за инцидента е високата скорост, с която автобусът се е движил.", "date": "2018.02.01", "title": "Автобус се вряза в спирка в Истанбул"}
{"url": "http://standartnews.com/svyat/eto_kakvo_ostana_ot_dzhipa_v_koyto_zagina_plemennitsata_na_chocho_vladovski_snimki-367825.html", "text": "Почти нищо не е останало от джипа на бившия играч в NBA Ресуал Бътлър и жена му - българката Лиа Лабел, дъщеря на певицата от „Тоника\" Анастасия Бинчева, и племенница на Цветан-Чочо Владовски. Бащата на Лиа е по-големият брат на Чочо - Трошан Владовски, китарист и вокал в прочутата през 60-те години рок-група \"Сребърните гривни\". Двамата загинаха, след като Бътлър изгубил контрол над автомобила.  Джипът Рейндж Роувър минал пред автомат на паркинг и се разбил в стена в Студио Сити, предградие на Лос Анджелис. Според полицаите автомобилът се е движил с много висока скорост. Бившата звезда от НБА Бътлър играе 14 сезона за 8 различни отбора, сред които и славния \"Чикаго Булс\". Последният му отбор е \"Сан Антонио Спърс\". В края на миналата година стана ясно, че Лиа Лабел и Бътлър са се сгодили, но катастрофата отне животите им, преди да сбъднат всички свои общи планове. Смъртоносният инцидент е станал в Студио Сити, след като Бътлър е загубил контрол над своя Рейндж Ровър на булевард Вентура и се е ударил в загражденията на паркинг. От полицията добавят, че автомобилът се е движел с висока скорост. Лиа се ражда на 8 септември 1986 г. в Торонто, но израства в Сиатъл. Че ще бъде певица става ясно още на третото издание на American idol - едва 16-годишна достига до финал (виж видеото). Учи в музикално училище в Бостън. И продължава да се развива като певица. Записва дебютният си самостоятелен албум под шапката на Epic Records/So So Def Recordings заедно с едни от най-големите съвременни продуценти – Джърмейн Дюпри и Фарел Уилямс. Хитът на ЛаБел \"Да насексим положението\" влиза в Топ 100 на Америка през 2012 г.", "date": "2018.02.01", "title": "Ето какво остана от джипа, в който загина племенницата на Чочо Владовски (СНИМКИ)"}
{"url": "http://standartnews.com/svyat/berlin_razreshi_stroezha_na_severen_potok2-367827.html", "text": "Операторът на проекта \"Северен поток-2\" получи разрешение за строителството на газопровода в германски териториални води. Това съобщи РИА Новости, позовавайки се на компанията Nord Stream 2 AG. Одобрено е и прокарването на сухопътната част от тръбата в района на Любмин, близо до Грайфсвалд. Мениджърът на Nord Stream 2 Йенс Ланге нарече събитието \"крайъгълен камък в комплексния процес на одобрението на цялостния проект\". През ноември 2017 г. управата на район Щразлунд одобри работата в района на германския континентален шелф. Разрешение за строителството трябва също да бъде издадено и от Федералното управление мореходството и хидрографията, отбелязва РИА Новости. По график вървят и процедурите за издаване на разрешения в другите четири страни от газопровода \"Северен поток - 2\": Русия, Финландия, Швеция и Дания. Nord Stream 2 е изпълнила всички изисквания и очаква одобрение на заявките. Това е ключово решение, което още от сега открива възможност да се започне строителството на най-важния участък на новия морски газопровод \"Северен поток - 2\" в териториалните води на Германия, коментира шефът на \"Газпром\" Алексей Милер.", "date": "2018.02.01", "title": "Берлин разреши строежа на \"Северен поток-2\""}
{"url": "http://standartnews.com/svyat/borisov_i_prezidentat_na_eib_obsadiha_satrudnichestvo_po_proekti_za_zapadnite_balkani-367829.html", "text": "Министър-председателят Бойко Борисов и президентът на Европейската инвестиционна банка Вернер Хойер обсъдиха възможностите за сътрудничество по проектите за свързаност на Западните Балкани и Европейския съюз. Това съобщиха от пресслужбата на кабинета. По време на срещата им в Брюксел премиерът аргументира необходимостта от партньорство, което да доведе до резултати, подпомагащи развитието на региона. Борисов даде пример с инициативите на Световната банка и Европейската банка за възстановяване и развитие. Той посочи, че срещата в София през декември с лидерите на страните от Западните Балкани, организирана от СБ, е завършила с конкретни финансови ангажименти.", "date": "2018.02.01", "title": "Борисов и президентът на ЕИБ обсъдиха сътрудничество по проекти за Западните Балкани"}
{"url": "http://standartnews.com/balgariya/mitropolit_kiprian_s_parva_liturgiya_v_sveti_stefan_sled_remonta-367842.html", "text": "За първи път след тържественото откриване след реставрация   на българската църква \"Свети Стефан\" в Истанбул в нея се проведе   тържествена Света литургия. Службата беше водена от Старозагорския   митрополит Киприан, информира БНР. С тържествената служба беше отдадена почит към свети мъченик Трифон. Днес никой не изисква физически страдания от християните, но   изкушенията, които погубват душите, са не по-малко и се изисква   търпение и сила на волята за противостоене на съблазните. С тези думи   се обърна към събралите се дядо Киприан. Старозагорският митрополит подчерта, че да бъдеш християнин, означава видими физически усилия всеки ден и окуражи вярващите, че когато са заедно и носят вярата и България в сърцето си, ще могат да противостоят на всички житейски бури. Според народните вярвания Св. Трифон е покровител на градинарите, лозарите и винарите. ​Защото в миналото в Цариград е имало много български градинари, общността на истанбулските българи почита този ден с традиционно събиране с молебен, зарязване на лозите и почерпка с вино.", "date": "2018.02.01", "title": "Митрополит Киприан с първа литургия в \"Свети Стефан\" след ремонта"}
{"url": "http://standartnews.com/balgariya/remontirat_ediniya_spartan_s_chasti_ot_drugite-367844.html", "text": "Министерството на отбраната ще ремонтира един от трите транспортни самолета \"Спартан\" с части от други, съобщи военният министър Красимир Каракачанов, цитиран от БНР. От думите му стана ясно, че авариралата след Нова година машина чака ремонт. Каракачанов уточни, че инцидентът с единствения летящ \"Спартан\" се е случил докато вторият пилот е бил на обучение за първи пилот: \"Да, човешка грешка е. Все пак ти обучаваш втория пилот. При маневрите, които се правят, просто закача пистата. Мнението е, че поради малко повече газ, която е подадена, макар че скоростта е била малка, се е случило това. Човешка грешка е, случва се. Може ли един човек, който не е обучаван за първи пилот, да го накажеш заради това, че е сбъркал.\"", "date": "2018.02.01", "title": "Ремонтират единия \"Спартан\" с части от другите"}
{"url": "http://standartnews.com/balgariya/izgorya_tankovoto_podelenie_v_petrich_-367848.html", "text": "На място бяха изпратени екипи на пожарна помощ, които обаче не успяха бързо да потушат пожара и съоръжението е почти изцяло изгоряло. Според първоначални данни виновник за пожара е човешка небрежност. Огънят не е стигнал до блзката болница. Очаквайте подробности. ", "date": "2018.02.01", "title": "Изгоря танковото поделение в Петрич"}
{"url": "http://standartnews.com/balgariya/dnes_e_denyat_za_pochit_kam_zhertvite_na_komunizma-367822.html", "text": "Днес е денят за почит към жертвите на комунизма. На тази дата през 1945 г. първи и втори върховен състав на Народния съд белязват историята на Третата българска държава с най-масовото произнасяне на смъртни присъди над политици, пише \"Епицентър.бг\".  Произнесени са и са изпълнени смъртните присъди срещу осъдените български политици по Дело № 1 на т.нар. Народен съд. До завършването на процесите на Народния съд през април 1945 на смърт са осъдени 2 730 души. Датата 1 февруари 1945 г. остава в историята с най-масовото произнасяне на смъртни присъди над политици Осъдени на смърт са 67 депутати от ХХV народно събрание, трите правителства за периода януари 1941 г. до 3 септември 1944 г. начело с министър-председателите Богдан Филов, Добри Божилов и Иван Багрянов (общо 23 политици), както и тримата регенти на малолетния Симеон ІІ – княз Кирил Преславски , проф. Богдан Филов и ген. Никола Михов. Така нареченият Народен съд е извънреден съдебен орган, създаден след окупацията на Царство България от Червената армия и преврата на 9 септември 1944 г. от властта на Отечествения фронт. Органът, създаден в нарушение на действащата по това време Търновска конституция, функционира от декември 1944 г. до април 1945 г. На 17 септември 1944 г. министър-председателят Кимон Георгиев обявява програмата на правителството, която включва и „Народен съд над виновниците за издевателствата над борците за народните свободи и над мирното население в България\". Близо 30 000 души са арестувани, като над 10 000 от тях са подсъдими. За да водят делата са създадени 13 върховни съдебни състава и 125 обикновени. Първи върховен състав поема бившите министри, регенти и царски съветници, а Втори върховен състав – депутатите от 25-то Народно събрание (1940-1944). Приемането на Наредбата трябвало да сложи край на своеволията, убийствата и терора из страната на взелите властта след 9 септември 1944 г. комунисти и земеделци. В този смисъл на 5 октомври 1944 г. министър-председателят Кимон Георгиев апелира да се сложи край на произволите и злоупотребите с властта. В същото време Георги Димитров, който тогава ръководи Международния отдел на ЦК на Всесъюзната комунистическа партия (болшевики), свежда директиви в специални телеграми от Москва. В тях той пише до висшите ръководители в партията в София Трайчо Костов и Вълко Червенков: „Никой не трябва да бъде оправдан! И никакви съображения за хуманност и милосърдие не трябва да играят каквато и да е роля\". По-голямата част от съдиите се избират от Отечествения фронт „от най-добрите граждани\", а останалите (включително председателите на съставите) – от министъра на правосъдието Минчо Нейчев, т.е. от политически орган/изпълнителната власт. Обвинителите и главният обвинител са назначени от Министерския съвет. Изискване за образователен ценз, включително и юридически, няма. Главните подсъдими са тримата регенти на малолетния тогава цар Симеон II - принц Кирил Преславски Сакскобургготски, Богдан Филов и ген. Никола Михов. Разпитът и следствието срещу тях и няколко генерали от армията са проведени в Народния комисариат на вътрешните работи (НКВД) в Москва, но те са върнати в София малко преди началото на делото. По-голямата част от главните съдебни процеси се провеждат в Съдебната палата, но и в аулата на Софийския университет. Властта взема мерки в учебното заведение да не се допускат външни лица, включително и близките на подсъдимите. В същото време са организирани групи от ремсисти, които скандират пред отпред \"Смърт на народните врагове!\". Народеният съд издава общо 9550 присъди в 135 съдебни процеса, като сред осъдените са не само политици и военни, а и писатели, художници, журналисти. На 3 юли 1945 г. главният народен обвинител Георги Петров докладва, че са произнесени 2618 смъртни, 1226 доживотни тъмнични, 8 – 20-годишни, 946 – 15-годишни, 687 – 10-годишни и 3741 по-кратки присъди. Много от осъдените на затвор умират непосредствено след съда от побой и изтезания. Конфискувани са над 200 предприятия и огромен брой недвижими имоти и вещи. Изселени са 4325 семейства на близки на осъдени, като броят на членовете им възлиза на близо 12 000 души. По ирония на съдбата, осъден, макар и не на смърт, е и спасителят на българските евреи Димитър Пешев - неговата присъда е 15 години затвор „за фашистка дейност и антисемизъм\". Посмъртно е осъден и известният художник, карикатурист и фейлетонист Райко Алексиев, който в края на 1944 г. е арестуван, подложен на изтезания и в крайна сметка пребит до смърт. Присъдата е за \"антисъветска\" пропаганда заради карикатурите му на руския комунистически лидер Йосиф Сталин. Константин Муравиев е единственият оцелял министър-председател на България отпреди 9 септември 1944 г. За сравнение - на Нюрнбергския процес в Германия са осъдени 19 души, от които на смърт едва 12. Спомените на Царица Йоанна: Екзекутори с автомати „На осъдените, преди да ги убият, бе отнета последната надежда да видят отново близките си, тъй като семействата бяха депортирани и това бе причината, поради която поисках да ги видя един по един преди екзекуцията\", пише царица Йоанна Българска - съпруга на цар Борис III и майка на Симеон Сакскобургготски, в мемоарите си, издадени през 1964 г. \"Ескортът беше подреден в двора на Съдебната палата от входа към ул. „Алабинска\". По този път се простираше конвой от шест камиона, към които бяха отправени жертвите. Беше дадена заповед да се удря и убива всеки, който протестираше, повишавайки глас. Един млад депутат, Иван Батембергски, извика: „Помощ\", но веднага му бе счупен черепа с приклад. Друг, министърът Тодор Кожухаров, инвалид от войната и блестящ писател, вървеше, опирайки се на бастун; изведнъж извика: „Не трябва да плачем за нас, а за България\". И запя националния химн „Шуми Марица\". Бе убит с удар от револвер. Тримата регенти Кирил, Филов и Михов бяха изведени последни заедно с двама тежко болни осъдени. Качиха ги на един полупразен камион...\", пише още царица Йоанна, която през 1964 г. е принудена да напусне страната със семейството си. \"...В гробищата на София бяха паднали няколко бомби, отваряйки много широки ровове. Осъдените бяха накарани да слязат на малки групи в близост до тези „вече готови\" ями. Някой, не виждайки строен наказателния взвод, попита дали ще трябва да чакат на това място и с този ужасен северен вятър. Бе отговорено набързо, че ще бъдат убити един по един. Наистина, двама екзекутори бяха готови с автомати в ръце... Върху телата на жертвите бяха изсипани камиони със сгурия. Надяваха се така да отклонят вниманието и народните поклонения\", разказва още царица Йоанна. Отмяната на присъдите Чак през 1996 г. Върховният съд отмени присъдите с мотив - множество  процесуални нарушения. През 1998 г. Конституционният съд прие, че Народният съд „не е съдът, съществуващ и действащ към онзи момент като част от правосъдната система на държавата, а е един извънреден съд с определени по време правомощия... От гледна точка на сега действащата Конституция така издадените присъди не могат да се окачествят като съдебни актове\". През 2000 г. 38-то Народно събрание прие Закон за обявяване комунистическия режим в България за престъпен, в който беше записано, че присъдите на Народния съд са едно от престъпленията. През 2010 г. 41-то Народно събрание прие промяна в Закона за политическа и гражданска реабилитация на репресирани лица, внесена от СДС, с която бяха  реабилитирани осъдените участници в комисиите за разследване на убийствата на 22 000 полски офицери и интелектуалци в Катин и Виница, разстреляни от НКВД по заповед на Сталин през 1939 г. През 2011 г. правителството на Бойко Борисов обяви датата 1 февруари за Ден на почит към жертвите на комунистическия режим. Това стана по предложение на президентите Желю Желев и Петър Стоянов. На този ден много граждани се събират пред параклиса и мемориалната стена до НДК. В началото на тази година от Министерството на образованието съобщиха, че понятия като комунизъм, репресивен апарат, Народен съд, терор, атентат, съветизация, експроприация, безпартиен режим и трудововъзпитателни общежития ще бъдат въведени в новата учебна програма по история и цивилизации за 10 клас, която влиза в сила за учебната 2019/2020 г. Пред мемориала на жертвите на комунистическия режим в градинката на НДК на възпоменателната церемония от 11 часа ще присъства председателят на парламента Цвета Караянчеа. В същия час паметта на жертвите ще почетат ДСБ, \"Да, България\", БЗНС, Деос и Зелените. Председателят на СДС Божидар Лукарски, членове на партията и симпатизанти ще положат венци и цветя в 10.30 ч. Решението на 1 февруари да се почита паметта на жертвите на Народния съд беше взето през 2011 г. от кабинета \"Борисов\", който прие предложението на двама президенти – Желю Желев (1990 – 1997) и Петър Стоянов (1997 – 2002).", "date": "2018.02.01", "title": "Днес е денят за почит към жертвите на комунизма"}
{"url": "http://standartnews.com/balgariya/spetsaktsiya_za_koruptsiya_v_septemvri_pretarsvat_kabineta_na_kmeta-367820.html", "text": "Специализираната прокуратура провежда операция срещу корупцията по високите етажи на властта в Община Септември. В момента полицията под ръководството на магистратите извършва претърсвания в кабинетите на кмета Марин Рачев и негови служители В операцията участва и Бюрото за защита на свидетили към главния прокурор Сотир Цацаров. От м. август кметът на община Септември Марин Рачев е с повдигнато обвинение за данъчно престъпление. Преписката е започната в Окръжната прокуратура в Пазарджик, откъдето е прехвърлена по компетентност към СГП, където има специализиран отдел за данъчни престъпления.", "date": "2018.02.01", "title": "Спецакция за корупция в Септември, претърсват кабинета на кмета"}
{"url": "http://standartnews.com/balgariya/toni_zlatkov_sinat_mi_nishto_ne_e_vidyal-367821.html", "text": "\"Синът ми е добре, живее в България, а в момента е на почивка в чужбина\", сподели в студиото на предаването „Здравей, България\" по Нова телевизия бащата на Адриан Златков – бизнесменът Тони Златков. Адриан беше отвлечен на 30 август миналата година близо до дома си. 11 дни по-късно той беше освободен, след като семейството му плати откуп. Тази седмица бяха задържани четирима души, които според разследващите са помагали на похитителите на Адриан. „Смятам, че тези 5-6 месеца, които са минали от този случай, са доста кратък срок за разследващите, за да се получат някакви първични резултати\", коментира бащата на Адриан. „Ние искаме да забравим всичко това и да продължим напред. Не ни е фикс идея да получим някакъв реванш\", сподели той. „Синът ми на практика нищо не е видял, похитителите са били с маски\", обясни Тони Златков. Той разказа, че изобщо не се е колебал дали да плати откупа за сина си, а полицията не е знаела къде ще бъдат оставени парите. Един от задържаните за връзка с отвличането на Адриан е Ивайло Борисов, известен с прякора Ториното. Прокуратурата ще настоява той да остане за постоянно зад решетките. ", "date": "2018.02.01", "title": "Тони Златков: Синът ми нищо не е видял"}
{"url": "http://standartnews.com/balgariya/neno_dimov_protestat_sreshtu_vtoriya_lift_e_politicheski_a_ne_ekologichen-367846.html", "text": "Има хора, на които им пука за Пирин, но протестите са политически. Това каза министърът на околната среда и водите Нено Димов по БиТиВи. Относно притесненията на протестиращите в защита на НП „Пирин\" в т. 5 на Министерски съвет, в което в таблица 35 се казва, че за разрешени дейности на територията на парка – строителство, ремонт и реконструкция в зона 2А и зона 3, като зона 2А е представлява 45% от територията на НП „Пирин\", министър Димов коментира: „Когато говорим за плана на управление таблицата е индикативна, за да покаже определени неща по-нагледна. Текстът ясно казва, преди таблицата, че в тази зона става дума само за водохващяния за питейна вода, това, което разрешава и закона и нищо друго. Ако имаше притеснения - това, че в продължение на 10 години благодарение на досега действащия план не се е случило нищо означава, че българското законодателство и контрол действат. Ако не действаха отдаван щеше да се е случил някакъв вид строителство\", поясни Димов. По думите му това, което е направил Министерски съвет с решението си от 28 декември е да разреши в 2% да се прави спортна инфраструктура, плюс водохващания за питейни нужди и нищо друго. „Протестът, за който ме питате и цялата акция е чисто политическа, няма нищо екологично. Вижте кой стои отпред, това са партии, които спечелиха под 2% на последните избори, това хора, които правят чисто политически протест, исканията са политически. Естествено, че има хора, на които им пука за Пирин, които се притесняват да не се случи нещо. Искам да разделя тези, които стоят отпред от тези, които много чистосърдечно вероятно попадат в тази манипулация\", обясни Димов и заяви, че това е политически протест. „В зоната, която представлява 2% от целия парк е разрешена спортна инфраструктура\", още веднъж подчерта той.", "date": "2018.02.01", "title": "Нено Димов: Протестът срещу втория лифт е политически, а не екологичен"}
{"url": "http://standartnews.com/balgariya/prokuraturata_s_2_obvineniya_kam_kmeta_na_septemvri_obnovena-367828.html", "text": "Говорителят на главния прокурор Румяна Арнаудова съобщи, че срещу кмета на община Септември Марин Рачев ще бъдат повдигнати 2 обвинения. Тя допълни, че над него не е бил опъван политически чадър. Арнаудова уточни, че първото обвинение е за умишлена безстопанственост по чл. 219, ал. 3 от Наказателния кодекс. Тя обясни, че става дума за 7 сделки, при които са сключени договори по реда на Закона за обществените поръчки от месец март 2016г. до месец март 2017г. Кметът Марин Рачев не е упражнил достатъчен контрол върху длъжностно лице, което е извършвало строително-монтажни работи. Тези дейности са извършени некачествено или непълно от дружество, собственик на което е роднина на кмета. Изписвани са средства за ремонти на улици както в град Септември, така и в село Семчиново, като са нанесени щети за около 100 хил. лева. Второто обвинение е за сключване на неизгодна сделка през март 2017 г., когато кметът е закупил от дружество имот, който преди това е ползвал (преди да бъде кмет), на стойност, надвишаваща със 100 хил. лева стойността на имота. Ръководителят на Специализираната прокуратура Иван Гешев допълни, че разследването срещу кмета на община Септември е в начален етап. Той уточни, че предмет на разследване ще бъде цялото родословно дърво на кмета, защото свързаните с него фирми са управлявани, представлявани и собственост на втори братовчедки, съпруги и други негови роднини. „През последните години те са получили обществени поръчки по реда на Закона за обществените поръчки, за строително-монтажни дейности за над 13 милиона лева\", обясни прокурорът. „Предметът на досъдебното производство е доста по-широк. Това е просто първоначално обвинение. Прокурорите ще преценят дали и към кой момент ще се съберат доказателства включително и за организирана престъпна група за източване на община Септември\", коментира Гешев. Той допълни, че „хубавото време\" за местната власт вече е свършило. Той обясни, че в случай, че се констатират други престъпления ще бъдат повдигнати нови обвинения.", "date": "2018.02.01", "title": "Прокуратурата с 2 обвинения към кмета на Септември /ОБНОВЕНА/"}
{"url": "http://standartnews.com/balgariya/brutalno_otnoshenie_v_detska_gradina_v_burgas-367824.html", "text": "Скандал избухна в детска градина „Брезичка\" в Бургас, след като възмутени родители разкриха за брутално отношение на възпитателките към техните деца от група „Мики Маус\". Едната от тях вече е уволнена, предстои същото да се случи и с другата. , са били изпратени на информационна агенция unicon.bg. От тях става ясно, че двете жени крещят на петгодишните деца, блъскат ги и използват цинизми в разговорите си с тях. Директорът на детска градина „Брезичка\" Събка Недева научила за издевателствата от видеото, след като се завърнала от тридневен отпуск. Тя обяви, че е потресена и шокирана от видяното, а едната учителка е уволнена още тази сутрин. \"Ще имаме педагогически съвет да обсъдим това недопустимо поведение. Довечера ще имаме родителска среща, за да успокоя родителите и да освободя и другата учителка\", обясни тя. И допълни че е \"шокирана\" от случилото се. \"Много съм изненадана от случая и ще взема драстични мерки\", заяви Недева. Освен оставките на двете възпитателки, родителите поискаха по-сурови наказания за тях.", "date": "2018.02.01", "title": "Брутално отношение в детска градина в Бургас"}
{"url": "http://standartnews.com/balgariya/vapreki_ogranichitelnata_zapoved_mazh_ubi_saprugata_si_s_nozh-367818.html", "text": "37-годишен мъж от Троян е убил съпругата си като я е пробол 26 пъти с нож. Заради постоянни скандали и побои между двамата,  мъжът имал ограничителна заповед да не доближава жената. Забранено му било дори да влиза и в собствения си дом, където тя е останала да живее. Той обаче нарушил забраната, влязъл в апартамента и с 35-годишната Красимира взаимно си разменили ударили. 37-годишният Георги лично информирал полицията, че е убил Красимира. Вместо да бъде арестуван е бил отведен в троянската болница, защото и той самия е бил намушкан. В лечебното заведение Георги е прекарал ден и половина, а след това е изпратен в затвора в Ловеч. Той е с повдигнато обвинение за умишлено убийство и го грози затвор от 10 до 20 години.", "date": "2018.02.01", "title": "ВЪПРЕКИ ОГРАНИЧИТЕЛНАТА ЗАПОВЕД: Мъж уби съпругата си с нож"}
{"url": "http://standartnews.com/balgariya/prezidentat_istanbulskata_konventsiya_ne_tryabva_da_se_ratifitsira-367845.html", "text": "Мисля, че отлагането на ратификацията на Истанбулската конвенция е победа за българското общество, което показа обединение и здрав разум. Това заяви президентът Румен Радев пред български журналисти в Белгия, където е на работно посещение, предава БТА. Вносителите и проповедниците на конвенцията се скриха зад Конституционния съд. Според мен конвенцията в този вид е зле написан документ, който допуска неясноти и най-различно тълкуване, заяви, попита държавният глава. Ако я приемем, конвенцията отнема от правомощията на държавата и вменява правомощия в неправителствени организации - те ще станат основен източник на информация и се превръщат в контролни органи. Това няма да допринесе за намаляване на насилието над жени и деца, по-скоро ще стимулира съдене на държавата. Винаги, когато държавата абдикира от своите правомощия, според мен това е опасно. Тази конвенция легитимира намесата в образователния процес с непредвидими последствия върху психиката и съзнанието на нашите деца, заяви президентът. Радев допълни, че се надява да не се стига до референдум за конвенцията.", "date": "2018.02.01", "title": "Президентът: Истанбулската конвенция не трябва да се ратифицира"}
{"url": "http://standartnews.com/balgariya/mustafa_karadaya_myastoto_na_t_nar_vazroditelen_protses_e_v_uchebnitsite-367865.html", "text": "Пред  журналисти председателят на ДПС Мустафа Карадайъ коментира въпроса за включването на т.нар. „възродителен процес\" в учебниците по история. Според него, в учебниците трябва да намерят мястото си всички подобни исторически процеси и събития, включително и т.нар. „възродителен процес\" съвсем обективно, като фактология. Другото, обаче, което е по-важно – емоцията, която носим в себе си, като хора, преживели това – няма да може да бъде предадена от историци и хроникьори, коментира председателят на ДПС. Той, заедно със зам.-председателите на ПГ на ДПС Хамид Хамид и Халил Летифов, зам. -председател на НС Нигяр Джафер и члена на ЦОБ на ДПС Камен Костадинов отдадоха почит на жертвите на комунистическия режим.", "date": "2018.02.01", "title": "Мустафа Карадайъ: Мястото на т. нар. \"Възродителен процес\" е в учебниците"}
{"url": "http://standartnews.com/balgariya/karakachanov_konstitutsionniyat_sad_shte_spre_referenduma_za_konventsiyata-367835.html", "text": "Конституционният съд ще спре референдума на БСП за Истанбулската конвенция, увери вицепремиерът и министър на отбраната Красимир Каракачанов, коментирайки идеята на БСП да инициира референдум за необходимостта от ратификация на Истанбулската конвенция. „Страховете на обществото са от това, че с конвенцията или с последващо законодателство, ще се отворят неща, които българското общество не приема – трети пол, гей бракове и т.н. Ако ще питаме народа за нещо, по-добре да го попитаме за това\", посочи Каракачанов. „Няма нормален човек, който да е за насилието над жени. Няма нормален човек, който да е за това да бъдат ограничавани жените, защото са от този пол. Тук говорим за пол, а не за джендър\", допълни той.", "date": "2018.02.01", "title": "Каракачанов: Конституционният съд ще спре референдума за конвенцията"}
{"url": "http://standartnews.com/balgariya/rumen_radev_i_boyko_borisov_shte_prisastvat_na_ofitsialnoto_otkrivane_na_evropredsedatelstvoto_v_bryuksel-367817.html", "text": "Официално откриват българското председателство на Съвета на Европейския съюз в Брюксел днес. На него ще присъстват президентът Румен Радев и премиерът Бойко Борисов. В рамките на визитата си президентът ще бъде приет от краля на Белгия – Филип. Държавният глава Румен Радев ще разговаря и с представители на българската общност в Белгия. В срещата участие ще вземе и вицепрезидентът Илияна Йотова. По-рано през деня в Белгия пристига и премиерът Борисов, който ще има среща с представители на Европейската инвестиционна банка и ще участва в дискусия за новата роля на Балканите и проблема с миграцията, организирана от фондация „Ханс Зайдел\". Президентът и премиерът ще присъстват на тържествен концерт, с който в Брюксел се отбелязва официално откриването на българското европредседателство, който ще се състои в Центъра за изящни изкуства „Бозар\".", "date": "2018.02.01", "title": "Румен Радев и Бойко Борисов ще присъстват на официалното откриване на европредседателството в Брюксел"}
{"url": "http://standartnews.com/balgariya/podgotviha_cheren_spisak_na_obshtinite_sas_signali_za_zloupotrebi-367832.html", "text": "Румяна Арнаудова - говорител на главния прокурор, заяви, че от името на Специализираната прокуратура и ръководството на прокуратурата е подготвен списък с общини, за които е имало в различните райони сигнали за злоупотреби. „Във всички случаи, в които се съберат доказателства, че длъжностното качество на кмета пречи или затруднява, или създава опасност да се повлияе на свидетелите, или да се затрудни разследването, Специализираната прокуратура е в пълна готовност и ще процедира идентично и ще внася искания за отстраняване на кметове от длъжност. Уверявам ви, че съвсем скоро ще се видим в друг град\", обясни Арнаудова. Тя уточни, че утре наблюдаващите прокурори ще преценят дали ще се удължи срока на задържане на кмета на Септември Марин Рачев. Те ще преценят и каква мярка за неотклонение да поискат. „За много кратко време вече с нас са и представители на новата Комисия за противодействие на корупцията, които реагираха бързо и се включиха като подпомагаща страна. Отправям призив и към гражданите да подават сигнали. Винаги ще ги проверяваме и ще реагираме\", каза Арнаудова.", "date": "2018.02.01", "title": "Подготвиха черен списък на общините със сигнали за злоупотреби"}
{"url": "http://standartnews.com/balgariya/ananiev_prebroi_439_mln_lv_dalgove_na_obshtinskite_i_darzhavnite_bolnitsi-367837.html", "text": "Към 30 ноември 2017 г. задълженията на общинските болници и на тези с над 50% държавно участие са 439 млн. лв., заяви министърът на здравеопазването Кирил Ананиев. Той отговори на актуални устни въпроси, отправени от депутатите-членове на комисията по здравеопазването в НС. Дълговете за месец декември същата година са 22 млн. лв. Най-голям дял в общите задължения имат едноличните акционерни дружества – при тях дълговете са 245 млн. лв., продължи министърът. Просрочените задължения на тези лечебни заведения към 30 ноември 2017 г. са 157 млн. лв. Дълговете на общинските лечебни заведения за миналата година са за 98 млн. лв. А просрочените задължения на общинските болници към края на 2017 г. са 43 млн. лв. Ананиев добави, че увеличението на задълженията и просрочията в сравнение с 2016 г. са нисък процент.", "date": "2018.02.01", "title": "Ананиев преброи 439 млн. лв. дългове на общинските и държавните болници"}
{"url": "http://standartnews.com/balgariya/gerb_i_dps_pochetoha_pametta_na_zhertvite_na_komunizma-367831.html", "text": "Представители на ГЕРБ и ДПС почетоха днес паметта на жертвите на комунистическия режим в България. На церемонията пред параклиса и мемориалната стена до НДК от името на ГЕРБ бе поднесен венец в памет на хилядите загинали наши съграждани, вследствие на този режим. На събитието присъстваха председателят на Народното събрание Цвета Караянчева, кметът на София и зам.-председател на ГЕРБ Йорданка Фандъкова, председателят на ДПС Мустафа Карадайъ, неговият съпартиец Камен Костадинов и други. С решение от 19 януари 2011 г. на правителството на Бойко Борисов, датата 1 февруари е обявена за Ден на признателност и почит към жертвите на комунизма. Изразена беше пълната подкрепа към образователния министър Красимир Вълчев, чиято оставка бе поискана от БСП заради решението на МОН историята на комунизма да се изучава в училище. Членовете на партията бяха категорични, че тази част от българската история трябва да бъде обективно изучавана, за да могат идните поколения да знаят истината за този период.", "date": "2018.02.01", "title": "ГЕРБ и ДПС почетоха паметта на жертвите на комунизма"}
{"url": "http://standartnews.com/balgariya/borisov_v_bryuksel_balgariya_e_neformalniyat_lider_na_balkanite_video-367833.html", "text": "Премиерът Бойко Борисов произнесе реч в Брюксел, където пристигна за официалния концерт по повод откриването на Българското председателство на Съвета на ЕС. \"Българският данъкоплатец дава стотици милиони за европейската сигурност, заяви той. - Релокацията не работи, тези хора искат да дойдат в Германия, те не искат да стоят в България. Прибираме ги, те пак бягат. Другият въпрос за релокацията е да направим затвори, това обаче няма как да стане заради хумаността\", обясни премиерът. \"Истината е, че войните, които се проведоха, донесоха огромни щети. Външната ни дипломация се провали в цялата си част - милиони жертви, опустошени държави.  Ако тук ни целят с ракети сега, и ние ще бягаме. Провалът ни е във външната политика, всичко се обърна и дойде като проблем в Европа. Това са истините и до този момент никой не е могъл да ме обори\", каза още Борисов. \"България е пример как бързо успяхме да направим заграждения. Тук има и една голяма несправедливост - най-добре пазената граница, питам в едната държава толкова милиарди вляха, а ефектът е много малък? България има нулев натиск от мигранти, а не е в Шенген, в същото време Гърция е - просто не е справедливо\", заяви премиерът. \"И си измисляте някакви мотиви, които ги няма, и все по-трудно ще става да си ги измисляте\". \"Ние решаваме кой колко мигранти да вземе, няма логика за мен. Ние вадим пари от нашите данъкоплатци, за да решим проблемите, които те причиняват в някои региони. Много неща в Турция не ни харесват, много от тях са в пълен разрез с нашите ценности, но без тях не можем да се справим с миграцията\", обясни премиерът. \"Терминът \"Западни Балкани\" не го харесвам много, защото Балканите сме едни. Докато не се реши проблемът с името, Македония не може да тръгне към ЕС. Без Косово, без Сърбия - няма как да стане. И на президента Вучич, и на президента Тачич им благодаря, че успяха да успокоят ситуацията след стрелбата в Косовска Митровица. Това показва зрялост, което е хубаво за елита на Балканите. Босна и Херцеговина днес е спокойна, утре може да стане война. България е единствената, която няма нерешен проблем на Балканите\", коментира Борисов. \"Неслучайно сме неформалният лидер на Балканите, за да може да моделираме ситуацията. В момента мисля, че можем да се похвалим с това. Балканите са Европа, те не са задният двор. Задният двор са, ако гледаш от Лондон насам, ако гледаме оттук, са коридор\", заключи той. \"Ще бъда много щастлив, ако проработи коридор номер 9, който идва от Финландия и стига до Истанбул. Бизнесът ще спечели, това са ареалите, най-добри за животновъдство и стопанство, прекрасни места за зелени енергии. Ако не стъпим ние там с цялата си любов към тези държави, младите и квалифицирани хора ще напуснат България. Когато напускат младите, остава по-възрастно население, пенсиите стават ниски, идват популисти с неизпълними обещания\", каза още той. \"В България има мюсюлмани, ние сме рядък пример за толерантна държава. Такъв пример могат да бъдат и Балканите\", заключи премиерът.", "date": "2018.02.01", "title": "Борисов в Брюксел: България е неформалният лидер на Балканите /ВИДЕО/"}
{"url": "http://standartnews.com/balgariya/iskat_postoyanen_arest_za_zadarzhanite_za_otvlichaneto_na_adrian_zdravkov-367816.html", "text": "Прокуратурата ще внесе искане в съда за постоянен арест на четиримата задържани, свързани с отвличането на Адриан Здравков. Ивайло Борисов - Ториното и трима негови приближени бяха обвинени за помагачи на похитителите.  Според обвинението  те снабдили похитителите с две коли и СИМ карти. Адриан Златков беше отвлечен на 30 август миналата година близо до дома си. 11 дни по-късно той беше освободен срещу откуп. Задържаните ги заплашват от две до осем години затвор. Работата по случая продължава и се очаква да има още арестувани.", "date": "2018.02.01", "title": "Искат постоянен арест за задържаните за отвличането на Адриан Здравков"}
{"url": "http://standartnews.com/balgariya/pernichanka_iska_da_osinovi_pitbula_ubil_dete-367826.html", "text": "Осиновяване на питбула, който в понеделник нахапа до смърт 3-годишно дете в пазарджишкото село Мокрище, уреждат природозащитници от организацията PAW- Pazardjik Animal Welfare. Това съобщиха самите те в групата си във Фейсбук. Има и кандидатка да приеме в дома си кучето – Мария Любомирова от Перник. От постовете става ясно, че представители на организацията са водили продължителни и упорити разговори и с полицията, и с прокуратурата, и с Областната дирекция по безопасност на храните. Оттам са ги уверили, че животното не е малтретирано. Откритата на тялото му подутина била от стара травма. Ветеринарите категорично са отказали питбулът да бъде взет сега, тъй като той е под 14-дневна карантина, необходима, за да се отхвърли вероятността да има бяс. Дотогава не може да бъде транспортиран никъде. От разговорите станало ясно, че мейлите на институциите са затрупани със запитвания от зоозащитници и случаят се следял от много хора. Както и че кучето няма да бъде евтаназирано, ако не прояви симптоми на бяс. В този случай е предвидено да бъде настанено в приют в Пловдив. Днес, по думите на хора от PAW- Pazardjik Animal Welfare, техни представители ще отидат с ветеринарите до Мокрище, за да видят питбула и да му занесат храна. Вчера те направили опит да направят това, но не им било позволено. Вероятно защото в същия ден е било и погребението на убитото момченце. За да бъде разрешено осиновяване на кучето, трябва да се изчака и експертната оценка на експерти по поведенчески проблеми при кучетата – етолози, става ясно още от публикациите на природозащитници.", "date": "2018.02.01", "title": "Перничанка иска да осинови питбула, убил дете"}
{"url": "http://standartnews.com/balgariya/ochakvat_se_povisoki_niva_na_fini_prahovi_chastitsi_vav_vazduha_v_sofiya-367815.html", "text": "Днес се очаква повишение на нивата на фини прахови частици във въздуха в София. При норма от 50 mg/m3 за 24 часа очакваното превишение ще е в границите 51 – 100mg/m3. Това съобщиха от пресцентъра на Столична община. За намаляване на замърсяването от общината призовават жителите и гостите на София да ограничат движението на собствените си автомобили и да използват градски транспорт. При ходене пеша да се избере маршрут, който не е покрай големите градски булеварди. Призовават се домакинствата, които се отопляват на дърва и въглища, при възможност да използват електрически уреди за отопление или друго екологично отопление. Поради очакваните подходящи метеорологични условия Столична община възложи извънредно допълнително машинно метене и миене на улици.", "date": "2018.02.01", "title": "Очакват се по-високи нива на фини прахови частици във въздуха в София"}
{"url": "http://standartnews.com/balgariya/toploto_vreme_nosi_oshte_grip-367808.html", "text": "След студените зимни дни, краят на януари ни изненада с почти пролетни температури. Те обаче носят и рискове. Топлото време може да увеличи броя на заболелите от грип, прогнозират медиците. През последните дни се увеличава броят на областите, които обявяват грипна епидемия. Покачването на живака  според епидемиолозите е предпоставка вирусите, които циркулират в момента, да се развият по-бързо. Лекарите предупреждават, че освен малките деца и възрастните, рискови са и хората, които са преболедували от грип тази зима. Причината е, че след тежка вирусна инфекция един-два месеца имунитетът е намален. Затова тези хора трябва да се пазят от нови инфекции и да се опитат бързо да подобрят имунитета си с прием на повече витамини, хранителен режим и пълноценна почивка. Мръсният въздух също се отразява на заболеваемостта - променя характера на епителните клетки в горните дихателни пътища, отделно атакува белия дроб. Директорът на Националния център по заразни и паразитни болести (НЦЗПБ) проф. Тодор Кантарджиев съветва да избягваме контакт с болни хора, да използваме антимикробни кърпички и децата да не се събират в затворени помещения. „По време на епидемия не бива да има паника. Трябва да се избягват болни хора, ползване на антимикробни кърпички и децата в грипна ваканция да не се хранят навън с много хора наоколо\", съветва експертът. По думите му, когато децата се пуснат във ваканция, по-добре е да са на пързалките, а не в затворени помещения с много хора. Експертът посочи, че тази зима доминира грип Б, който засяга много децата и дава усложнения. „Те не са били никога в контакт с този вирус, а последната такава епидемия е била 2012 г. и 2013 г. След всяка тежка инфекция до 2 месеца си с понижен имунитет и си склонен към други инфекции. Една трета от гърлобола и сухата непродуктивна кашлица са коронавирусите. Има метапневмовируси също, които необразованите наричат настинка\", уточни Кантарджиев. Междувременно вчера стана ясно, че поради обявена грипна епидемия в 873 училища в страната няма учебни занятия. За 138 училища в област Бургас грипната ваканция продължава до 2 февруари включително. В София - град  276 училища  също няма да учат до 2 февруари. 40 училища в област Сливен и 71 училища в област Русе са в грипна ваканция. В област Варна всичките 122 училища няма да учат до 2 февруари.", "date": "2018.02.01", "title": "Топлото време носи още грип"}
{"url": "http://standartnews.com/balgariya/proleten_chetvartak-367791.html", "text": "Днес времето ще е отново предимно слънчево. В сутрешните часове на места в низините и около водните басейни ще има мъгла, минималните температури ще са между -2 и 3 градуса. През деня в Източна България ще се появи до умерен юг-югозападен вятър. Максимални температури между 11 и 16 градуса, в София около 11. Късно вечерта от югозапад ще започне бързо увеличение на облачността. Атмосферното налягане през деня слабо ще се понижи и ще бъде по-ниско от средното за февруари.", "date": "2018.02.01", "title": "Пролетен четвъртък"}
