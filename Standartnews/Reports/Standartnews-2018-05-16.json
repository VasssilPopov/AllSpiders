{"url": "http://standartnews.com/sport/pak_shte_tarsyat_boyan_s_helikopteri-371570.html", "text": "Спасителите в Хималаите ще направят още един опит да открият изчезналия в подножието на връх Шиша Пангма Боян Петров. Екипът, който управлява спасителните хеликоптери, съобщи, че машините ще направят ново облитане, ползвайки указания от шерпите, които се върнаха от подножието на върха. Според пилотите времето днес е по-добро от вчера, въпреки че все още то не позволява безпроблемно търсене. В съобщението на Simrik Air се пояснява, че ако не успеят да излетят днес хеликоптерите, ще се направи нов опит утре рано сутринта. \"Да се молим за най - доброто\", завършва съобщението на спасителите.", "date": "2018.05.15", "title": "Пак ще търсят Боян с хеликоптери"}
{"url": "http://standartnews.com/sport/ntl_po_stapkite_na_grigor_dimitrov-371566.html", "text": "Национална тенис лига гостува в Хасково за поредния си турнир. Провеждащата се през 2018 година, с подкрепата на СПИДИ надпревара успя да усети уникалния тенис дух, който витае на кортовете  в парк „Кенана\" –в родния град на Григор Димитров. Победители в индивидуалните възрастови групи станаха: Мъже 18-40  - Кольо Колев, Мъже 40+  - Георги Илов, Мъже 55+ - Иван Запрянов Двойките мъже, които играят за наградата  FPI PRIZE 2018, осигурена от партньора на лигата FPI Hotels & Resorts  изиграха страхотен турнир, в който най-добри  бяха Ивайло Марков и Георги Крушев. Победителите и всички участващи тенисисти бяха поздравени лично от Димитър Господинов –старши треньор на ТК Хасково  и баща на Григор Димитров. Неговият  разказ за началото  на кариерата на сина му, изпълни с въодушевление участниците. Следващата проява е предвидена за 24-26 май в Созопол,на кортовете на КК „Санта Марина\".", "date": "2018.05.15", "title": "НТЛ по стъпките на Григор Димитров"}
{"url": "http://standartnews.com/sport/skatov_poklon_boyane_bog_da_dade_sila_na_blizkite_mu-371583.html", "text": "Скатов:  Скъпи приятели, Днес слезнах в Тингри. На 13.05 след слизането ми на лагер 2 научих от Мария Илиева в разговор по сателитния ми телефон за изчезването на Боян Петров. Отначало не повярвах и ми трябваше малко време да асимилирам какво ми говори. Реших,че е станала някаква грешка и тя не е разбрала добре. След уточнение за това от колко време той липсва започнах да осъзнавам какво се случва. Разбрах,че са скрили тази информация от мен , за да не ме притесняват по време на атаката ми към връх Чо Ойо. В Тингри съм и имам достъп до комуникации и мога да изразя чувствата,които бушуват в мен. Цял ден говоря със спасителния отряд, който издирва Боян. Много сериозна акция на най високо ниво. Боян беше алпинист с огромен опит ,от който аз съм се учил. Изключителен алпинист. Заедно сме били на 3 експедиции -вр. Манаслу през 2015 и през 2016г  изкачихме вр. Анапурна и вр. Макалу . Бях много горд, че имахме много силно българско присъствие през онзи сезон в Хималаите. Помагахме си по време на изкачванията и си говорехме доста в безкрайното време на изчакване за хубаво време в базовия лагер. Той е алпинист от поколението най-близо до мен и запалваше моята страст за високи постижения. Да имаш човек , който си е поставил толкова високи цели ,които да те мотивират и дават увереност,че е възможно да се постигат е една от предпоставките за успеха. За мен този човек беше Боян! В него имаше страст, имаше увереност,имаше сила. Беше много добър стратег и тактик. Предценяваше много добре обстановката,правеше детайлно проучване на терена ,прогнозата и всички обстоятелства свързани с атаката към върха. Много целеустремен и никога не се отказваше. Безкрайно много съжалявам за това,което се е случило. Знам,че колкото и да сме силни природата е по-силна от нас. Знам колко е трудно там горе. Спомням си когато си говорехме след изкачването на вр. Макалу , как се спогледахме безкрайно изтощени и почти без думи си казахме : \" \"Хората идея си нямат,какво се случва тук горе и какво преживяваме\". И е така. Няма как да знаят! Но аз знам! И сега наистина го изпитах в пълния му вариант с изкачването ми без шерп и кислород на вр. Чо Ою. И мога да оценя още повече, това, което е направил той вече 10 пъти по всичките тези осемхилядника. Виждал съм колко е зависим от инсулина и съм се чудел как не се страхува да не получи пристъп , в момент , в който да не може да реагира. Той не се страхуваше от нищо! Поклон   Бояне! Пред силата на духа ти и целеустремеността ти. Пред волята и безстрашието ти! Нека Бог даде сила на близките му. Осиротях.Ще ми липсва Силния бегач  в съседния коридор, който ме водеше и напрягаше силите ми докрай в състезанието .Все още се надявам,че може да стане някакво чудо и да се появиш отнякъде, въпреки че...... много време е минало.Единственото,което мога да направя в този момент е да продължа напред към Еверест, там където щяхме да се засечем тази пролет и да посветя изкачването си на върха на теб! Дано имам късмет да го кача. Заради теб! И може да усетя духа ти там някъде в бялата планина, на най-високата и точка и да си поговоря пак безмълвно с теб!", "date": "2018.05.15", "title": "Скатов: Поклон, Бояне, Бог да даде сила на близките му!"}
{"url": "http://standartnews.com/sport/drama_za_32_na_pfk_tsskasofiya_i_levski-371584.html", "text": "ЦСКА хлъзна \"Левски\" с 3:2 в голово шоу на националния стадион вчера. Мачът бе повече за чест що се отнася но \"червените\", които ще завършат твърдо на второ място в Първа лига. Докато за \"сините\" бе много важен, тъй като всеки още третото място в крайното класиране не е сигурно, тъй като \"Берое\" дебне от задна позиция. Емоциите в мача бяха само на терена, тъй като заради дъждовното време националния стадиона бе доста празен. Двубоят стартира добре за ЦСКА. \"Червените\" успяха да открият резултата в 19-ата минута. Последваха по-добри минути за \"Левски\". И след груба грешка в защитата на ЦСКА, Паулиньо излезе сам срещу Черняускас и му направи мрежички за 1:1. Така завърши и първото полувреме. През втората част играта изглеждаше заспала, но Кристиян Малинов даде нов аванс на \"червените\" с попадение в 57-ата минута. \"Левски\" трябваше да натисне и го направи. След изпълнение на корнер в 78-ата минута Станислав Костов вкара много красив гол с пета за 2:2. В последните минути мачът се отвори много и двата тима изпуснаха страхотни положения, които можеха да донесат победата. Все пак късметът се усмихна на ЦСКА и в минута преди края на редовното време Пинто донесе радост на \"червената\" агитка. Така ЦСКА вече има 78 точки преди последния си мач с \"Берое\" на ст. \"Българска армия\" този уикенд. \"Левски\" пък отива в Стара Загора, където ще гони успех на живот и смърт срещу \"Верея\". Причината е, че \"сините\" имат 61 точки - две повече от \"Берое\".", "date": "2018.05.15", "title": "Драма за 3:2 на ПФК \"ЦСКА-София\" и \"Левски\""}
{"url": "http://standartnews.com/sport/grisho_v_rim_yam_mnogo_sladoled_i_pasta-371558.html", "text": "Винаги, когато имаш свободно време, е приятно да се разхождаш в Рим. Това заяви в интервю преди участието си в големия турнир във Вечния град най-добрият български тенисист Григор Димитров. \"Ще ям много сладолед и паста\", добави Гришо, който в първия си мач в римския Мастърс среща японеца Кей Нишикори. Григор стартира направо от втория кръг, тъй като е поставен под номер 3 в основната схема на турнира с награден фонд 4,87 милиона долара.", "date": "2018.05.15", "title": "Гришо: В Рим ям много сладолед и паста"}
{"url": "http://standartnews.com/lyubopitno/feysbuk_spira_vremenno_okolo_200_prilozheniya-371557.html", "text": "„Фейсбук\" спря около 200 приложения след обвиненията за злоупотреби с лична информация от консултантската компания „Кембридж Аналитика\", предаде ДПА, съобщи bTV. След като източник от „Кембридж Аналитика\" заяви, че компанията неправомерно е използвала данните на милиони потребители на социалната мрежа за кампанията за брекзит и предизборната кампания на президента на САЩ Доналд Тръмп, през март директорът на „Фейсбук\" Марк Зукърбърг обяви, че ще има разследване, както и проверка на външните приложения. Процесът на разследване е в пълен ход, заявиха от „Фейсбук\". В обхвата на разследването са попаднали хиляди приложения, „а около 200 са временно спрени – в очакване на по-задълбочено разследване дали чрез тях не е злоупотребявано с данни\", допълни компанията. „Където открием доказателства, че едни или други приложения наистина са злоупотребявали с лична информация, ще ги забраним и ще уведомяваме хората. На хората ще бъде показвано дали те или техни приятели са инсталирали приложение, чрез което да е злоупотребявано с информация преди 2015 г., точно както направихме в случая с „Кембридж Аналитика\".", "date": "2018.05.15", "title": "„Фейсбук” спира временно около 200 приложения"}
{"url": "http://standartnews.com/mneniya/ot_sofiya_es_shte_pokazhe_che_zapadnite_balkani_sa_vatre_v_krepostta_a_ne_pred_neya-371585.html", "text": "-Тя е венецът на едни усилия, които не само българското председателствор но и ЕК полага – да даде място за дискусия за Западните Балкани. Срещата на 17 май ще бъде моментът, в който ще може да се поднови обещанието на ЕС, че ако страните от региона направят необходимото, имат шанс да се приближат към съюза. Всъщност важното на срещата ще бъде, че 15 години след Солунската декларация, която така топло отваряше обятия за Западните Балкани, Евросъюзът ще покаже какво е възможно. А именно – тези отворени обятия вече ги няма, защото Европа е в друга ситуация. Това, което Европа може да предложи, е краткосрочно помощ за инфраструктурата на региона, т.нар. дневен ред по свързаността на региона. Затова ние от самото начало лансирахме тезата, че конкретни мерки като дигиталната свързаност, отварянето на вратите за българските бизнес и стартъпи към целия регион, намаляването на цената на роуминга, са достатъчно важни сами по себе си. В крайна сметка утрешната среща на върха ще бъде политическият знак, че Европа разбира, че страните от Западните Балкани са по-скоро вътре в рамките на крепостта Европа, а не пред нея. -Първо, те трябва да си решат двустранните проблеми. В момента има поне 11 диспута по отношение на границите – проблеми, които преди години смятахме, че са неважни. Но днес Хърватия и Словения като страни-членки на ЕС продължават да се карат за границите си и ЕС с право каза: не искаме повече такива конфликти да вкарвате в съюза, така че, моля, страните-кандидатки да си решат подобни проблеми преди да говорим за присъединяване. В целият този комплекс влиза и въпросът за името на Македония, който е и най-важен и ще има най-голям ефект, ако бъде разрешен. Вторият такъв важен въпрос е Косово и как Сърбия може да намери начин да не пречи на Косово, но и тя самата да продължи да се развива. Както и да ограничи руското влияние, защото Русия се храни именно от възможността, че може да се меси във въпроса с Косово. Втората голяма група проблеми е свързана с върховенството на закона. ЕС много държи на тези въпроси. Ние от собствен опит знаем, че успехът в това отнема много време и че е трудно да се измери. Третият голям комплекс са всички останали въпроси, които са част от предприсъединителните глави. -Това е другият въпрос – какво ще се случи в Европа в следващите седем и повече години. Вероятно ще видим една много разслоена Европа, в която има ядро и различни видове периферии. Групирането на страните от периферията със сигурност ще засегне и държавите  от Западните Балкани. Т.е. на България трябва да е ясно, че все повече успехът на Западните Балкани ще бъде важен и за нея, доколкото старите членки ще ни виждат все повече като част от една обща периферия. -Ние много говорим за Западните Балкани, но рядко говорим със тях. И това, което ние искаме да направим, е да си кажем честно какво очакваме от тях. Но също така и малко да сложим граници на техните очаквания, на очакванията на техните общества. Защото, ако обществата на нашите съседи смятат, че без да оказват натиск върху своите политици, нещата ще се случат от само себе си, това няма да стане. 2025 г. за мен е по-скоро крайна дата, дата, до която страните трябва да покажат на какво са способни. След това могат да им предложат най-различни форми на привилигировано партньорство, дотогава вероятно ще има британски, турски, украински модел – ще има различни форми на сътрудничество с ЕС, между които те ще могат да избират. Поне за някои от тях реформаторският заряд на политиците и на обществата им не е достатъчен. -Идването на всички лидери със сигурност е успех. Не би трябвало да има каквито и да е проблеми за приемането на политическата декларация. Доколкото знам, финалният текст е изчистен. Самото събитие ще даде протоколната рамка, в която тази декларация да бъде приета. Ще бъде приета и Пътна карта по темата свързаност, която е безспорно важна. Ще бъдат подписани двустранни споразумения между България и страни от региона. Т.е. това ще е една политическа среща, в която ще се свърши и конкретна работа, но безспорно най-важен ще бъде самият знак, че ЕС събра достатъчно политическа енергия, така че да произведе среща на върха Западните Балкани. -За мен това е най-важният въпрос. Успехът на срещата на 17 май няма да бъде видим на самия 17 май. Успехът на срещата ще бъде, ако ЕС продължи с тези усилия за интегрирането на страните от региона. Това означава и австрийското, и румънското председателство на ЕС и ЕК, но най-вече големите страни-членки, да не свалят Балканите от дневния си ред, да са готови да дадат малко повече финансиране на страните от региона. Що се отнася до България, на нея ще се гледа като на сериозен застъпник на региона само ако тя продължи да бъде ангажирана с него след датата 1 юли. Т.е. ако наистина има достатъчно съвместни инфраструктурни проекти, ако има обмен на студенти, държавна подкрепа за работата на гражданския сектор, подкрепа за инвестициите за региона. Това ще са стъпки на работно ниво, които ще покажат, че наистина България има държавна политика. Ако останем на декларативното ниво от срещата на 17-ти, тя много бързо ще се забрави и няма да има значението, което хората от съседните ни страни се надяват. -Това ще бъде най-сериозният въпрос в следващите месеци и години, тъй като изтеглянето на САЩ от споразумението за Иран означава няколко неща. Първо, че президентът Доналд Тръмп не се чувства обвързан към ангажиментите си в ООН или към споразуменията си с европейците. Това ще има огромни отражения върху нашата сигурност, НАТО, киберсигурността, върху търговията. Ще има отражение и върху региона на Близкия Изток, защото става ясно, че Тръмп си партнира основно с Израел и Саудитска Арабия и последствията от това върху целия регион, вкл. за европейските бизнеси там, за съвместните операции на европейци и американци там, тепърва ще ги виждаме. Аз не съм голям оптимист доколко и колко бързо Европа може да се еманципира. Нашият шанс е ЕС да се вземе в ръце и да се опита да предприеме краткосрочни мерки срещу вторичните санкции на САЩ за европейски фирми в Иран и региона, както и да придобие собствена физиономия в Близкия Изток, да придобие близкоизточна политика.", "date": "2018.05.15", "title": "От София ЕС ще покаже, че Западните Балкани са вътре в крепостта, а не пред нея"}
{"url": "http://standartnews.com/regionalni/prouchvat_rezidentsiya_na_episkopa_na_pautaliya-371579.html", "text": "Монументална сграда от късно античната епоха проучват  археолози в центъра на Кюстендил. Предполага се, че това е била резиденцията на епископа на Пауталия, един от големите градове на балканската провинция в римската империя.  Датирането й е от ІІ-ІІІ век и вероятно е съществувала до към VI век., а площта на спасителните разкопки е около  1 декар. Обектът беше открит преди няколко месеца при осъществяването на проект за обновяване на парка пред Художествената  галерия „Владимир Димитров- Майстора\" в града.  Основанията да се смята, че това е резиденция на Пауталийските епископи  е  близостта на тази сграда до епископската базилика, намираща се от другата страна на улицата, където сега е читалище \"Братство\" и самата планова схема на сградата с  голям вътрешен двор от 100 кв. м, ограден от 4 колони,  обясни  археологът от РИМ-Кюстендил Румен Спасов, който ръководи разкопките. В резиденцията са били работните кабинети на епископите. Там те са  посрещали официалните гости. Разкопките трябва да приключат до две седмици и тогава комисия, в която ще има представители на Министерство на културата,  ще определи какво да се случи с обекта. Най-доброто решение е запазване, интегриране и експониране на археологическите структури, където се намират в момента. Но такова експониране на обекта не е предвидено в проекта за благоустрояването на парка  \"Галерията\".  Ще има и конструктивни проблеми с нивото на терена, необходимост от дрениране и други дейности, поясни директорът на кюстендилския музей Валентин Дебочички. Другият вариант е обектът отново да бъде покрит с пръст и да остане под предвиденото за това място т. нар. водно огледало.", "date": "2018.05.15", "title": "Проучват резиденция на епископа на Пауталия"}
{"url": "http://standartnews.com/svyat/otvoreno_obshtestvo_byaga_ot_budapeshta_v_berlin-371571.html", "text": "Фондация \"Отворено общество\" на американския финансист от еврейско-унгарски произход Джордж Сорос ще закрие офиса си в Будапеща и ще се премести в германската столица Берлин. Това съобщи тя днес, като добави, че напуска една все по-репресивна политическа и юридическа среда, предаде Ройтерс. \"Решението за преместване на дейностите извън Будапеща идва в момент, в който унгарското правителство се подготвя да наложи нови ограничения на неправителствените организации чрез пакета от законодателни мерки, наречен от него \"Стоп Сорос\", се казва в изявление на фондацията. Преди дни, когато чужди медии съобщиха новината, преди фондацията да я обяви официално, унгарският премиер Виктор Орбан заяви, че конфликтът му с либералната идеология ще продължи. \"Може би ще ме разберете, ако не роня крокодилски сълзи\", каза той в ефира на местно радио, попитан за напускането на фондацията на Сорос. Орбан добави, че ключовият въпрос, по който има разногласия със Сорос - миграцията, ще остане начело в европейския дневен ред. \"Отворено общество\" действа в Унгария от 1984 г. и досега около 2100 унгарци са учили с нейни стипендии само в Централноевропейския университет. Фондацията предлагаше във времената на преход от комунизъм към демократично общество възможности на много унгарци да пътуват и учат в чужбина. Сред тях е и Орбан, който поведе яростна битка срещу Сорос. През януари партията на Орбан \"Фидес\" внесе проект за закони под името \"Стоп Сорос!\", които рязко да затруднят дейността на неправителствения сектор. Сега депутатите на Орбан нямат проблем да одобрят промените, с които се налага 25% данък върху чуждестранните дарения на организации, които са нападани от премиера, че защитавали идването на имигранти в Европа. Дейността им трябва да бъде одобрена от вътрешния министър, който може да им откаже разрешение, ако прецени, че е застрашена националната сигурност. Преценката ще се основава на проверка, възложена на спецслужбите, дали откриват в тези организации \"рискови фактори\", което означава, че дейността им ще зависи от тези служби. Който продължи дейност без подобно разрешение, ще изгуби данъчната си регистрация, а това блокира работата на всяка неправителствена организация. В същото време Централноевропейският университет (ЦЕУ), създаден от Сорос, обяви, че ще остане в унгарската столица въпреки решението на \"Отворено общество\" да се премести, предаде Ройтерс. Ректорът на ЦЕУ Майкъл Игнатиев призова правителството на Орбан официално да признае, че институцията отговаря на новите правила и трябва да й бъде позволено да извършва дейност в Унгария.", "date": "2018.05.15", "title": "\"Отворено общество\" бяга от Будапеща в Берлин"}
{"url": "http://standartnews.com/lyubopitno/vazpitana_kotka_ocharova_sotsialnite_mrezhi-371541.html", "text": "Британски автомобилист случайно засне може би най-възпитаната котка в света, която почуква на входната врата, за да ѝ отворят, пише в. \"Дейли мирър\". Невероятният пример за висш етикет е регистриран в град Бутъл, графство Мърсисайд. В пуснатия в социалните мрежи клип се вижда как рижавият котарак се покатерва по поставената в близост кофа за боклук, протяга се целият и хваща с лапичка чукчето на входната врата, за да го задейства. След като се изправя на задните си крака и чука с чукчето, косматкото чинно сяда на кофата, докато не му отворят. Двадесет и шест годишният Дан Ричардсън не могъл да повярва на очите си и заснел със смартфона необичайната сцена. Клипчето с възпитания котарак е гледано за кратко време от 300 хиляди души.", "date": "2018.05.15", "title": "Възпитана котка очарова социалните мрежи"}
{"url": "http://standartnews.com/regionalni/obzor_arestuvaha_abiturient_s_kalashnikov_predi_bala-371575.html", "text": "Абитуриент в Смолян беше зрелищно арестуван от маскирани спецполицаи пред съученици и родители на кръстовището пред училището, където отивал за изпращането преди бала. Акцията за задържането на 18-годишния Марин Николов от Професионалната гимназия по икономика била организирана след получен сигнал, че той притежава автомат \"Калашников\". На място бил изпратен екип от спецзвеното за бързи действия при местната дирекция на МВР. Марин се появил пред училището, където изпращали абитурентите, с джип \"Мерцедес\" G-класа, който бил на негов приятел. При обиска в автомобила са открити газов пистолет, без документ за произход, и автомат, който се е оказал бутафорен, съобщиха от полицията. Арестът е станал пред очите на много ученици и родители, тъй като гимназията по икономика изпраща 69 абитуренти от три класа. Сред очевидците била и майка му. Младежът е задържан в полицията за изясняване на ситуацията. \"Марин завършва \"Икономика и информационно осигуряване\". Никога не е имал лоши прояви. Винаги е бил много патриотично настроен. Обличаше много често тениски с трикольора\", каза пред marica.bg директорката Мария Мечкарска, която не видяла зрелищния арест, тъй като била в двора за предстоящото тържество. Марин е член е на патриотичния клуб \"Родопски хайдути\" и е гайдар. Работел като охрана в местна дискотека, но се смятал за кротко момче. \"Сигурно е искал да се изфука пред наборите, но но се получи играчка плачка\", коментираха случката ученици от гимназията по икономика.", "date": "2018.05.15", "title": "ОБЗОР: Арестуваха абитуриент с \"Калашников\" преди бала"}
{"url": "http://standartnews.com/svyat/svarshi_li_nadezhdata_spored_spasiteli_boyan_petrov_e_padnal_v_propast-371547.html", "text": "Екипът от шерпи, който издирва българския алпинист Боян Петров, вчера се върна в базовия лагер без да успее да го намери. Те са открили само някои материали и оборудване, които най-вероятно са използвани от българина. Това съобщиха на официалната страница на спасителния екип Dream Wanderlust. Вчера времето в планината беше изключително лошо. Спасители се надяваха на прозорец от поне час с благоприятни условия, за да продължат издирването. „За съжаление, нямаше дори час благоприятно време за летене. След като съберем доказателствата от шерпите, отново ще се опитаме да подновим търсенето. Надявам се да имам ясна картина за 24 часа\", съобщи ръководителят на хеликоптерния екип. Много вероятно е Боян Петров да е паднал в пропаст между лагер 3 и връх Шиша Пангма, това предположение е направил по-рано най-добрият шерп в спасителната мисия. „Това е личната теория на най-добрия шерп, който е и приятел на Боян. Той смята, че трагедията може да е станала заради покритите със сняг големи пропасти. Там съвсем леко отклонение може да ти коства живота\", коментира пред  NOVA Кирил Петков, който е в Химилаите и участва в акцията. С това сякаш изчезна и последната надежда за намирането на Боян Петров. Още вчера стана ясно, че „над лагер 2 шерпите вече търсят само тяло, а не жив човек\". На практика беше потвърдено, че акцията вече не е спасителна, а издирвателна. Алпинистът Боян Петров е в неизвестност от 3 май, като за последно е видян на височина 7500 м, а условията на тази височина са екстремни. Над 7800 м се намира „Зоната на смъртта\" - оттам оцеляване няма, признават алпинисти. 12 дни след изчезването на Боян Петров семейството му не спира да се надява, че той ще бъде открит жив. Пред медиите майка му и сестра му споделиха, че са готови да приемат всяка новина, но признаха, че дните в очакване минават трудно.", "date": "2018.05.15", "title": "Свърши ли надеждата: Според спасители Боян Петров е паднал в пропаст"}
{"url": "http://standartnews.com/svyat/preduprezhdenie_zadavat_se_silni_magnitni_buri-371553.html", "text": "Засилена геомагнитна активност се очаква в следващите дни. Според руския институт „Лебедев\" най-значителни слънчевите изригвания ще бъдат на 17 и 18 май, когато интензитетът на явлението ще достигне 5 по 10-степенната скала. Слънчевите бури могат да са опасни за хора с разклатено здраве. Лекари препоръчват приемане на повече течности, а най-чувствителните към подобни явления не трябва да консумират алкохол и тежки храни.", "date": "2018.05.15", "title": "Предупреждение: Задават се силни магнитни бури"}
{"url": "http://standartnews.com/svyat/izcheznali_balgarki_politsiyata_v_chikago_izdirva_uchenichkite_natali_i_velina-371559.html", "text": "Две български момичета изчезнаха в САЩ. Издирват ги от няколко дни. Ученичките са обявени за издирване от полицията в Чикаго. 16-годишната Натали Наскова и Велина Шентова - на 18, били неразделни. Полицията разследва случая като бягство от дома. Властите предполагат, че момичетата са избягали с по-възрастни от тях мъже, които вероятно са членове на най-голямата латиноамериканска улична банда в света. Според доклад на службите за сигурност въпросната групировка се занимава с трафик на хора, наркотици и оръжие. Има случаи, в който членовете й са осъждани и за убийства. Бандата се свързвала с момичета, които са податливи на манипулации и лесно могат да бъдат убедени да избягат от дома си. Впоследствие те били склонявани към проституция. Бащата на Велина казва, че за последно тя е била видяна на бензиностанция, където разговаряла с 33-годишен латиноамериканец, стар познайник на полицията. От дома на Натали пък липсвали дрехите и зелената й карта. Въпреки че документът й за пребиваване в САЩ е у нея, ако тя тръгне да напуска страната, ще бъде задържана, тъй като е непълнолетна. Велина обаче не може да бъде спряна, защото има навършени 18 години.", "date": "2018.05.15", "title": "ИЗЧЕЗНАЛИ БЪЛГАРКИ: Полицията в Чикаго издирва ученичките Натали и Велина"}
{"url": "http://standartnews.com/svyat/evrodeputat_opalchihme_se_uspeshno_na_golemite_darzhavi_za_paketa_mobilnost-371580.html", "text": "Ако не бяха усилията персонално на премиера Бойко Борисов и на министър Ивайло Московски вече щеше да има сделка по това досие и щеше да е в ущърб на България, заяви евродепутатът от ГЕРБ/ЕНП Андрей Новаков по повод промените в пакета „Мобилност\" на ЕК срещу които протестират българските превозвачи. „Това, което се прави, е подвиг. Не е лесно да се опълчиш на сдружение от държави като Германия, Франция, Италия, Австрия и Испания, и въпреки това да имаме такъв успех, изтъкна той, цитиран от Фокус. - „Длъжен съм да подчертая, че през последната 1 година имаше координирани усилия, видя се личният ангажимент на премиера Бойко Борисов, усилията на министър Ивайло Московски\", посочи евродепутатът. „Отказвам да повярвам, че в този му вид пакетът „Мобилност\" ще бъде приет. Най-вече, защото в него има изключително недомислени норми\", коментира Андрей Новаков. „Няма орган, който да контролира дали един шофьор на всеки 3 седмици се е прибрал в дома. Никой не може да даде дефиниция за дом. Това противоречи с дълъг списък от регламенти, гарантиращи свободното придвижване\", заяви той. „Едно от предложенията за 72 часа, след които да бъде прилагана Директивата за командировани работници също е неприложимо. В големи държави като Германия и Франция е невъзможно да достигнеш до адрес, да излезеш за 72 часа, особено когато има ограничение за движение\", поясни евродепутатът. „Преборихме се за това договорите на самите шофьори да не бъдат превеждани на повече от 20 езика и да бъдат носени в кабината. Това е почти сигурно, че ще отпадне\", каза още Андрей Новаков.", "date": "2018.05.15", "title": "Евродепутат: Опълчихме се успешно на големите държави за пакета \"Мобилност\""}
{"url": "http://standartnews.com/biznes/gorivata_poskapvat-371574.html", "text": "Само с няколко стотинки се очаква да скочат цените на горивата през летния сезон. Това прогнозира пред БНТ Андрей Делчев, изпълнителен директор на Българската петролна и газова асоциация (БПГА). Ако липсват други важни фактори като поскъпване на петрола например, само повишеното търсене ще вдигне цените на бензина, дизела, пропан-бутана и метана с около 2-3 стотинки на литър през лятото, посочи той. Делчев припомни, че цените на течните горивата на дребно в България продължават да са най-ниските в Евросъюза. Цените на горивата по различните бензиностанции у нас са различни, включително и на обектите от една и съща верига, посочи още Андрей Делчев. Този марж се дължи на много фактори, сред които местоположението на обекта, търсенето, конкуренцията или ценовата стратегия на фирмата, обясни той, с което за сетен път разсея съмненията за наличие на картелно споразумение между големите вериги. На международния пазар има достатъчни количества петрол, така че в следващите месеци ще се върви към успокоение на цената на \"черното злато\", прогнозира Андрей Делчев, като се позова на анализите на експерти. Два са основните фактори, които тласкат цената на нефта нагоре в последните седмици, обясни още председателят на БПГА. Единият са очакваните санкции срещу Иран, които биха \"извадили\" от пазара 1 млн. барела дневно. Вторият е повишената икономическа активност по света, която увеличава търсенето и потреблението на \"черното злато\". В момента на пазара действат две противоположни тенденции, обясни още Андрей Делчев. От една страна ОПЕК ограничава производството, което вдига цената на петрола, но от друга по-високите цени стимулират добива, което веднага води до нейното задържане и дори понижение.", "date": "2018.05.15", "title": "Горивата поскъпват"}
{"url": "http://standartnews.com/biznes/nikolay_nankov_otkriva_konferentsiya_po_programa_regioni_v_rastezh-371549.html", "text": "Министърът на регионалното развитие и благоустройството Николай Нанков ще открие дванадесетото заседание на Комитета за наблюдение на Оперативна програма „Региони в растеж\" 2014 – 2020 г. Това съобщиха от пресцентъра на МРРБ. Форумът ще се проведе от 15.30 часа в конферентната зала на хотел „Хелена парк\" в к. к. „Слънчев бряг\". Преди това, от 14.30 часа, в зала „Парадайз Хевън\" на хотел „Хелена сандс\", министър Нанков и заместник-министърът и ръководител на Управляващия орган на ОПРР Деница Николова ще дадат пресконференция, на която ще представят напредъка в изпълнението на програмата. На нея регионалният министър ще обяви старта на кампанията за деца на Министерството на регионалното развитие и благоустройството „Моят град е моята крепост\".", "date": "2018.05.15", "title": "Николай Нанков открива конференция по програма „Региони в растеж“"}
{"url": "http://standartnews.com/biznes/krib_se_obyavi_sreshtu_ogranichavaneto_na_hazartnite_reklami-371561.html", "text": "Отворено писмо на КРИБ против намеренията за законови рестрикции на лотарийните игри в България. Г-Н БОЙКО БОРИСОВ МИНИСТЪР-ПРЕДСЕДАТЕЛ НА РЕПУБЛИКА БЪЛГАРИЯ Г-Н ТОМИСЛАВ ДОНЧЕВ ЗАМЕСТНИК МИНИСТЪР-ПРЕДСЕДАТЕЛ Г-Н ВАЛЕРИ СИМЕОНОВ ЗАМЕСТНИК МИНИСТЪР-ПРЕДСЕДАТЕЛ Г-Н ПЕТЪР КЪНЕВ ПРЕДСЕДАТЕЛ НА КОМИСИЯТА ПО ИКОНОМИЧЕСКА ПОЛИТИКА И ТУРИЗЪМ В НС Г-Н ДАНАИЛ КИРИЛОВ ПРЕДСЕДАТЕЛ НА КОМИСИЯТА ПО ПРАВНИ ВЪПРОСИ В НС Г-Н ХАСАН АДЕМОВ ПРЕДСЕДАТЕЛ НА КОМИСИЯТА ПО ТРУДА, СОЦИАЛНАТА И ДЕМОГРАФСКАТА ПОЛИТИКА Във връзка с обявените от вицепремиера Валери Сименов намерения за законодателни промени и рестрикции върху лотарийните игри в България, подкрепени и от други парламентарни и извънпарламентарни партии, Конфедерацията на работодателите и индустриалците в България изразява следнотото становище: Категорично възразяваме срещу предлаганите законови промени за ограничаване на рекламата и на разпространението на лицензираните лотарийни игри в България, защото: - Подобни промени са в противоречие с европейските модели на правна уредба на игралната индустрия в държавите от Европейския съюз. - В Европейския съюз този сектор е най-силно регулиран, действащите в момента в България регулации на лотарийните игри са едни от най-строгите в Европейския съюз, а корпорациите, които държавата е лицензирала за тази дейност, са стриктно контролирани от данъчните органи и работят на светло. - Ако бъде приет новият законопроект за промени в Закона за хазарта, внесен от депутати от НФСБ, ще бъде нанесен тежък удар на лицензираните хазартни оператори в България за сметка на нелицензираните такива. В целият свят една от мерките в борбата с нелегалния хазарт е даване на възможност на легалните, плащащи данъци хазартни оператори да се рекламират чрез средствата за масова информация. Забраната за реклама на легалните хазартни оператори ще намали значително приходите в бюджета от данъци. - Мащабната реклама на легалните оператори стартира през 2012 година. По официални данни на Държавната Комисия по Хазарта към 2012 г. данъкът, платен от хазартните оператори, е под 20 млн. лв., за миналата 2017 г. година е над 200 млн. лв. Тези числа ясно доказват, че чрез средствата на рекламата легалните оператори повишават приходите си за сметка на нелегалните такива, а това е от полза за държавния бюджет. - Компаниите, които организират лотарийните игри, са едни от най-крупните данъкоплатци в страната и ограничаването на тяхната дейност ще доведе до сериозни загуби за държавния бюджет, а оттам и за обществото, които се измерват в десетки и стотици милиони годишно. - Браншовите организации на тези компании са членове на КРИБ, както и отделни фирми, които са най-големите в бранша, също така членуват в Конфедерацията на работодателите и индустриалците в България. - Членове на КРИБ, които ще понесат тежки последици от рестрикциите, са също така много медии, които са рекламополучатели и за които такова необмислено и необсъждано с никого решение ще доведе до срив в приходите. Загуби ще понесат и спортните клубове (при които рекламата от хазарт е важно перо за издръжка), а също така и всички рекламни агенции. - Тежки последици ще има и за множество малки търговци, които разчитат много на продажбите на лотарийни билети, за да развиват своя бизнес. През 2017 г. над 70 млн. лева са изплатени под формата на комисиони на разпространителите на лотарийни билети. Ако предлаганите промени станат факт, това на практика ще  означава и ликвидация на много работни места. - Не на последно по важност място, предвижданите рестрикции ще нанесат щети и върху бизнеса, който е на светло, който плаща данъци, осигуровки и заплати. Ако законодателните промени бъдат приети, всъщност ще бъде обслужен черният сектор, а може би това е и целта. Възразяваме срещу порочния законодателен подход да се обявяват промени, които засягат широк кръг предприемачи и граждани, без да е извършена изискуемата предварителна оценка за тяхното въздействие и да са оценени фискалните ефекти от евентуалното им прилагане. За пореден път се предлагат законодателни промени без обществено обсъждане и оценка на това как тяхното приемане ще се отрази на фиска. КРИБ заявява готовността си да защити българската индустрия и представлявания от нас бизнес от 900 хиляди заети като цяло, от които 177 хиляди заети пряко или косвено в игралния сектор, от законодателен волунтаризъм, воден от популизъм, предизборни нагласи и неясни интереси.", "date": "2018.05.15", "title": "КРИБ се обяви срещу ограничаването на хазартните реклами"}
{"url": "http://standartnews.com/biznes/angelkova_obyavi_che_vodata_na_plazha_v_slanchev_bryag_e_otlichna_za_kapane-371563.html", "text": "Тук сме, за да видим какво е състоянието на водата и плажа в Слънчев бряг при устието на р. Хаджийска преди началото на сезона. Причината е, че в предходни сезони имаше редица сигнали от туристи и от концесионера за проблеми, свързани с неприятни миризми. Това каза министърът на туризма Николина Ангелкова при инспекция на място. В проверката участваха и кметът на община Несебър Николай Димитров, инж. Тонка Атанасова, директор на РИОСВ Бургас и Златко Димитров, изпълнителен директор на „Слънчев бряг\" АД, съобщиха от пресцентъра на Министерството на туризма. Състоянието на устието е отлично, няма затлачвания и натрупани наноси, показа проверката. Министър Ангелкова посочи, че видимо има резултат от мерките по почистването на реката, а те ще продължат до края на месец май. По думите й след всички предприети действия от общината и държавата, не се очаква това лято да има проблеми по плажовете около устието на реката. Изкарахме тонове земна маса и тиня, а последното почистване струваше 10 хил. лв., обясни кметът на Несебър Николай Димитров. Той допълни, че реката е доста голяма и все още продължават дейностите по нея. Относно състоянието на водата министър Ангелкова информира, че според пробите на РЗИ от края на 2017 г. тя е с отлично качество за къпане. И тази година плажът е със сертификат Син флаг за високо качество, допълни министърът. През юни ще бъдат взети и първите проби на водата за този сезон, след това проверки ще има в средата и края на лятото. Всички заведения с одобрени схеми по ивицата имат изградена канализация, информира министър Ангелкова. Тя обясни, че всички изисквания на закона са спазени, а през активния сезон ще се следят стриктно дали се спазва одобрената за разполагане площ на преместваемите обекти, а също така и дали са свързани към канализационната мрежа. Съвместните проверки с Министерството на околната среда и водите ще продължат през целия сезон.", "date": "2018.05.15", "title": "Ангелкова обяви, че водата на плажа в Слънчев бряг е отлична за къпане"}
{"url": "http://standartnews.com/biznes/vina_krasteni_na_antichen_trakiyski_grad_specheliha_dva_medala_v_london-371569.html", "text": "\"Вила Ямбол\" спечели два медала на London Experts in Wine Awards. Единият е сребърен за виното им Kabile от сорта Сира, а другият бронзов за Kabile Мавруд и Каберне Совиньон. Конкурсът се провежда за втора поредна година под патронажа на Княз Кирил Сакскобургготски в Лондон.  Състезанието е само за български вина – тази година са участвали общо 46. Оценяващата комисия на конкурса се състои от висшия ешелон в сферата на вината – и тримата членове са Master of Wine. Класирането на вината е по 100 точкова система. Купажът Kabile Мавруд и Каберне миналата година грабна златно отличие в конкурса London Experts in Wine Awards. През миналата година виното Kabile от сортовете Мавруд и Каберне Совиньон се превърна в най- награждаваното българско вино зад граница с три златни медала - от Mondial de Bruxelles, от Vinalies International и от London Еxperts in Wine. Интересен факт е, че изба „Вила Ямбол\" постига 100% успеваемост от участието си в конкурса. Миналата година с едно изпратено вино – спечели медал, а тази с две проби – две отличия. Като цяло оценката на експертите за българското вино е много добра. Определено се отчита интерес към български сортове, блендове и вина, направени в по-съвременен стил – а именно с повече плодовост, коментираха още организаторите на London Experts in Wine Awards. Това се търси и на световния пазар – вина с повече изява на сортовия характер и плодовост, за сметка на тези с дълго отлежаване в дъбови бъчви. Награждаването в конкурса бе на 15-ти май със специален прием и дегустация на професионалисти и ценители в Лондон. Това е поредното международно признание за вината на „Вила Ямбол\". Припомняме, че на последния конкурс Vinalies Internationales в Париж, винарната донесе най-много медали за страната ни - 5 отличия, в това число единственото злато. Големият приз отиде при тероарното вино от микрорайона Болярово от сорта Каберне Совиньон 2015 г., което предстои избата да пусне на пазара. Сребърни медали от Париж получиха Kabile Резерва Каберне Совиньон 2014, Kabile розе от Сира 2017, Kabile Мерло и Каберне Совиньон и ракия от сорта Мускат без отлежаване в бъчви. Винената серия Kabile е кръстена на античния тракийски град Кабиле, който се намира до Ямбол. Вината на „Вила Ямбол\" могат да се опитат на предстоящия Балкански винен конкурс и фестивал (BIWC) на 19-ти и 20-и май в София.  ", "date": "2018.05.15", "title": "Вина, кръстени на античен тракийски град, спечелиха два медала в Лондон"}
{"url": "http://standartnews.com/biznes/agrion_finans_dava_do_100_hil_evro_kredit_na_promotsionalni_usloviya-371562.html", "text": "Специализираната компания за земеделски кредити „Агрион Финанс\" обяви промоционални условия по универсалния си ипотечен кредит. В рамките на специализираното международно изложение „БАТА АГРО\", кредитното дружество ще отпуска заеми до 100 хил. евро с промоционална лихва от 2.9% за първата година. Изискването е заемът да е за срок от минимум 60 месеца, като за останалия период след първата година лихвата е 8.5%. Гратисният период по главницата е 12 месеца. „За да се възползват от промоционалните условия, които предлагаме, земеделските производители трябва да посетят щанда на „Агрион\" на изложението в Стара Загора и да получат специален промо код, с който могат да кандидатстват за финансиране до 18 юни 2018 г.\", казаха от кредитната компания. Кредитното дружество приема земеделска земя или друг недвижим имот като обезпечение по кредита, като процентът на финансиране може да достигне до 80% от размера на пазарната оценка на  поземлените активи. Това, според експерти, е един от най-високите проценти финансиране на пазара на земеделски кредити в момента. „Целта ни е да улесним достъпа до кредити на малките и средни производители, които често не могат да отговорят на сложните изисквания на големите банкови институции, казаха от „Агрион Финанс\". Достъпът до финансиране ще им позволи да развиват по ефективно и модерно земеделие и да са конкурентноспособни. За разлика от другите кредитни институции в България, процедурата за кандидатстване е максимално опростена. Не се изисква откриването на допълнителни сметки, застраховки, въвличането на поръчители и съдлъжници. Няма изискване и за разработка на  подробни бизнес планове, отчети и анализи. Кандидатстването е без такса ангажимент и такса за разглеждането на документи. На практика фермерът дължи нищо преди да е сигурен, че ще получи желаното финансиране. Няма дори разходи за оценка на обезпечението, а сроковете за кандидатстване са значително съкратени в сравнение с традиционното банково кредитиране. Компанията няма ограничения за сектора, в който работи земеделският производител. Изчисленията на експертите от „Агрион Финанс\" показват, че финансовият ефект за земеделските производители от промоционалната лихва може да достигне 5 600 евро. Пълните условия по ипотечния кредит и останалите възможности за финансиране може да се открият на адрес  . Експертите по кредитни услуги, които са на щанда на „Агрион\", са готови да разяснят на всички желаещи възможностите, които кредитът осигурява, както и процеса за кандидатстване и одобрение. Според проучване, направено от „Агрион\", покупката на земя е сред най-честите мотиви за тегленето на кредити от фермерите. Покупката на техника и оборудване също е сред посочените поводи за заем. Фермерите търсят различни начини за уедряване на стопанствата си, което ще им позволи механизирана обработка на земята и увеличаване на добивите. За това все по-често земеделските производители търсят алтернативни източници в лицето на специализираните кредитни дружества, където процедурите са максимално опростени, а сроковете са значително по-кратки. Според изследването всеки трети земеделски производител е склонен да ипотекира земята си за да вземе кредит, който да обезпечи бизнеса му. Хората от столицата и другите големи градове са по-склонни да теглят заеми, като най-активни са земеделците между 35-44 години.", "date": "2018.05.15", "title": "\"Агрион Финанс\" дава до 100 хил. евро кредит на промоционални условия"}
{"url": "http://standartnews.com/biznes/prevozvachite_s_miren_protest_v_sofiya-371572.html", "text": "Българският автомобилен сектор - товарни превози и превози и превози на хора, се обедини с решение да организира мирен протест на 17 май т.г., в деня на срещата на Върха в София. Решението бе взето на Конференция с международно участие \"Европейското бъдеще на транспорта в Централна и Източна Европа\", която се провежда в София. Целта на протеста е западните лидери да бъдат убедени в размера на щетите, които промените ще донесат за икономиката на България и за нейните граждани, каза Ангел Траков, председател на УС на Съюза на международните превозвачи /СМП/. От бранша бяха единодушни, че ще продължат да отстояват парвото си на безнес без дискриминация и двойни стандарти в ЕС. Предвижда се автомобилно шествие с тежкотоварни камиони и автобуси от 10.00 до 17.00 часа на бул. \"Цариградско шосе\" /отбивката към бул. \"Брюксел\", лентите в посока София/. Паркирани товарни автомобили ще наредят протестна колона до отбивката за кв. \"Дървеница\" /4-ти км/. След отбивката за кв. \"Дървеница\" до отбивката за бул. \"Ситняково\" ще бъде наредена протестна колона от автобуси. Междувременно от 13.00 до 17.00 часа ще бъде проведено протестно шествия със сборен пунт пл. \"Македония\", по маршрута от ул. \"Алабин\" към Съдебната палата, вдясно по бул. \"Витоша\" до парковото пространство пред НДК, където протестиращите ще държат речи, обясни Траков.", "date": "2018.05.15", "title": "Превозвачите с мирен протест в София"}
{"url": "http://standartnews.com/biznes/v_sofiya_pristiga_tsvetat_na_minnata_industriya_v_evropa-371578.html", "text": "Възможностите за инвестиции и развитието на интелигентна минна индустрия са само част от темите, които ще бъдат обсъдени на петото издание на Европейски минен бизнес форум. Това най-важно събитие за минерално-суровинната индустрия в Европа ще се проведе на 18 май 2018 г. в хотел \"Маринела\" в София. Форумът се организира от Българска минно-геоложка камара (БМГК), Министерство на енергетиката и Европейската асоциация на минните индустрии под патронажа на министър Теменужка Петкова. Поради  голяма значимост събитието е част от календара на Българското председателство на Съвета на Европа. В програмата му ще бъдат обсъдени най-важните теми от дневния ред на добивния отрасъл и геология на Стария континент, като законодателството, перспективите в областта на енергетиката в условията на икономически обоснован преход към ниско-въглеродна енергетика, иновациите, образованието и новите технологии, както и добри практики в бранша. Основна цел на събитието е търсенето на решения за постигане на устойчиво развитие на минерално-суровинната индустрия в Европа. Говорители на форума ще бъдат президентът на \"Евромин\" Марк Раховидас, ръководителят на направление \"Ресурсна ефективност и суровини\" в ГД \"Развитие\" на Европейската комисия Питър Хендли, генералният сектерар на \"Евракол\" Брайън Рикетс, директорът на австрийската минна камара Роман Щифтнер, както и много други изтъкнати представители на институции и организации, свързани с минерално-суровинния отрасъл. Очакванията са форумът да събере над 250 високопоставени ръководители и професионалисти на европейско, национално и корпоративно ниво, представители на науката, неправителствени организации и водещите добивни компании в България и Европа. У нас членовете на БМГК формират близо 5% от БВП, дават препитания на близо 30 хил. души и чрез свързани дейности - на още 120 хил. души.", "date": "2018.05.15", "title": "В София пристига цветът на минната индустрия в Европа"}
{"url": "http://standartnews.com/balgariya/6_koli_se_pomlyaha_vav_varna_4ima_sa_raneni-371577.html", "text": "Четирима души са пострадали при катастрофа между шест автомобила на кръстовището при булевардите \"Сливница\" и \"Христо Смирненски\". Това съобщиха от пресцентъра на ОДМВР-Варна. Постъпил е сигнал за пътнотранспортно произшествие, възникнало на кръстовището на бул. \"Сливница\" и бул. \"Христо Смирненски\". На място полицейски екип изясни причините и обстоятелствата за възникването на инцидента, както и колко точно са автомобилите участващи в катастрофата. Според първоначалната информация става дума за сблъсък между 6 автомобила, като има и четирима души, отведени за преглед в болнично заведение. От ОДМВР-Варна призовават при възможност, водачите на автомобили да избягват горепосоченото кръстовище.", "date": "2018.05.15", "title": "6 коли се помляха във Варна, 4-има са ранени"}
{"url": "http://standartnews.com/balgariya/borisov_pred_rahoy_katalunya_ne_e_kosovo_video-371581.html", "text": "В никакъв случай аз не бих слагал знак за равенство между Косово и Каталуня, но това си е решение на испанското правителство и на техния премиер. Това каза на пресконференция министър-председателят Бойко Борисов след среща с премиера на Испания Мариано Рахой. „Още преди месец говорихме в Брюксел и именно, за да не остане никакъв оттенък към България и нашето председателство, че има някакъв вид бойкот или нещо, което да накърни нашето желание за един траен мир – повярвайте ми, че единствената ни цел е траен мир и подобряване за условията за живот на Балканите\", заяви Борисов. По думите му това е добре за цяла Европа. „И утре е ден, нека да дойдат колегите, заедно ще бъдем и на срещата на ЕНП, на вечерята, така че ще имаме възможност и с останалите колеги да говорим. Факт е, че премиерът Рахой е два дни в България. Застъпва се със срещата и мисля, че от дипломатическа гледна точка и чисто приятелска, той изпълни ангажимента си и към мен, и към председателството, така че за това ти благодаря\", каза още Бойко Борисов.", "date": "2018.05.15", "title": "Борисов пред Рахой: Каталуня не е Косово /ВИДЕО/"}
{"url": "http://standartnews.com/balgariya/detsa_pokazvat_rodinata_na_evropeyski_oditori-371568.html", "text": "\"Това не е моето синьо\", казва замислено Ива. Нейното е по-тъмно, като нашето море. Тя е на 12. До нея е седнал Георги, с година по-малък, който си гребва с четката жълто, но го мацва на най-неочакваното място. Може би там вижда пясъка. Или пък слънцето. Дони и Ива, близнаци на по шест, спорят ожесточено „в зелено\" – това не е трева, а грозде, казва единият. Това е моята овца, почти ще се разплаче момиченцето. А Вяра е огнено малко дете, защото знае за нестинарите и рисува в червено. Благ поглед и опитна художническа ръка дискректно добавя щрих, колкото само да даде поредния тласък на детското въображение. Малките ръце творят цветовете на България, а техен учител и наставник е маестро Иван Яхнаджиев. Децата на служителите от Сметната палата искат да покажат и подарят цялата красота на страната ни на европейските висши одитори, които идват в София на 15 май. Това е техният специален детски принос към българското европредседателство. Идеята е на българската върховна одитна институция,  която е домакин на конференция на високо ниво в рамките на председателството за ролята на сметните палати в Европа за по-добро управление в публичния сектор и за повишаването на доверието на гражданите в институциите. \"Децата нарисуваха специалните подаръци в сградата на Сметната палата и видяха как работят техните родители - за мен това е начин децата да опознаят места, където законът е приоритет\", казва художникът. Според него в образованието ни липсва мотивация децата да се възпитават в респект и уважение към институциите. Така, по индиректен начин, те се учат да разбират и уважават законите. А това със сигурност ще ги направи в бъдеще по-добри хора. В държавните институции като Сметната палата децата се запознават с хора, които са много по-различни от техните учители и от тяхната среда на улицата. Това е атмосфера, която за тях е особена провокация, според живописеца. От друга страна, по цял свят държавните структури, банките и финансовите организации се опитват да покажат и своите „човешки\" лица – да не бъдат сухи и скучни, да допускат изкуството зад своите стени и да го подкрепят, да отключат вратите си за различното от основната им дейност. Хубаво е в нашите държавни институции по-често да влизат малчугани. Политиците трябва да се вглеждат и в това, което правят или мислят децата, защото именно те ще определят бъдещето на тази страна. Децата не знаят какво е публичен сектор,  а по-доброто управление го свързват със своите автомобилчета. Знаят обаче, че Сметната палата проверява сметките, както родителите правят сметки за какво да изхарчат парите в къщи и за какво не бива. \"Ако се купуват само играчки, а не остава за храна, тогава Сметната палата казва, че е грешно\", е разбирането на седемгодишния Краси за нещата. \"Ама ние сега, като сме шефове на Европа, може да нарисуваме каквото си поискаме, нали?\", заключава дълбокомислено Петърчо. \"Винаги можеш да рисуваш каквото си поискаш, никой не може да ти забрани\", обяснява художникът. Какво искат да кажат децата на представителите на европейските институции чрез своите картини? \"Аз съм дете от България, имам самочувствие и съм равен с всички деца от Европа. Искам да покажа красотите на България, видени през моето детско сърце и независимо от това, че живея в малка страна, въображението ми е цветно и пъстро като красивата ни земя\", е посланието, което ще отнесат в душите и домовете си чуждестранните гости.", "date": "2018.05.15", "title": "Деца показват родината на европейски одитори"}
{"url": "http://standartnews.com/balgariya/obzor_arestuvaha_abiturient_s_kalashnikov_predi_bala-371575.html", "text": "Абитуриент в Смолян беше зрелищно арестуван от маскирани спецполицаи пред съученици и родители на кръстовището пред училището, където отивал за изпращането преди бала. Акцията за задържането на 18-годишния Марин Николов от Професионалната гимназия по икономика била организирана след получен сигнал, че той притежава автомат \"Калашников\". На място бил изпратен екип от спецзвеното за бързи действия при местната дирекция на МВР. Марин се появил пред училището, където изпращали абитурентите, с джип \"Мерцедес\" G-класа, който бил на негов приятел. При обиска в автомобила са открити газов пистолет, без документ за произход, и автомат, който се е оказал бутафорен, съобщиха от полицията. Арестът е станал пред очите на много ученици и родители, тъй като гимназията по икономика изпраща 69 абитуренти от три класа. Сред очевидците била и майка му. Младежът е задържан в полицията за изясняване на ситуацията. \"Марин завършва \"Икономика и информационно осигуряване\". Никога не е имал лоши прояви. Винаги е бил много патриотично настроен. Обличаше много често тениски с трикольора\", каза пред marica.bg директорката Мария Мечкарска, която не видяла зрелищния арест, тъй като била в двора за предстоящото тържество. Марин е член е на патриотичния клуб \"Родопски хайдути\" и е гайдар. Работел като охрана в местна дискотека, но се смятал за кротко момче. \"Сигурно е искал да се изфука пред наборите, но но се получи играчка плачка\", коментираха случката ученици от гимназията по икономика.", "date": "2018.05.15", "title": "ОБЗОР: Арестуваха абитуриент с \"Калашников\" преди бала"}
{"url": "http://standartnews.com/balgariya/balgarin_izchezna_misteriozno_v_london-371564.html", "text": "Поредна мистерия с изчезнал българин в чужбина. Няма връзка с 48-годишен мъж -  Христо Ангелов, който е кацнал в събота в Лутън (Великобритания), а от там се губят следите му. За това съобщава неговият син Ростислав Ангелов в социалната мрежа \"Фейсбук\", като публикува и молба за помощ в групата \"Българи в Лондон\". По думите на Ростислав неговият баща живее в британската столица. Христо е пътувал с негов познат в самолета, след което на летището пътищата им се разделили. Телефонът му е изключен. Оттогава няма и следа от 48-годишния мъж. Това е поредният случай на изчезнал българин в чужбина в последно време. Вчера стана ясно, че липсват две български ученички в Чикаго, а преди това подобен инцидент имаше и в Гърция. Ето какво точно пише Ростислав Ангелов:", "date": "2018.05.15", "title": "Българин изчезна мистериозно в Лондон"}
{"url": "http://standartnews.com/balgariya/bolnitsa_v_yambol_sabira_po_30_lv_za_zastrahovka_ot_patsientite-371551.html", "text": "Служители на Кардиологична клиника в Ямбол събират по 30 лева от пациентите, без да ги информират, че става дума за доброволна застраховка. Това твърдят болни и техните близки. Парите били искани на регистратурата като такса. От клиниката отричат. Застраховката е за злополука или заболяване по време на лечение, а служители на клиниката действат като застраховател и искат пари без да обяснят, че става дума за доброволна застраховка. Една от медицинските сестра-застраховател твърди, че така болницата покрива разходите си по решение на ръководството. Намесват се обаче други служители, които отричат казаното. Според медицинския директор на болницата служител на застрахователното дружество, а не сестри са събирали парите. „Има открит офис на застрахователно дружество, но това по никакъв начин не е обвързано с хоспитализацията и кардиологичната болница не събира такси за застраховки\", твърди д-р Бистра Пешева, медицински директор МБАЛ по кардиология – Ямбол. В застрахователното дружество обаче твърдят, че  единствените застрахователи в болницата са медицинските служители. Пациент е подал жалба в РЗИ – Ямбол, но след проверка те приемат становището на болницата, че техни служители не сключват застраховки.", "date": "2018.05.15", "title": "Болница в Ямбол събира по 30 лв. за застраховка от пациентите"}
{"url": "http://standartnews.com/balgariya/paket_za_mobilnost_shte_ostavi_30_000_balgarski_shofyori_na_kamioni_bez_rabota-371540.html", "text": "Над 30 000 български шофьори на тежкотоварни камиони ще останат без работа, ако Европейският парламент одобри първия пакет за мобилност, известен като \"закона Макрон\". Това прогнозира пред Дарик Васил Пиронков, председател на Асоциацията на автобусните превозвачи в България. По думите му предлаганите рестрикции спрямо товарните превози ще предизвикат фалити на 30% от бранша и ще нанесат удар върху икономиката и върху банковата система на страната. От асоциацията се обявиха и срещу втория пакет за мобилност, който предвижда либерализация на пътническите превози. Според Пиронков обаче дублира закона за обществените поръчки и ще бъде от ползва за една или две международни автобусни компании. Междувременно беше потвърдено, че българските превозвачи ще протестират. Решението дойде след тричасова среща между министър-председателя Бойко Борисов с еврокомисаря Виолета Булц и представители на родните превозвачи. Повод за разговорите бе именно подготвеният \"Пакет мобилност\". След срещата транспортният министър Ивайло Московски обясни, че 17% от брутния вътрешен продукт идва от транспортния сектор. От своя страна комисар Булц, заяви, че сегашните правила не работят добре и създават хаос в сферата. Затова се надявала на диалог и консенсус още по време на българското европредседателство. В четвъртък шофьори на ТИР-ве и автобуси ще разположат превозните си средства по столичния булевард \"Цариградско шосе\" и ще се включат в протестна демонстрация пред НДК, където ще се проведе Срещата на върха между Европейския съюз и Западните Балкани.", "date": "2018.05.15", "title": "„Пакет за мобилност“ ще остави 30 000 български шофьори на камиони без работа"}
{"url": "http://standartnews.com/balgariya/nedostig_ot_80_mln_leva_za_onkolekarstva_v_zdravnata_kasa-371548.html", "text": "Недостиг в бюджета на Националната здравноосигурителна каса (НЗОК) - до края на годината се очертава дефицит от 80 млн. лева за онколекарства. Това стана ясно след заседание на Надзорния съвет на фонда. Касата плаща на болниците около 35 млн. лева месечно за онколекарства. Заради включените в края на миналата и началото на тази година нови медикаменти обаче, разходите са се увеличили, съобщава БНТ. Една от възможностите за решаването на проблема е договаряне на допълнителни отстъпки от фармацевтичните компании. Касата има и други механизми да осигури парите, обясни председателят на Надзорния съвет на здравната каса Жени Начева. „Това няма общо с пациентите. Всички фирми, притежатели на разрешение за употреба отбелязаха, че пациентите ще получат необходимите лекарствени продукти. Това са разговори между нас и притежателите на разрешение за употреба\", коментира Начева.", "date": "2018.05.15", "title": "Недостиг от 80 млн. лева за онколекарства в Здравната каса"}
{"url": "http://standartnews.com/balgariya/slancheva_sutrin_posle__dazhd_gramotevitsi_i_gradushki-371527.html", "text": "Преди обяд ще е предимно слънчево. Около и след обяд, главно над Западна и Централна България ще се развива мощна купеста и купесто-дъждовна облачност. Ще има краткотрайни валежи от дъжд, придружени с гръмотевични бури и градушки. По-интензивни ще са явленията през нощта срещу сряда в северозападната част от страната. Ще духа слаб до умерен вятър от изток-североизток. Минималните температурите ще са от 10 до 15 градуса, а максималните - между 23 и 28 градуса. Атмосферното налягане е малко по-ниско от средното за месеца и слабо ще се понижи. Жълт код е обявен за три области в Северна България - Видин, Монтана и Враца. Привечер и през нощта срещу сряда в тези райони ще има краткотрайни и интензивни валежи, придружени с гръмотевични бури и градушки. Очакваните количества на валежа са около и над 30 л/кв.м за 3-6 часа. В планините ще се развива купесто-дъждовна облачност и на много места ще има краткотрайни валежи с гръмотевици и временно усилване на вятъра. Ще духа до умерен югозападен вятър. Максималната температура на височина 1200 м ще е около 17 градуса, на 2000 м - около 9 градуса. По Черноморието ще преобладава слънчево време с временни увеличения на облачността. Ще духа до умерен югоизточен вятър. Максималните температури на въздуха ще са 19-22 градуса. Температурата на морската вода е 18-19 градуса, вълнението на морето ще е 2-3 бала.", "date": "2018.05.15", "title": "Слънчева сутрин, после - дъжд, гръмотевици и градушки"}
{"url": "http://standartnews.com/balgariya/evropeyski_oskar_za_standart-371545.html", "text": "Европейски Оскар грабна \"Стандарт\" за националната кампания \"Чудесата на България\". Това е първото отличие за България в най-престижния конкурс за развитие и популяризиране на европейското културно наследство, организиран от Европейската комисия и Европа Ностра - най-голямата организация в областта на културата на Стария континент, чиито президент е световноизвестния оперен певец Пласидо Доминго. В годината на европейското културното наследство 8-годишната кампания на вестник Стандарт \"Чудесата на България\" е отличена за изключителен принос в популяризиране на културното наследство. Имената на спечелилите организация и личности в цяла Европа се обявяват днес от Европейската комисия и Europa Nostra – водещата мрежа в областта на европейското културно наследство. Жури от независими експерти разгледа общо 160 кандидатури, подадени от организации и физически лица от 31 държави от цяла Европа. \"29 лауреати от 17 страни получават признание за своите впечатляващи постижения в консервацията, научните изследвания, изключителния принос и образованието, обучението и популяризирането на културното наследство. Сред тазгодишните победители са и създателите на кампанията \"Чудесата на България\"\", се казва в специалното съобщение на Еврокомисията. Като принос към Европейската година на културното наследство тазгодишните награди обръщат особено внимание на европейската добавена стойност на подбраните постижения в областта на културното наследство, подчертава ЕК. Победителите ще бъдат отличени на тържествената церемония по награждаването на 22 юни в Берлинския конгресен център. Това ще стане по време на първата по рода си среща на върха за европейското културно наследство „Споделяне на наследството – споделяне на ценностите\", която ще се проведе от 18 до 24 юни в Берлин. Домакини на церемонията по връчване на европейските награди за културно наследство са европейският комисар Тибор Наврачич и маестро Пласидо Доминго. По време на церемонията ще бъдат обявени и седемте лауреати на голямата награда, всеки от които ще получи 10 000 EUR. Тогава бъде отличен и носителят на наградата на публиката. Гражданите в цяла Европа и останалата част от света вече могат да гласуват онлайн за наградата на публиката и да се мобилизират в подкрепа на спечелилите постижения от собствената си или от друга европейска държава, съобщи ЕК. Почетен гост на церемонията ще бъде президентът на Федерална република Германия, д-р Франк-Валтер Щайнмайер. Той е патрон на Европейската година на културното наследство в Германия. Заедно с кампанията на \"Стандарт\" \"Чудесата на България\" награда за изключителен принос получават още 5 организации и личности като особено впечатляват е проектът на международната мрежа от НПО, които вече 30 години посвещават своята дейност на опазването на Венеция. Сред лауреатите в категория \"Консервация\" е реставрирането на византийска църква в Гърция и нейните уникални стенописи от 8—9 век, осъществено благодарение на ползотворното сътрудничество между гръцки и швейцарски организации. Europa Nostra отличава разработването на нов метод за консервация на наследството от европейски исторически къщи, резултат на съвместните усилия на пет институции от Франция, Италия и Полша. Награждава се и създаването на обществена образователна програма, която дава на всички деца и младежи във Финландия възможност да влязат в допир със своето културно наследство и която може да послужи като вдъхновение за подобни инициативи в цяла Европа. Награда на Europa Nostra се връчва и за забележително постижение в областта на културното наследство в европейска държава, която не участва в програмата на ЕС „Творческа Европа\". Тя е в категория „Консервация\" и тази година се присъжда на гръцкото училище „Зографион\" в Истанбул, Турция. Категория „Консервация\" * Санаториумът на д-р Барнер, Браунлаге. ГЕРМАНИЯ * Winzerberg: терасирани лозя, Потсдам, ГЕРМАНИЯ * Византийската църква на Хаджи Кириаки, Наксос, ГЪРЦИЯ * Домът на мисията на Поул Егеде, Илиманак, Гренландия, ДАНИЯ * Фасадата на колежа „Сан Илдефонсо\", Алкала де Енарес, ИСПАНИЯ * Скиците на Сороя за картините „Визия за Испания\", Валенсия, ИСПАНИЯ * Колективна консервация на мозайките в абсидата на манастира \"Света Екатерина\" в Синай - ЕГИПЕТ/ГЪРЦИЯ/ИТАЛИЯ * Ботаническата градина на Националния дворец в Кейлуж, Синтра, ПОРТУГАЛИЯ * Павилионът на принц Милош в Буковичка баня, Аранджеловац, СЪРБИЯ * Бачката крепост, Бач, СЪРБИЯ * Ротондата „Свети Венцеслас\", Прага, ЧЕШКАТА РЕПУБЛИКА Категория „Научноизследователска дейност\" * CultLab3D: Автоматизирана технология за сканиране за 3D цифровизация, Дармщад, ГЕРМАНИЯ * Грузински текстил, Тбилиси, ГРУЗИЯ * Научни изследвания и каталогизиране на държавната колекцията от творби на изкуството, Белград, СЪРБИЯ * EPICO: Европейски протокол за превантивна консервация, координиран във Версай, ФРАНЦИЯ Категория „Изключителен принос\" * Организаторите на кампанията „Чудесата на България\", БЪЛГАРИЯ * Частните собственици на водите в Аргуал и Тазакорте, Канарски острови, ИСПАНИЯ * Сдружението на международните частни комитети за опазване на Венеция, ИТАЛИЯ * Асоциацията „Hendrick de Keyser\", НИДЕРЛАНДИЯ * Г-жа Tone Sinding Steinsvik, НОРВЕГИЯ * Г-н Stéphane Bern, ФРАНЦИЯ Категория „Образование, обучение и популяризиране\" * Ief Postino: Белгия и Италия — свързани с писма, БЕЛГИЯ * Кампанията „Надигане от разрухата\", координирана в Рим, ИТАЛИЯ * Отворените паметници, ИТАЛИЯ * GeoCraftNL: Проектът „Minecraft Heritage\" на GeoFort, НИДЕРЛАНДИЯ * Домът на Йоже Плечник, СЛОВЕНИЯ * Culture Leap: образователна програма, ФИНЛАНДИЯ * Националният институт за културно наследство: Програма за образование и обучение на реставратори, ФРАНЦИЯ * Музеят „Sinjska alka\", ХЪРВАТИЯ Сърдечно поздравявам тазгодишните „шампиони на културното наследство\", които бяха избрани за победители в конкурса за наградата на ЕС за културно наследство/наградите на Europa Nostra. Ние сме изключително впечатлени от невероятните умения, творческите способности, всеотдайността и щедростта на толкова много специалисти в областта на културното наследство, доброволци и поддръжници от цяла Европа. Всички те заслужават похвала и допълнителна подкрепа. Носителите на нашата награда са живо доказателство за това, че културното наследство е далеч повече от памет за миналото ни: то е ключ към разбирането на настоящето и ресурс за бъдещето. Ето защо Европейската година на културното наследство трябва да ни послужи, за да изтъкнем ценността на нашето общо културно наследство за бъдещето на Европа! Културното наследство във всичките му форми е сред най-големите богатства на Европа. То изгражда мостове между хората и общностите, както и между миналото и бъдещето. То е в сърцевината на нашата идентичност като европейци и има важна роля за социалното и икономическото развитие. Поздравявам победителите за 2018 г. в конкурса за наградата на ЕС за културно наследство/наградите на Europa Nostra и техните екипи за тяхната изключителна и новаторска дейност. Благодарение на техния талант и всеотдайност бяха съхранени и възродени за нов живот многобройни европейски културни съкровища. И което е най-важно — тяхната работа дава възможност на хора от всякакви среди да откриват, проучват и влизат в допир с нашето богато културно наследство, напълно в духа на Европейската година на културното наследство, която отбелязваме през 2018 г. Наричат Федерацията на Пласидо Доминго гласът на гражданското общество Наградата на Европейския съюз за културно наследство/наградите на Europa Nostra са инициатива, започната от Европейската комисия през 2002 г. и развивана след това от Europa Nostra. С нея се отличават и популяризират най-добрите практики в областта на опазването на културното наследство, научните изследвания, управлението, доброволческата дейност, образованието и комуникациите. Наградата получава подкрепа по линия на програма „Творческа Европа\" на Европейския съюз. Общо 102 големи награди от 10 000 EUR са връчени за блестящи инициативи в областта на културното наследство, подбрани измежду отличените проекти. Europa Nostra е паневропейската федерация на неправителствените организации, работещи в сферата на културното наследство, която се подпомага и от широка мрежа от публични органи, частни дружества и физически лица. Федерацията обхваща над 40 държави в Европа и е гласът на гражданското общество, ангажирано с опазването и популяризирането на европейското културно и природно наследство. Пласидо Доминго, световноизвестният оперен певец, е председател на федерацията. „Творческа Европа\" е програмата на ЕС, която подкрепя секторите на културата и творчеството, като им дава възможност да увеличат приноса си в създаването на работни места и растеж. С бюджет от 1,46 милиарда евро за периода 2014—2020 г. програмата подпомага организациите, работещи в сферата на културното наследство, сценичните изкуства, изящните изкуства, интердисциплинарните изкуства, издателската дейност, филмовата индустрия, телевизията, музиката и видеоигрите в цяла Европа, да достигнат до нови аудитории и да развиват уменията, необходими в цифровата ера.", "date": "2018.05.15", "title": "ЕВРОПЕЙСКИ ОСКАР ЗА \"СТАНДАРТ\""}
{"url": "http://standartnews.com/balgariya/boyko_borisov_posreshta_mariano_rahoy_v_sofiya-371556.html", "text": "Министър-председателят на Испания Мариано Рахой пристига днес на двудневно посещение у нас по покана на премиера Бойко Борисов. Това съобщиха от Правителствената информационна служба. Разговорите между правителствените ръководители ще се състоят във вторник, а резултатите ще бъдат представени на пресконференция. В сряда Рахой ще участва в работната вечеря на лидерите на държавите членки на Европейския съюз Испанският премиер няма да присъства на срещата на високо равнище ЕС - Западни Балкани на 17 и 18 май в София. Причината за това е Косово. Испанският премиер категорично отказва да седне на една маса с косовския президент Хашим Тачи или с който и да е представител на Косово, да се фотографира или да разговаря с него. Президентът на Сърбия Александър Вучич потвърди пред българския премиер Бойко Борисов, че ще участва в срещата на върха на 17 май и ще даде принос за стабилизирането на обстановката в Западните Балкани, особено между Белград и Прищина.", "date": "2018.05.15", "title": "Бойко Борисов посреща Мариано Рахой в София"}
{"url": "http://standartnews.com/balgariya/standart_pokazva_v_berlin_kakvo_sme_dali_na_evropa-371546.html", "text": "Първата къща в Европа - от праисторическото селище в Слатина, първата следа от човешко присъствие на континента, открита в пещерата \"Козарника\", първото обработено злато от варненския халколитен некропол, първата фабрика за сол в Провадия Солницата и първият християнски манастир \"Св. Атанасий\" край Чирпан ще оживеят в Берлин. Уникалният принос на България в европейското културно наследство ще бъде акцентът в презентацията \"Чудесата на България\" на \"Стандарт\". На 21 юни носителите на наградите на ЕС за културно наследство/наградите на Europa Nostra ще представят своите постижения в областта на културното наследство на Панаира на високите постижения в Allianz Forum. Те ще участват в различни други прояви на срещата на високо равнище за европейското културно наследство под надслов „Споделяне на наследството – споделяне на ценностите\", която ще се проведе от 18 до 24 юни в Берлин. Организирана съвместно от Europa Nostra, Германския комитет за културно наследство (DNK) и Фондацията за културно наследство на Прусия (SPK), срещата на високо равнище има за цел да способства за създаването на амбициозна европейска програма и план за действие в областта на културното наследство като трайна следа от Европейската година на културното наследство.", "date": "2018.05.15", "title": "\"СТАНДАРТ\" ПОКАЗВА В БЕРЛИН КАКВО СМЕ ДАЛИ НА ЕВРОПА"}
{"url": "http://standartnews.com/balgariya/bashtata_na_deteto_s_izrisuvani_svastiki_ne_znaeh_kakvo_ima_po_tyaloto_na_sina_mi-371552.html", "text": "„Не знаех какво има по тялото на сина ми. Неподходящите знаци и надписи бяха изрисувани от непознат човек на стадиона. След това детето си беше облякло тениската и видях рисунките, едва когато той вече беше на пистата\". Това каза в ефира на „Здравей, България\" Петър Атанасов , баща на едно от двете деца, заснети на мача „Левски\" – „Славия\" с нацистки символи и обидни надписи по гърдите и гърбовете им. Фотосите провокираха голям отзвук. Агенцията за закрила на детето започна проверка, резултатите от която се очаква да бъдат огласени в сряда. „Детето ми е първи клас и изобщо не знае какво означава тези неща. За първи път е изрисуван така. Просто стана грешка\", каза още Атанасов. Той заяви, че не познава другото дете със свастики по гърба, нито родителите му. Бащата бе категоричен, че синът му не е в опасност, когато стои на пистата на стадиона по време на футболна среща. „За първи път го заведох на стадиона, когато беше на 4 месеца. От 5-годишен ходи с мен на всички мачове\", каза още Атанасов.", "date": "2018.05.15", "title": "Бащата на детето с изрисувани свастики: Не знаех какво има по тялото на сина ми"}
{"url": "http://standartnews.com/balgariya/radoslava_nenova_planinata_iskashe_boyan_za_sebe_si_az__za_men-371554.html", "text": "„За мен това беше битка с планината – тя го искаше за себе си, а аз – за мен. И не спирахме да се надиграваме\", каза Радослава Ненова, жената до алпиниста Боян Петров, с когото няма връзка от 3 май. „Знам, че е голям риск в планината. Но никога не сме се сбогували сякаш няма да се видим\", каза още тя. Днес е последният ден, в който китайската страна провежда спасителната акция, чиято цел е да намери Петров. Ще бъдат проверени места, които на сателитната снимка не се виждат добре. Те са в района между базовия лагер и лагер 1. „В началото е възможно да се е скрил, за да изчака бурята, но ако това е причината – трябваше да е слязъл досега. Каквото и да се е случило преди дни, сега шансът е минимален (...) От деня, в който ми се обадиха от базовия лагер досега, трябваше да се мобилизирам, за да може всичко да се случва. Включиха се много хора, които свършиха страшно много работа. Знаех, че много хора харесват Боян, но сега денонощно получавам съвети, съобщения, всякакви варианти за помощ, свързват се с мен алпинисти, с които е той се е катерил по света, помощ от страна на МВнР...\", казва Ненова. „Не бях готова за това, че Китай и Непал са в по-особени отношения. И самите държави не знаеха как да реагират на молбата на трета държава. Не знаех, че този казус е много сложен\", добави тя. „Дори вчера, когато непалците завършиха своята мисия, се зарадвах, че китайците продължиха. Това ни подарява още един ден, в който въпреки фактите, имаш надежда\", каза Ненова. „Трудните моменти започнаха от самото съобщение, че го няма, и ще продължават още дълго време. С детето искаме да отидем до базовия лагер след време\", сподели още тя.", "date": "2018.05.15", "title": "Радослава Ненова: Планината искаше Боян за себе си, аз – за мен"}
{"url": "http://standartnews.com/balgariya/credissimo_podari_novi_sportni_ploshtadki_na_zhitelite_na_sofiya-371555.html", "text": " осигури нови спортни площадки в три столични района, като част от кампанията „Credissimo и шампионите на България - Заедно сме първи!\", свързани с инициативите, определящи София като „Европейска столица на спорта\" за 2018 г. Жителите на р-н Триадица, р-н Младост и р-н Витоша имат възможността да използват спортните съоръжения, поставени на ключови локации в трите района. Съоръженията са създадени от компанията „Титан Фитнес\", като включват уреди за разнообразни физически упражнения и натоварване на всички мускулни групи. На 14 май 2018 г. в присъствието на доц. д-р Тодор Чобанов – заместник-кмет по направление „Култура, образование, спорт и превенция на зависимости\", Ирена Димитрова – директор дирекция „Превенция, интеграция, спорт и туризъм\", Велислава Кръстева – народен представител, както и други официални гости, в Южен парк беше официално открита третата спортна площадка. „Изказвам огромна благодарност към Credissimo и към всички вас, които направихте това събитие възможно, с цел да осигурим на жителите на София възможност да практикуват любимите им спортове. Надявам се, че с примера на Credissimo, ще вдъхновим и други компании, които по същия начин да изграждат нови спортни съоръжения и да обръщат все повече внимание на стимулирането на активния начин на живот и развитието на младите таланти.\", коментира доц. д-р Тодор Чобанов – заместник-кмет по направление „Култура, образование, спорт и превенция на зависимости\". В предстоящите месеци, проектът ще продължи с изграждането на още спортни съоръжения в столицата, както и площадки специално предназначени за деца в Борисова градина. „За целия ни екип е изключителна чест да имаме възможност да спомагаме за развитието на младите български таланти, както и да стимулираме интереса към спорта чрез кампанията ни. Вярваме, че благодарение на нашата подкрепа и общите усилия, които всички полагаме ще дадем все повече възможности за младите хора да откриват и развиват своите таланти.\", сподели Ивелин Камбуров, финансов директор на компанията. В световен мащаб през последните години потребителите все повече се доверяват и предпочитат удобството и сигурността на интернет услугите в своето ежедневие. Тази тенденция се отразява и върху потреблението на финансови услуги и продукти, като все по-голяма част от тях се дигитализират с цел улеснение на клиента, в съчетание с пълна проследимост и сигурност при преноса на данни. Тази тенденция се потвърждава и от доклада на Европейската централна банка, според който вече над 60% от кредитите до 2 000 евро се отпускат изцяло онлайн. Credissimo е лидер в налагането на новаторски онлайн решения и модели във ФинТех сектора в България като постоянно се стреми да надскача очакванията на своите клиенти, предлагайки им изцяло онлайн продукти и услуги на световно ниво с персонално отношение към всеки клиент. С разширяването на дейността си, дружеството затвърждава водещата си позиция в онлайн кредитирането на българския пазар и е една от най-бързо развиващите се технологични компании в региона. ФинТек групата вече е пазарен лидер и в Македония, като изключително успешно се развива и на полския пазар, където оперира вече повече от половин година. През следващите месеци предстои да наложи и внедри своя бизнес модел и технологии в Испания и Румъния. Credissimo ще е и първата европейска ФинТек компания, която ще навлезе и предложи   в Колумбия.", "date": "2018.05.15", "title": "Credissimo подари нови спортни площадки на жителите на София"}
{"url": "http://standartnews.com/balgariya/svetiyat_sinod_se_obyavi_sreshtu_sofiya_prayd-371567.html", "text": "\"Във връзка с обявения гей парад в София на 9 юни 2018 г. Св. Синод на Българската Православна Църква и тази година изразява своята принципна и непроменена позиция на категорично несъгласие за провеждането на парада и на отеческа загриженост и призив към благочестие и неучастие в такава демонстрация на греха. Зачитайки свободата на волята Светата Православна църква отново се обръща към своите чеда, братя и сестри и с обич им напомня, че свободата е отговорност, и че истински свободният човек, ако поиска, може да се освободи от греха с помощта на Бога и на ближния в лоното на св. Православна църква. Всяка човешка душа е по-ценна от целия свят, затова Св. Синод припомня, че Бог не иска смъртта на грешника, „но да се отвърне той от пътя на злото и греха и да бъде жив\" (Йез. 33:11).\"", "date": "2018.05.15", "title": "Светият Синод се обяви срещу София Прайд"}
{"url": "http://standartnews.com/balgariya/szo_da_sprem_upotrebata_na_transmazninite_do_5_godini-371550.html", "text": "Световната здравна организация (СЗО) представи план за премахване на трансмазнините от световния пазар на храни през следващите пет години, съобщиха Асошиейтед прес и Ройтерс. Употребата на трансмазнини, характерни за готовите печива и преработени храни, води до над 500 хил. смъртни случая всяка година. „Това е кризисно равнище и е най-сериозният фронт, на който да се борим\", каза генералният директор на СЗО Тедрос Гебрейесус на пресконференция в Женева. Изкуствените трансмазнини са нездравословни. Те се получават, когато към растително масло бъде добавен водород, за да го вплътни, както е при производството на маргарина. Според здравните експерти индустриалните трансмазнини могат да бъдат заменени с масло от канола или с други продукти. Естествени трансмазнини се съдържат в месото и млечните продукти. Трансмазнини, или хидрогенирани мазнини, се използват при производството на чипсове, снаксове и пакетирани тестени храни, заради по-голямата им трайност. Според СЗО обаче те увеличават заболеваемостта от сърдечносъдови болести с 21%, а смъртността от тях – с 28%. Световната здравна организация препоръчва трансмазните да не превишават 1% от дневния хранителен прием. „Трансмазнините са вреден компонент, който може да бъде премахнат лесно и без големи разходи\", заяви Франческо Бранка, ръководител на дирекция „Хранене за здраве и развитие\" към СЗО. Премахването на трансмазнините може да бъде постигнато до 5 години, тъй като процесът вече е в ход, убедени са от Световната здравна организация. Дания е елиминирала тези мазнини преди 15 години. САЩ и други 40 държави взимат сериозни мерки за премахването им. СЗО настоява средно развитите и по-слабо развитите икономики да се включат в битката, добави още Бранка", "date": "2018.05.15", "title": "СЗО: Да спрем употребата на трансмазнините до 5 години"}
{"url": "http://standartnews.com/balgariya/ot_dnes_bez_koli_po_kraybrezhnata_aleya_vav_varna_po_zapoved_na_kmeta_-371560.html", "text": "От днес във Варна в продължение на 4 месеца се забранява движението  на  автомобили по крайбрежната алея \"Кап. Георги Георгиев\" в частта от Рибарски плаж до плувен комплекс \"Приморски\".  Забраната е по разпореждане на  кмета на морската столица Иван Портних. Според разпоредбата, подписана от градоначалника, заповедта влиза в сила от днес до 15-ти септември включително. За целта  ще се обособят два контролно-пропускателни  пункта  на Крайбрежната алея като първият е на кръговото за \"Рибарски плаж\", а вторият - пред входа на плувен комплекс \"Приморски\". КПП-та ще  се обслужват денонощно от \"Общинска полиция\" Зареждането на търговските обекти ще се осъществява в интервала от 5.00 до 8.00 ч сутринта. Допускането на автомобили за зареждане на търговските обекти ще се осъществява само от първия пункт. Извън този  часови  интервал  няма да се допускат никакви МПС. Изключение ще правят автомобилите, обслужващи културни и спортни мероприятия, провеждащи се на територията на Крайбрежна алея, при условие обаче , че мероприятията са предварително съгласувани с Община Варна и концесионера. Нарушителите ще бъдат санкционирани по Закона за движение по пътищата. Денонощен достъп, без ограничения на МПС, е позволен само за автомобили на МВР, спешна медицинска помощ, пожарна и аварийна безопасност; Аварийни служби, когато работят по отстраняване на авария или бедствена ситуация. В заповедта е регламентиран и маршрутът на бавнодвижещ се транспорт (автовлакче) - от кръговото на Морска гара по \"Вълноломна\", алея \"Кап.Георги Георгиев\" до буна 104 и обратно.", "date": "2018.05.15", "title": "От днес без коли по крайбрежната алея във Варна по заповед на кмета"}
