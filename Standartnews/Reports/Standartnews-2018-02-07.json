{"url": "http://standartnews.com/kultura/boni_petrunova_e_noviyat_direktor_na_nim-368026.html", "text": "Доц. Бони Петрунова е новият директор на Националния исторически музей, съобщиха източници от Министерство на културата. Тя е спечелила конкурса за директор с 800 точки. Проф. Вера Бонева, която също бе в надпреварата за поста, е получила 462 точки. Доц. Петрунова бе на временния ръководен пост в музея от месец октомври 2017 г., след като дългогодишния директор проф. Божидар Димитров обяви, че се пенсионира. Тя е археолог, била е ръководител на над 50 експедиции и проекти, заемала е и длъжността зам.-министър на културата по времето на министър Вежди Рашидов, а също така и зам.-директор на Националния археологически институт с музей към БАН. Ръководила е Секция по средновековна археология при НАИМ-БАН. Автор е на повече от 200 книги и статии.", "date": "2018.02.06", "title": "Бони Петрунова е новият директор на НИМ"}
{"url": "http://standartnews.com/mneniya/uolstriyt_pada_tezhko_naynakraya-368028.html", "text": "Световните капиталови пазари губят почва вече четвърти ден, като вторник по обед 4 трилиона долара се изпариха от рекордните стойности, достигнати само преди една седмица. Индексите Дау Джонс и SP500 паднаха със 4.6 и 4.1% в понеделник, което беше техният най-лош резултат от август 2011 г. Това беше и най-големият дневен спад на \"Дау Джонс\" за всички времена. Европейският регионален индекс STOXX 600 спадна най-много за последните 6 месеца. Напрежението се отрази върху търговската активност, като почти 90% от средния дневен търговски оборот на германския DAX се изтъргува до 10.30 часа сутринта.  Движенията на пазарите в Азия копираха останалия свят – японският Nikkei изгуби 4.7% /4- месечно дъно/, Хонгконгският Hang Seng спадна с 4.2%. Включително „Официалният\" импулс за резките разпродажби на акциите по световните пазари беше силното повишение на доходността на американските държавни книжа от миналата седмица, след като данни удостоверяваха устойчиво повишение на заплатите в американската икономика и то с бързина, най-голяма от 2009 г. насам. Парадоксално, но факт - добрите данни накараха инвеститорите да повярват в потенциалното и скорошно увеличение на лихвенните нива. Много често се нуждаем от обяснение, колкото и да е абсурдно. Факт е обаче, че Федералният резерв твърдо заявявше вече втора година, че И ще сме свидетели на обратен тренд на увеличение на лихвите и намаляване на средствата в обращение. Такова развитие ще бъде болезнено за капиталовите пазари, които през последните 8 години „се наслаждаваха\" на неограничените парични стимули от страна на централните банки. Може би за това инвеститорите не искаха да приемат на 100% тези заявки на Централната банка. В резултат всички инструменти, които измерват волатилност, скочиха, което е Възможно е да сме свидетели и на промяна на тренда при държавните ценни книги, които се радваха дълго време на много високи цени и ниска доходност. Инвеститорите продължиха да търсят намаляване на риска и да затварят и други позиции в разнородни активи.  Петролът също спадна с 0.4% дневно. Така модерната разпродажба на долари срещу евро и други валути от последната една година също намали темпо. Като цяло Не трябва да забравяме, че американските капиталови пазари се радват на възходящи цени през последните 7 години, а 2017-а беше рекордна във всички отношения. Редица финансови инструменти поскъпнаха в пъти спрямо разумни финансови съотношения и тяхната базова фундаментална стойност. Ето защо: без паника, „американската мечта\" на бързи и лесни печалби има нужда от малко почивка.", "date": "2018.02.06", "title": "Уолстрийт пада тежко. Най-накрая!"}
{"url": "http://standartnews.com/biznes/zavod_v_radomir_otkriva_nov_tseh_za_6_mln_evro-368029.html", "text": "Завод \"Електрик\" в Радомир открива днес нов цех. Българската компания е дъщерно дружество на шведската AQ Group, инвестирала в новата мощност около 6 милиона евро. Цехът е разположен върху 2 500 кв. м площ и в него пряко ще са заети 20 човека, а непряко - 200, заяви изпълнителният директор на завода Емил Николов. В цеха ще се извършва полагане на покритие върху карбонови изделия за нуждите на шведската компания - производител на моторни превозни средства с марките \"Волво\" и \"Скания\". Електрофорезата ще се осъществява с най-модерна техника. На откриването на цеха ще присъстват представители на собственика на завода и на клиентите, на местната и държавната власт. Радомирският завод \"Електрик\" е създаден през  1961 г. В периода 2003-2006 г. чрез джойнт венчър предприятието се свързва с шведската AQ Group и започва производство на висококачествена продукция и непрекъсната модернизация и усъвършенстване. Фирмата има клиенти от Аляска до Австралия, казват от ръководството. Клиентите на завод „Електрик\" са от сферите на автомобилостроенето, жп, хранително-вкусова промишленост, телекомуникации, автоматизация, обща електротехника. Основната продукция на фирмата са електротабла и електромеханични детайли и конструкции. Заводът е разположен на 22 000 квадратни метра производствена площ и има над 600 служители. През 2016 г. оборотът му е  над 18 милиона евро.", "date": "2018.02.06", "title": "Завод в Радомир открива нов цех за 6 млн. евро"}
{"url": "http://standartnews.com/svyat/bedstveno_vreme_v_sasht_700_katastrofi_za_2_dni-368010.html", "text": "Снеговалежите и рязкото падане на температурите предизвикаха хаос по пътищата на американския щат Мисури. За последните два дни по магистралите в щата са станали повече от 700 пътни инциденти. В най-голямата верижна катастрофа на междущатска магистрала са се ударили повече от 100 автомобила. Основна причина са бързо заледилите се пътни настилки.", "date": "2018.02.06", "title": "Бедствено време в САЩ: 700 катастрофи за 2 дни"}
{"url": "http://standartnews.com/svyat/edin_palestinets_e_bil_ubit_po_vreme_na_nabeg_na_izraelskata_armiya-368048.html", "text": "Министерството на здравеопазването на Палестинската автономия заяви във вторник, че един палестинец е бил убит по време на набег на израелската армия в град Наблус, предава AFP. Съгласно разпространената информация още около десетима души са ранени по време на нахлуването на израелските военни във втория по големи град на Западния бряг. Агенцията припомня, че в понеделник палестинецът уби с нож гражданин на Израел в региона.", "date": "2018.02.06", "title": "Един палестинец е бил убит по време на набег на израелската армия"}
{"url": "http://standartnews.com/svyat/sriv_iztri_125_triliona_v_sasht_panika_na_uolstriyt-368018.html", "text": "Американските фондови пазари преживяха най-тежкия срив от повече от 6 години насам, което се равнява на обезценяване на акциите с 1.25 трилиона долара. Индексът Dow Jones Industrial Average се понижи на търговията в понеделник с 1175 пункта, или 4.6%. В процентно изражение това е най-големият срив от август 2011 г. Същото се случи в понеделник и със S&P 500 (-4.1%) и с технологичния Nasdaq (-3.7%). В Азия японският индекс Nikkei 225 се понижи с 4.7% (и това е след подобряване в последния момент от най-големия еднодневен срив от 1990 г. насам), в Хонконг Hang Seng слезе с 4.5%, последван от южнокорейския Kospi (-2.6%) и австралийския S&P/ASX 200 (-3.2%). Негативните настроения обхванаха и петролните пазари. Лекият суров петрол поевтиня с 2,3% до 63,94 долара за барел. Европейският сорт Brent затвори търговията с цена от 67,55 долара за барел, което е най-ниската стойност от месец. Изменението спрямо петък е в рамките на 1,5%. На търговията повлияха още и укрепващият щатски долар и увеличеното производство на петрол в САЩ. Цената на златото намаля с минималните 0,1% до 1 336,50 долара за тройунция. Най-често срещаното обяснение за случилото се е притесненията на инвеститорите, че икономиката се държи толкова добре и безработицата намалява бързо, че централната банка скоро ще започне да повишава лихвите. Това означава, че кредитирането за компании и потребители ще стане по-скъпо, а доходността от държавни облигации ще се повиши. Ефект явно оказва и реформата на Тръмп - тя създаде ситуация, в която много компании ще трябва първо да платят големи данъци, и това е проблем, тъй като повечето ще трябва или да вземат заем, или да емитират или продадат акции. Но в същото време правителството и централната банка, които доскоро бяха основните им купувачи в името на стабилизиране и стимулиране на икономиката, сега се оттеглят от тази си роля.", "date": "2018.02.06", "title": "Срив изтри $1,25 трилиона в САЩ, паника на Уолстрийт"}
{"url": "http://standartnews.com/svyat/yunker_okurazhi_sarbiya_i_cherna_gora_do_2025_g_mozhe_da_vlezete_v_es-368023.html", "text": "Сърбия и Черна гора може би ще могат да се присъединят към Европейския съюз до 2025 година, заяви днес председателят на Европейската комисия Жан-Клод Юнкер, отбелязвайки, че \"индикативната дата\" има за цел да окуражи страните към присъединяване, предаде ДПА. Юнкер говори пред Европейския парламент само часове преди Европейската комисия да оповести новата си стратегия за Западните Балкани с оглед на интегрирането на шест страни от региона - Сърбия, Босна и Херцеговина, Черна гора, Косово, Македония и Албания. От тези страни ЕС смята Сърбия и Черна гора за най-напреднали в присъединяването и новата стратегия се очаква да постави пред тях 2025 г. като дата за присъединяване, ако изпълнят всички критерии. Всички са все още далеч от изпълнение на критериите, заяви Юнкер. Но ние трябва да протегнем ръце към нашите партньори в Западните Балкани, ние трябва да им помогнем да поемат по този труден път, каза той. Юнкер също предупреди, че страните кандидатки трябва да решат своите гранични конфликти преди да могат да се присъединят към ЕС. Блокът все още има работа с граничния спор между членките Словения и Хърватия. Това няма да се случи втори път. Не с мен, заяви Юнкер. Тези проблеми трябва да бъдат решени преди присъединяването или няма да има бъдещи присъединявания, каза Юнкер.", "date": "2018.02.06", "title": "Юнкер окуражи Сърбия и Черна гора: До 2025 г. може да влезете в ЕС"}
{"url": "http://standartnews.com/svyat/bryuksel_predstavi_strategiyata_za_prisaedinyavaneto_na_zapadnite_balkani-368038.html", "text": "Европейската комисия представи днес стратегия за \"надеждна перспектива за разширяване и засилен ангажимент на ЕС към Западните Балкани\". Западните Балкани са географска част от Европейския съюз, споделяме обща история и ще имаме общо бъдеще в рамките на Европейския съюз, заяви върховният представител за външната политика и сигурността Федерика Могерини на съвместна пресконференция с еврокомисаря по разширяването Йоханес Хан. Така ЕК потвърждава европейското бъдеще на региона като геостратегическа инвестиция в стабилна, силна и обединена Европа, основана на общи ценности. Посочват се задачите и областите на съвместно засилено сътрудничество, насочени към специфичните предизвикателства, пред които са изправени Западните Балкани, особено необходимостта от основни реформи и добросъседски отношения. Надеждната перспектива за разширяването изисква постоянни усилия и необратими реформи, пише в съобщението на комисията. Напредъкът по европейския път е обективен и основан на заслугите процес, който зависи от конкретните резултати, постигнати от всяка отделна държава, отбелязва ЕК. Комисията обяви шест ясни действия, които ЕС ще предприеме през следващите години, за да подкрепи усилията за преструктуриране на Западните Балкани в области от взаимен интерес. Тези действия включват укрепването на върховенството на закона, засилено сътрудничество в областта на сигурността и миграцията чрез съвместни разследващи екипи и граничната служба на ЕС, разширяване на енергийния съюз към Западните Балкани или намаляване на цените за роуминг и въвеждане на бързи интернет услуги в региона. Стратегията отчита необходимостта ЕС да бъде готов да приеме нови държави, след като изпълнят изискванията. За да изпълнят тези изисквания, държавите от Западните Балкани трябва да осъществят всеобхватни реформи. Принципът на правовата държава, основните права и управлението трябва да бъдат значително подобрени. Съдебните реформи, борбата с корупцията и организираната престъпност, и реформата на обществената администрация, трябва да доведат до действителни резултати, а работата на демократичните институции трябва да бъде сериозно подобрена. Икономическите реформи трябва да бъдат преследвани енергично, за да се преодолеят структурните слабости, ниската конкурентоспособност и високите равнища на безработица. Всички страни от региона трябва недвусмислено да преодолеят наследството от миналото, като постигнат помирение и решават открити въпроси, особено гранични спорове, преди присъединяването към ЕС. Трябва да има всеобхватно, правно обвързващо уреждане на въпросите между Сърбия и Косово, се посочва в документа. ЕС е най-важният донор и инвеститор в региона, както и политически и търговски партньор на Западните Балкани. Общият годишен обем на двустранната търговия е 43 милиарда евро по данни за 2016 година. За да се изпълни представената днес стратегия, необходимо е достатъчно финансиране. ЕК предлага постепенно да се увеличи финансирането по предприсъедините фондове до 2020 година. Само през тази година се предвиждат 1,07 милиарда евро за Западните Балкани, като се добавят близо девет милиарда евро от периода 2007-2017 година. Напредъкът към ЕС за всички от Западните Балкани се основава на собствените им заслуги и на тяхната скорост, в зависимост от постигнатите резултати, пояснява комисията. Стратегията очертава стъпките, които Черна гора и Сърбия трябва да предприемат, за да завършат процеса на присъединяване в перспектива от 2025 г., докато други могат да наваксат. Черна гора и Сърбия са единствените в региона държави, с които вече са започнали преговори за присъединяване към ЕС. Тази перспектива ще зависи от силната политическа воля, осъществяването на истински и устойчиви реформи, и окончателните решения на споровете със съседите. Всички страни от Западните Балкани имат възможност да се придвижат напред към ЕС. Комисията заявява, че оценява всички страни по справедлив и обективен начин, на основата на собствените заслуги и скоростта, с която постигат напредък. Албания и Македония постигат значителен напредък по пътя към ЕС и комисията е готова да изготви препоръки за започване на преговори за присъединяване според изпълнените условия. Комисията ще започне да изготвя становище по молбата за членство на Босна и Херцеговина след получаване на изчерпателни и пълни отговори на изпратените въпроси до Сараево. С постоянно усилие Босна и Херцеговина може да стане кандидат за присъединяване. Косово има възможност за устойчив напредък чрез прилагане на споразумението за стабилизация и асоцииране, след като обективните обстоятелства го позволяват, пише в стратегията. Според ЕК предстои много работа, за да могат страните от региона да бъдат в състояние да изпълнят условията за членство в ЕС. ЕК подчертава, че ръководителите в региона не трябва да оставят никакво съмнение за стратегическата си насоченост. Те трябва да поемат отговорността да използват тази историческа възможност, заявява комисията. ЕС трябва да бъде готов да приеме още държави, след като са изпълнили условията. ЕС трябва да бъде по-силен, по-здрав и по-ефективен, преди да може да бъде по-голям, се посочва в документа. За да бъде приемането на решения ефективно, трябва да се използва гласуването с квалифицирано мнозинство в Съвета на СЕ в областите, където това е предвидено. ЕК ще представи възможности за това до края на годината. ЕК добавя, че ще бъдат въведени мерки, по чиято сила бъдещите държави от ЕС да не могат да възпрепятстват присъединяването на други страни от Западните Балкани.", "date": "2018.02.06", "title": "Брюксел представи Стратегията за присъединяването на Западните Балкани"}
{"url": "http://standartnews.com/svyat/sreshtata_bryuksel___turtsiya_shte_e_na_26_mart_vav_varna-368043.html", "text": "На 26 март във Варна ще се състои срещата на Европейската комисия с турския президент Реджеп Ердоган. Това съобщи говорител на ЕК, цитиран от ТАСС. Председателят на Европейския съвет Доналд Туск, президентът на Европейската комисия Жан-Клод Юнкер и българският премиер Бойко Борисов, чиято страна държи ротационното председателство на блока, ще се срещнат с Ердоган \", за да обсъдят отношенията между ЕС и Турция, както и регионални и международни въпроси\", каза говорителят на Туск, цитиран от АФП.", "date": "2018.02.06", "title": "Срещата Брюксел  - Турция ще е на 26 март във Варна"}
{"url": "http://standartnews.com/svyat/gratski_kompromis_oblastta_makedoniya_prinadlezhi_na_nyakolko_darzhavi-368024.html", "text": "Македония не принадлежи само и изключително на Гърция, а на няколко различни държави. Това каза говорителят на гръцкото правителство Димитрис Дзанакопулос пред държавната телевизия ЕРТ. \"На базата на международните договори географската област Македония не принадлежи само и изключително на Гърция, а на няколко различни държави. 51 на сто от нея принадлежат на Гърция, около 30 на сто на България, останалата част на БЮРМ и само 1 на сто на Албания. Ако минем по същество на въпроса виждаме, че днес географската област Македония принадлежи на различни нации и държави. Тази действителност не може да не бъде взета предвид от гръцката външна политика\", каза още Дзанакопулос в отговор на въпроса дали твърденията от протеста в неделя в Атина, че \"Македония е гръцка\" влияят на преговорите за спора за името. По отношение на идентичността на гражданите на Република Македония говорителят каза следното: Те смятат за своя идентичност тази, за която те твърдят, че са. Да ви припомня обаче, че БЮРМ има тотално различни етнически групи. Има албанци, има хора, които се определят за славомакедонци, за гърци, ако не греша има и българи. Димитрис Дзанакопулос отново повтори позицията на властите в Атина, че страната иска да се постигне споразумение за името, което ще бъде за цялостна употреба.", "date": "2018.02.06", "title": "Гръцки компромис: Областта Македония принадлежи на няколко държави"}
{"url": "http://standartnews.com/svyat/v_rezultat_na_zemetresenie_v_tayvan_114_dushi_byaha_raneni-368044.html", "text": "Най-малко 114 души бяха ранени в резултат на силно земетресение в град Хуалиен в източната част на Тайван, съобщава държавният телевизионен канал на Китай CGTN. Още 29 души все още остават блокирани в хотел \"Маршал\" в град Хуалиен, въпреки усилията на спасителите. Хотелът частично се e срутил и силно се е наклонил в резултат на мощния трус. Земетресение с магнитуд 6.5 е регистрирано в 23.50 местно време край бреговете на окръг Хуалиен в североизточната част на острова. ", "date": "2018.02.06", "title": "В резултат на земетресение в Тайван 114 души бяха ранени"}
{"url": "http://standartnews.com/sport/ogromen_interes_kam_turnira_po_figurno_parzalyane_sofiya_trofi-368019.html", "text": "За трета поредна година турнирът по фигурно пързаляне фокусира огромен интерес и е сред най-очакваните спортни събития през зимата. В надпреварата ще участват над 300 състезатели, които от утре до неделя ще определят най-добрите в стартовете, валидни за Европейската купа при младите. От тази зима турнирът е част от програмата на София – Европейска столица на спорта. „Искам да поздравя участниците в турнира, да им пожелая успех и да приветствам с \"Добре дошъл\" най-великия треньор в този спорт, посещавал България – Алексей Мишин,\" това заяви на пресконференция днес Анатоли Илиев, организационен секретар на София – Европейска столица на спорта, преди да връчи на именития наставник възпоменателен медал от името на кмета на София Йорданка Фандъкова. Проф. Мишин е в България за Семинара с треньори и специалисти, който предхожда турнира София Трофи. Руският наставник благодари за вниманието и похвали организаторите и ръководстовто на БФ кънки за очевидния прогрес, който бележи българското фигурно пързаляне в последните години. „Имате много талантливи деца, вече и добри специалисти и за това съм убеден, че в скоро време ще регистрирате големи успехи. Радвам се, че съм гост на София – Европейската столица на спорта и съм изумен от великолепния слоган който имате: \"Обичам спорта, Обичам София!\" Идвам от Санкт Петербург и горещо ще препоръчам подобна инициатива и подобен слоган, защото е много важно да си отдаден на спорта и да обичаш живота,\" заяви развълнуваният Алексаей Мишин, преди да изкаже съжаление за драконовските и според него незаслужени санкции срещу руските спортисти в световен мащаб напоследък. На срещата с медиите присъстваха още Татяна Йорданова, председател на БФ по кънки, най-добрата ни млада състезателка Александра Фейгин, плюс Ина Лутай и Силвия Демирева от организаторите. Йорданова и Демирева също бяха отличени с плакети от името на столичния кмет за приноса си в развитието на фигурното пързаляне и постоянството в налагането на младите таланти. „За мен е чест, че тук, в ИнфоЦентър София 2018 можем да приветстваме толкова авторитетни гости и то точно в годината, когато София е Европейска столица на спорта. Започва много силен турнир, в който ще участват 75 българи, а след по-малко от месец ни предстои да сме домакини на Световното първенство за младежи, което ще събере тук, в българската столица най-добрите млади надежди на планетата,\" каза Йорданова. Александра Фейгин разказа за своята подготовка и целите си както за предстоящия турнир, така и за близкото бъдеще. Въпреки, че има квота за участие при жените, възрастовата граница все още не позволява на 15-годишната българка да се състезава с дамите. Стана ясно, че турнирът София Трофи ще е контролно за определяне състава на България за Световното първенство в началото на март в София.", "date": "2018.02.06", "title": "Огромен интерес към турнира по фигурно пързаляне София Трофи"}
{"url": "http://standartnews.com/svyat/prezidentat_na_polsha_podpisa_sporniya_zakon_za_holokosta-368047.html", "text": "Полският президент Анджей Дуда подписа спорния закон за Холокоста,който обтегна отношенията между властите в Полша и Израел, предадоха световните информационни агенции.  На церемонията той заяви, че поляците имат право на историческа истина и да съдят спрямо фактите.  Решението да сложи подписа си бе оповестено по-рано. Предния ден група националисти настоя на протест пред президентството да бъде подписан законът и скандира антисемитски лозунги.  Припомняме, че новото законодателство предвижда затвор за всеки, който твърди, че Варшава също има вина за нацистките концлагери по време на Втората световна война. Според Варшава, регулирането на речта за Холокоста има за цел \"борба с всички форми на отричане и изопачаване на истината за Холокоста, както и срещу омаловажаване отговорността на реалните виновници\".  САЩ призоваха Полша да преосмисли законодателното предложение. Подобна е и позицията на Украйна. Полша изрази надежда да не се развалят трайно отношенията с тези държави. ", "date": "2018.02.06", "title": "Президентът на Полша подписа спорния закон за Холокоста"}
{"url": "http://standartnews.com/sport/tototo_razdade_215_000_lv_na_naydobrite_sportisti_i_trenyori_za_2017a-368020.html", "text": "Отличените спортисти получиха парични премии на стойност 215 000 лева, осигурени от СПОРТ ТОТО Днес, 5 февруари 2018 г., се проведе годишната церемония по награждаването на най-добрите спортисти и треньори на България за изминалата 2017 г. – „Нощта на шампионите\". Организатори на събитието бяха Български спортен тотализатор и Министерство на младежта и спорта. Отличените спортисти и треньори получиха парични премии на стойност 215 000 лева, осигурени от СПОРТ ТОТО. БСТ отделя 33% от постъпленията в игрите си за развитието на физическото възпитание и спорта в България. Само през 2017 тази сума възлиза на близо 28 000 000 лева. „Спортист на България\" за 2017 г. стана Григор Димитров, който беше отличен заедно с неговия личен треньор Дани Валверду. В категорията „Отбор на България\" паричната премия от 50 000 лeвa получиха момичетата от националния ансамбъл по художествена гимнастика. Със същата сума беше наградена и тяхната треньорка – Весела Димитрова, която стана „Треньор на България\" за 2017 година. В категорията „Спортист с увреждания на България\" с 10 000 лeвa беше награден Ружди Ружди, а неговият личен треньор Радостин Тодоров получи чек за 5 000 лeвa. На церемонията бяха дадени парични премии и за млади спортисти на възраст до 14, 18 и 23 години и техните треньори. Младият шампион по таекуон-до Александър Джорджев и неговият треньор получиха по 5 000 лeвa. В категорията „Млад спортист на България до 18 години\" олимпийският шампион по плуване Антъни Иванов взе парична премия от 10 000 лева, а треньорът му – 5 000 лева. „Млад спортист на България до 23 години\" за пореден път стана Даниел Асенов, който получи чек за 10 000 лева, а неговият треньор – чек за 5 000 лева. На церемонията министърът на младежта и спорта Красен Кралев връчи почетния орден „Венец на победителя\" на шест значими личности с безспорни постижения и принос за развитието на българския спорт. За своите юбилеи и кръгли годишнини през 2017 г. с почетен знак „Венец на победителя\" бяха наградени една от легендите на футбола в България – Христо Бонев – Зума, най-голямата звезда на българския кану-каяк Николай Бухалов, магическият халф – Йордан Лечков, скиорът на века – Иван Лебанов, легендарният шампион по борба – Петър Киров, както и уникалният алпинист – Методи Савов! „С радост и признателност посрещаме всеки постигнат успех, всеки извоюван медал за България. Защото знаем колко усилия, воля и кураж стоят зад всяка титла и всяко състезание. Благодарни сме на всички наши спортисти, треньори и техните екипи, които със своята дейност съхраняват спорта и прославят българския дух и сила по света. Всички те са герои. И тази церемония е един от начините, чрез който искаме да им покажем нашата признателност, но и да насърчим всички наши спортисти за още повече успехи. Искам специално да благодаря, че всеки един от нас, всеки един участник в игрите на СПОРТ ТОТО, дава своя важен принос за развитието на спорта и така подпомага прославянето на името на страната ни\", каза на церемонията г-н Дамян Дамянов, изпълнителен директор на Български спортен тотализатор.", "date": "2018.02.06", "title": "Тотото раздаде 215 000 лв. на най-добрите спортисти и треньори за 2017-а"}
{"url": "http://standartnews.com/mneniya/3_golemi_problema_machat_evropa-367999.html", "text": "- Тя донякъде е продължение на първата ми книга - \"Кризата в Европа. Поглед отвътре\". Докато тя разглеждаше въпросите как Европа се справя с икономическата и с финансовата криза и изследваше кризата в еврозоната, то сегашният ми труд гледа напред. След като вече сме преодолели икономическата и финансова криза, след като световната икономика върви, а икономиката в Европа се справя сравнително добре, какви са новите предизвикателства пред икономиката на Европейския съюз. Книгата разглежда проблеми изцяло в Европейския съюз. - Три основни. Първото и най-важно, за което България е може би един от най-ярките примери, е демографията. От 2015 г. насам всички страни членки на Европейския съюз без изключение вече са с отрицателна демография. До 2015 г. Испания беше единствената, която все още имаше някакъв растеж. Днес вече навсякъде в ЕС населението намалява. В няколко държави особено Естония, Латвия и България населението намалява най-бързо. И това дава огромен отрицателен ефект върху икономическия растеж. За да расте една икономика, трябват работници, хора, които да произвеждат. Второто голямо предизвикателство е липсата на общ финансов пазар. И то не само финансов, а като цяло пазар за финансиране и на фирмите, и на гражданите. Със старта на тази комисия, оглавявана от Жан-Клод Юнкер, това беше заложено като основна политика, с която да се запомни комисията. В първите две години - преди Брекзит, докато англичаните все още бяха активни и докато Кристалина Георгиева беше активна в Европейската комисия като вицепрезидента, който отговаряше за част от финансовите политики, наистина се вървеше бързо към интеграция във финансовата сфера. Но след Брекзит нещата се промениха. - Фирмите от която и да е държава, примерно в България, биха могли на равни начала да участват във взимането на банкови кредити или да участват въобще във финансовите пазари във всяка друга от останалите държави на Европа. В момента това не е така. Всяка страна си има собствени банкови и небанкови финансови пазари, което прави процеса на кредитиране много по-скъп. За съжаление след Брекзит завършването на финансовата интеграция стана невъзможно - поне не в мандата на тази комисия. Трябва да се работи по темата и да се чака следващата комисия. - То донякъде е свързано с липсата на интеграция, но също така и на образование - Европа драматично изостава в технологичните сфери спрямо Америка и Азия. Докато преди 10-15 години една значителна част от технологичните фирми като Скайп и Шазам, например, идваха от Европа, поне първоначално, сега все повече изоставаме. - Подробно я разглеждаме в книгата. Липсват инвестиции в университетско образование, фокусирано върху високите технологии. Отделно се къса връзката между това образование и приложението му. Затова и съответните държави, и Европейският съюз трябва да финансират тази приложна дейност. - Книгата според нас ще се запомни с това, че посочваме предизвикателството, но веднага след това казваме и по какви начини, с какви политики може да се намери решение на проблема или поне да се намали негативният му ефект. В книгата глава по глава се описва как различни държави решават проблемите сами в Европа и как нашите конкуренти в Азия и в САЩ се справят така, че да се поучим от тях. - България е във всяка глава и като добри примери - данъчна система, където ние сме един от добрите примери в Европа, и като проблеми - демографията, липсата на среда във висшето образование за развитие на повече технологични фирми. Част от решенията, които се дават, са специфични за отделни държави или за група държави. Така че и нашето правителство може да намери конкретни решения в тази книга. - Да се отпускат повече пари за образование в България е безкрайно необходимо. Това много ще помогне, но ефектът ще се прояви след години. Образованието е специфична сфера. Когато инвестираш сега, ще видиш положителните резултати след 5 до 10 години. По време на кризата на еврозоната много млади хора напуснаха България. Очакваше се, че след кризата този процес ще спре, както стана в Централна Европа - Полша, Унгария, Словакия и т.н. В България обаче това не се случи. Вече две години имаме добър икономически растеж, но хора в работна възраст, продължават да напускат страната. Особено хора от Северна България - Разград, Шумен, Плевен, Търново, Ловеч и т.н. Това е основната тема в момента - как да се създадат работни места и от частния сектор, и от държавата, за да може тези хора да чувстват, че имат смислена работа и бъдеще тук, в градовете си, докато системата на образование започне да изкарва нови кадри, които да мислят или да създават високи технологии. Оказва се, че когато някой в работоспособна възраст напусне в държавата си, шансът за връщането му е 20 %. Това важи не само за България - за всички страни от Европа. И в книгата посочваме конкретни данни. Затова за мен основното в момента е да се опитаме да създадем условия за развитие за хората там, където са. Главно в Северна България, но и в части от Южна България - Смолянско, Пазарджишко, откъдето също масово в момента напускат страната. - Професионалното образование ще помогне много и е добре, че правителството се фокусира върху това, но, както казвам, то помага за следващото поколение. Разбира се, ние сме длъжни го запазим. Но е важното да задържим тези, които сега напускат България - хора на 30-35-40 години, които имат добро образование и голям потенциал. Защото за тях проблемът не е липса на образование, а липса на работа. - Като строим магистрали, Дунав мост 2, като мислим да технологични и бизнес паркове, за индустриални зони и привличане на инвеститори в регионите. Това е работа и на местната, и на централната власт. Няма как частният сектор да се справи сам. - Да, изпълнимо е. България е готова за влизане в чакалнята на еврозоната. Просто трябва да се каже твърдо - вървим напред. И да се заяви ясно на Европа: всички показатели, които трябва да се изпълнят, отдавна сме ги изпълнили. Така че те трябва да ни приемат, ако вярват в правилата, които сами са си създали. И аз съм твърдо убеден, че Европа ще направи това. В самата България, обаче, според мен, трябва и правителство, и бизнес, и академичните среди, и университетските преподаватели да са много по-активни, да обясняват плюсовете и евентуалните минуси от влизането ни в еврозоната. В момента, за разлика от други държави, не виждам такъв разговор в България. - В държави, които нямат валутен борд - Словакия, например, в първата година инфлацията се вдига близо 9-10 %, но веднага след това пада. В държави като България обаче това не може да се случи заради валутния борд. В Естония, Латвия, Литва, които влязоха след валутен борд, инфлацията се вдигна около 3-4 %. За България това всъщност би било благоприятно, защото с малка инфлация се вдигат и доходите. Така че инфлацията не би трябвало да е сериозна тема, ако се обясни добре. - Не. Ще се вдигнат малко цените, но ще се вдигнат и заплатите. - Една от тях - \"Машини. Платформи. Хора\", за мен е много интересна. Автор е шведският икономист Ерик Бриньолфсон. Той поставя въпроса дали въобще след 15-20 години ще има работни места за хора или всичко ще се прави от роботи. Леко предизвикателно, разбира се, го казва. Но с данни и с интервюта чертае тази апокалиптичната картина, че със съвсем малко изключения роботите ще са заели работните места на хората. И отсега правителствата трябва да мислят какво да направят. - В книгата му се казва, че няколко професии няма нужда да се притесняват, защото са най-запазени. - Двете най-интересни за мен са политици и журналисти. Според Ерик Бриньолфсон тези професии робот не може да ги упражнява, защото по никакъв начин не може да разбере как се прави политика. Така че политиците са запазени. А при журналистите - колкото и повече възможности да има за събиране на информация, все пак крайната стъпка - да се напише добра статия, я извършва човек. Журналистът е този, който трябва да осмисли всичко и да го предаде вярно на разбираем за хората език.", "date": "2018.02.06", "title": "3 големи проблема мъчат Европа"}
{"url": "http://standartnews.com/mneniya/evropa_e_na_parva_pozitsiya_v_sastezanieto_po_inovatsii-368031.html", "text": "-Българското председателство на ЕС много правилно реши да проведе дебат на министерско ниво за конкурентоспособността в Европа. Със завръщането на растежа, работните места и инвестициите, Европа също се „завърна\". Сега можем да се фокусираме върху поставянето на основите за това този растеж да стане устойчив. Европа все още е изправена пред проблем с производителността. Той може да бъде решен единствено като се прегърнат нововъзникващите иновации и технологии. В същото време, природата на иновациите бързо се променя. Ние сме на прага на нова вълна иновации, при които дигиталните технологии ще срещнат физическия свят – представете си за момент изкуствен интелект, автопилоти, роботи или 3D принтиране. Така че срещата от миналата седмица предостави отлична възможност да обсъдим къде се намираме в настоящия момент и къде искаме да стигнем. Българското председателство избра не толкова обичаен, но много успешен неформален формат. Той ни предостави уникалния шанс да обсъдим два важни за бъдещето на изследванията и иновациите в Европа въпроса – засилването на иновациите и инвестирането в човешки капитал. -На прага сме на нова вълна иновации. Те стават все „по-дълбоко технологични\" и се връщат към научните си корени. Европа може да започне това подновено състезание по иновации от първа позиция, имайки предвид, че е лидер в научната област. Трябва обаче да превърнем това лидерство, което имаме в научната сфера, в лидерство в областта на иновациите и предприемачеството. Това изисква да се справим с някои от нашите най-големи недостатъци. Политиката на иновации и на национално, и на европейско ниво, трябва да се приспособи към промените, които налага динамиката в развитието на иновациите. Това засяга също така и следващата програма на ЕС за финансиране на иновации и изследвания, предложенията за която ще започнат да се приемат тази година. Ще трябва да разработим по-пригодена за бъдещето регулаторна рамка, която съчетава едновременно предвидимост и гъвкавост. Трябва също така да подкрепяме повече пробивите в областта на иновациите, които могат да създават нови пазари, тъй като това ни липсва в Европа. Нужно ни е още да имаме целенасочен подход при финансирането на изследванията и иновациите в публичния сектор, така че да предизвикаме повече частни инвестиции в тази област. -Европа вече е глобален лидер в научната област и може, а и трябва, да има важна роля в развитието на иновациите. На Стария континент има и много компании, които са иновативни лидери в своите сектори. Аз вече посочих някои от най-важните задачи, които трябва да решим –  да създадем правилните регулации за иновациите,  да позволим на компаниите да превръщат постиженията в науката в продукти и услуги, да привличаме частни инвестиции и да засилим разпространението на знанието и иновациите във всички региони на Европа. Това изисква упорити и продължителни усилия както на европейско, така и на национално ниво. България има потенциала да допринесе за тези амбиции на Европа. Страната ви има историческата възможност да засили икономическия си потенциал и да се възползва максимално от своите предимства. Едно от неоспоримите предимства на страната ви са високообразованите и умеещи хора. България има също така голям потенциал в области като информационните и комуникационните технологии, както и биотехнологиите. Когато в тези области има подходящи инициативи, те могат да се превърнат в здрава основа, върху която да се построи по-силна система за иновации в страната. Ето защо е толкова важно за страни като България да реформират своята система на изследвания и иновации и да увеличат тяхната ефективност и качество. Така те ще превърнат тази система в ключов играч в прехода към икономика и общество, основаващи се на знанието и иновациите. България показа ясен ангажимент да следва този план като покани група независими експерти, които да се запознаят с нейната система на изследвания и иновации и да излязат с препоръки за реформи. Този преглед на българската система за научни изследвания и иновации, направен през 2015 г. в рамките на Хоризонт 2020, предостави ключови насоки, които да помогнат за консолидирането на системата около националните стратегически приоритети. Последващите действия в рамките на същия инструмент препоръчват на българските власти как да изградят отворена, прозрачна и последователна система за финансиране на изследванията и иновациите на базата на постигнатите резултати. Ако България успее да изпълни дадените й съвети, съм убеден, че това ще е значителна стъпка към създаването на по-благоприятни условия за иновации. -Няма съмнение, че изследванията и иновациите са жизненоважни за бъдещия напредък на Европа. На континента науката е на световно ниво, има много таланти и голям индустриален капацитет. Много малко обаче са иновативните фирми, които откриват нови пазари и се превръщат в големи глобални играчи. Много стартиращи компании не могат да получат финансиране, така че да се разраснат и често избират да се преместят извън Европа. По този начин ние губим. Тук идва моята визия за Европейския иновационен съвет. С него ние искаме да създадем водеща инициатива за пробивни иновации, привличащи най-добрите специалисти и свързващи екосистемите на национално и регионално ниво. Това ще помогне рисковият капитал да стига до хората, занимаващи се с иновации, а те от своя страна – да получават подкрепата, от която се нуждаят за тяхната многообещаваща, но и пазарно рискова работа. Вече дадохме старт с пилотната фаза на Европейския иновационен център през последните три години на Хоризонт 2020. Трябва обаче да отидем по-далеч в изграждането на напълно развит Европейски иновационен център за следващата оперативна програма за изследвания и иновации, която ще наследи Хоризонт 2020. Ето защо създадох група от специалисти на високо ниво, която да съветва ЕК за нужните реформи в подкрепа на иновациите в ЕС.  Тази група вече излезе с първите си препоръки. Нейният член Бинди Кариа беше в София заедно с нас, за да ги представи. Те вече привличат голям интерес в Европа. Когато бях в Давос, имах възможността да предоставя на френския президент Макрон копие с препоръките. Макрон е голям поддръжник на идеята за засилване на радикалните иновации. -България има известно превъзходство в науката, но тя като цяло винаги може да става по-добра. За момента публичните разходи за изследвания и технологично развитие са сред най-ниските в ЕС, равнявайки се на едва 0,21% от БВП през 2016 г. Ниското ниво на тези публични разходи пречи на усилията на България да укрепи своя иновативен потенциал. Целта във вашата Национална стратегия за научни изследвания е да се увеличи публичния бюджет за изследвания на 1% от БВП до 2025 г. Приветстваме тази цел, тъй като тя е много необходима. Тя трябва да получи подкрепата на всички институции – както на правителството, така и на парламента. Само това обаче няма да бъде достатъчно. Увеличаването на публичните средства трябва да върви ръка за ръка със силен ангажимент за прилагане на реформи, така че да се гарантира ефективността на финансирането. Фрагментацията на системата трябва да бъде намалена, а професията на изследователите трябва да стане по-атрактивна. -Финансирането по Хоризонт 2020 е след кандидатстване по проекти чрез публични конкурси. Предложенията се оценяват от независими експерти. Така че няма конкретни суми, отпускани на страните-членки, както е по други програми. От началото през 2014 г. българските бенефициенти са участвали 343 пъти в проекти на Хоризонт 2020 и са получили почти 57 милиона евро.", "date": "2018.02.06", "title": "Европа е на първа позиция в състезанието по иновации"}
{"url": "http://standartnews.com/svyat/bezhantsi_se_zavrashtat_v_siriya-368045.html", "text": "Амар Марауи отчаяно искал да напусне Сирия и избягал. В началото на 2016 г. той платил на контрабандисти и стигнал по опасен морски маршрут до Гърция, след което преживял изтощително пътуване с влак, автобус и пеша през Европа.  Две години по-късно 36-годишният мъж е отново у дома в Алепо. Върнал се миналото лято - потиснат, обзет от носталгия и ужасен от перспективата да остане там още една зима, той не можел да понесе живота в германския град Зул.  Германия \"беше скучна, скучна, скучна\", каза той.  Марауи е един от малкото върнали се в Сирия бежанци от над 5,4-те милиона, избягали от родината си след избухването на гражданската война през 2011 г. Засега те са съвсем малко - десетки хиляди. ООН и приемащите държави в Европа не насърчават връщането им, като казват, че Сирия не е безопасна, пише Асошиейтед прес.  Но потокът от завръщащи се хора може да нарасне през идната година, защото обстановката в Сирия се стабилизира, а в приемащите държави се увеличава враждебността към бежанците. Подкрепяната от Русия армия на президента Башар Асад си възвърна почти всички големи градове, а групировката \"Ислямска държава\" е изгонена от почти цялата територия, която владееше някога.  Мотивите за завръщане са много. Сред тях е и най-обикновената носталгия. Много бежанци са изхарчили всичките си спестявания и или не могат да си намерят работа, или не получават разрешение да работят. Стотици хиляди линеят в лагери в съседни страни. Тези, които отидат в Европа, често получават помощ, но някои разбират, че Западът не предлага възможностите, на които са се надявали, или са подложени на дискриминация, или се чувстват изолирани в различна култура с езикови бариери и суров климат.  Има обаче и много сериозни причини да изберат да останат в изгнание. Спокойствието в някои части на Сирия зависи от крехките местни примирия. В някои райони продължават да се водят боеве, включително между Асад и бунтовниците в северозападните райони и на други места. Мнозина млади мъже не искат да се връщат, защото се страхуват, че ще трябва да отидат на задължителна военна служба. Дори в районите, където боевете са спрели и за момента изглежда малко вероятно да избухнат отново, градовете са силно разрушени. Близо 6,1 милиона сирийци, които все още са в страната, са напуснали домовете си, така че бежанците не са единствените, които чакат да се завърнат.  Трудно е да се установи броят на завръщащите се. Сирийските власти казват, че нямат точни данни, и добавят, че мнозина се връщат през Ливан и не са разпитвани дали са бежанци или просто пътуващи сирийци. Европейските страни и Турция не проверяват дали тръгващите си сирийци се връщат в родината.  Според говорителя Андрей Махечич Върховният комисариат на ООН за бежанците (ВКБООН) има информация за около 68 000 бежанци, завърнали се доброволно от съседни страни от януари до октомври 2017 г. Това са най-новите данни. Той каза, че броят на завръщащите се е нищожен в сравнение с този на оставащите в Ливан, Йордания, Турция и Европа и на все още напускащите Сирия.  Миналата година Турция, където има 3,5 милиона сирийски бежанци, завзе територия в Северозападна Сирия по общата граница между двете страни. Оттогава са се завърнали около 130 000 сирийци от този район.  От Йордания, където има 650 000 бежанци, са се завърнали само около 8000 сирийци през цялата 2017 г., показват данни на ВКБООН. Повечето са тръгнали скоро след постигането през юли на местно примирие в част от Южна Сирия, после бройката е намаляла за годината. ВКБООН заяви миналия месец, че в Ливан броят на регистрираните бежанци е паднал под един милион за първи път от 2014 г. Някои са се преселили в трети страни или са починали, но няколко хиляди са се върнали в родината.  Не всички се връщат, защото са готови.  Жена на име Ум Уисам заяви за Асошиейтед прес, че се върнала в Сирия през август след шест години в Йордания. Съпругът й бил депортиран няколко месеца преди това - един от около 2300 депортирани от Йордания през 2017 г. Там той работел в строителството и без неговите доходи Ум Уисам и петте им деца не можели да продължат да живеят там. Семейството е от Алепо, но цената на живота там ги принудила да се заселят в южния сирийски град Дараа.  \"За съжаление, тук няма вода, няма електричество, няма работа. Положението ни е много тежко, кълна се в Бога\", написа тя в Уотсап.  В същото време Марауи се радва, че си е у дома. Той седи зад бюрото в сервиза си за гуми близо до главния площад на Алепо \"Садала Ал Джабири\". Сега градът до голяма степен е спокоен, след като правителствените сили победиха бунтовниците там през декември 2016 г.  Като мнозина други Марауи предприел епично пътуване, за да отиде в безопасност в Европа. Той напуснал Сирия през януари 2016 г. От Турция се качил на една от препълнените надуваеми лодки на контрабандистите, за да стигне до гръцкия остров Лесбос - особено опасно пътуване, защото не умее да плува. Минал през Македония, Сърбия, Словения, Хърватия и Австрия, дълго пътувал с влак и ходил пеш през гори.  В Германия започнал да учи език и занаят. Германците осигурили храна, дрехи и заплащане, но \"в града, където се установих, нямаше живот, имаше малко хора, изпитваш психологически натиск, потиснатост и е студено\", каза той.  Изкарал само няколко месеца и през юли се върнал.  13-годишният Адиб Аюб предприел пътуване по море до Гърция с чичо си през 2015 г. \"Прецених, че вероятността за оцеляване в морето е по-голяма от тази за оцеляване в Алепо\", каза баща му Фирас Аюб.  \"Преди и да ми предлагаха Европа, Америка и всички континенти на света, не бих напуснал страната си\", каза Фирас, който е собственик на магазин за шоколадови изделия в центъра на Алепо. \"Мисълта за напускане се появи, когато войната съсипа всичко. Може ли някой да остане и да живее в огнено кълбо? Където и да отидеш, все огън, снаряди и ракети.\"  Надеждата била, че след като синът се установи в Европа, ще бъде разрешено на неговите родителите и трима му братя и сестри да се присъединят към него. Но това така и не станало, затова след две години неговите родители му казали да се върне. През септември момчето пристигнало на летището в Дамаск, където било посрещнато от разплаканата си майка.  \"Беше приключение\", каза Адиб, седнал до нафтова печка една студена сутрин в апартамента на родителите си в западната част на Алепо.  Той ходил на училище в германския град Райнхайм и бил полузащитник в местния футболен отбор. Сега Адиб играе за футболния отбор \"Итихад\" в Алепо - един от водещите отбори в Сирия.  Казва, че не би се върнал в Европа, дори да има възможност. \"Това е нашата страна\", каза той. \"Ако отидем в друга страна, в Германия, хората там не са като нас.\"      /БТА/", "date": "2018.02.06", "title": "Бежанци се завръщат в Сирия"}
{"url": "http://standartnews.com/regionalni/vrachani_sabraha_pari_za_startsite_bez_dom-368033.html", "text": "Служители на общината и хора от Враца се притекоха на помощ на пострадалото от урагана семейство от Враца. Те събраха пари и обзаведоха общинско жилище, в което двамата съпрузи – 84-годишните  Вълка и Ангел Алексиеви, са настанени. От разрушения им дом на улица „Леденик\" – 1 ги изведе Мария  Попова, заместник-кмет. Тя благодари на всички, които са се озовали на призива за помощ. Семейството вече има легла, спално бельо, електрическа печка, мивка, гардероб, телевизор. Такова внимание към нас не сме изпитвали през целия си живот, през сълзи благодариха старците на общината. Вълка и Ангел Алексиеви ще останат в общинското жилище докато тяхното бъде ремонтирано и щетите от урагана – отстранени.", "date": "2018.02.06", "title": "Врачани събраха пари за старците без дом"}
{"url": "http://standartnews.com/balgariya/skandalna_obyava_prodavat_12godishno_momiche_za_100_hil_evro-368008.html", "text": "Кой обяви за продан 12-годишно момиче да 100 000 евро? Случаят е от русенското село Ветово, а детето се казва Клеопатра. След като обявата предизвика вълна от недоволство, тя беше свалена, а отдел „Закрила на детето\" се самосезира. Снимката на малката Клеопатра беше публикувана в разградска Facebook група за покупко-продажба на вещи. Обявата е от профил с името „Принцесата на тате\" и информира, че срещу 100 хиляди евро детето може да бъде купено с цел брак. Клеопатра от Ветово живее с майка си и баща си, както и с още трима братя и сестри. Всички знаеха за случката в социалните мрежи.", "date": "2018.02.06", "title": "СКАНДАЛНА ОБЯВА: Продават 12-годишно момиче за 100 хил. евро"}
{"url": "http://standartnews.com/balgariya/peevski_vnasyam_zakon_koyto_shte_spre_spekulatsiite_na_grantovite_medii-368022.html", "text": "С колегите Йордан Цонев, Хамид Хамид и Велислава Кръстева внесохме за обсъждане в Народното събрание законопроект, с който ще се преустановят спекулациите на определен кръг медии, финансирани основно от подсъдими лица или чуждестранни грантове, че в България медийната среда е непрозрачна. Това се казва в изявление на депутата Делян Пеевски до медиите. Уважаеми Госпожи и Господа, днес, заедно с колегите ми Йордан Цонев, Хамид Хамид и Велислава Кръстева, внесохме за обсъждане в Народното събрание законопроект за изменение и допълнение на Закона за задължителното депозиране на печатни и други произведения. Внесеният законопроект ще отговори на общественото очакване за максимално прозрачна медийна среда, тъй като предвижда задължително оповестяване на действителната собственост и на непазарното финансиране на всички печатни и електронни медии, включително и на онлайн изданията, чиято роля за информираността на обществото все повече нараства. Законопроектът ще преустанови и спекулациите на определен кръг медии, финансирани основно от подсъдими лица или чуждестранни грантове, че в България медийната среда е непрозрачна и че собствеността в медиите била неясна. Същият кръг от медии, вече повече от десет години непрестанно генерира фалшиви новини за мен и издателския ми бизнес, с единствената цел да манипулира обществото чрез постоянното повтаряне на неистини. Независимо от тенденциозно изграждания ми през годините негативен образ, моята позиция винаги е била ясна и последователна – да разкривам манипулациите и лъжите, като изнасям цялата истина за авторите им и техните зависимости. Истината за участниците в престъпната приватизация, ограбила националния капитал, истината за разграбването на активите, финансирани с парите на вложителите в КТБ, истината за кукловодите на българския преход, оплели държавата чрез икономически зависимости и медиини манипулации, които години наред си бяха присвоили ролята на обществен ментор и целенасочено заблуждаваха хората. Именно тази позиция е в основата и на внесения законопроект. Обществото трябва да знае, кой кое е на медииния пазар и как се финансират медиите. Всеки трябва да може да прецени достоверността и независимостта на информацията и мненията, изразени в медиите, именно през призмата на прозрачната собственост и пазарното икономическо същестуване. Защото не може някои медии да се самообявяват за „независими\", на каквито примери сме свидетели днес, когато крият действителния си собственик или се финансират непазарно и обслужват конюнктурните интереси на своите български или чуждестранни финансови благодетели. Хората, потребители на медиината информация, трябва да знаят това, а участниците на медийния пазар им го дължат\".", "date": "2018.02.06", "title": "Пеевски: Внасям закон, който ще спре спекулациите на грантовите медии"}
{"url": "http://standartnews.com/balgariya/borisov_nashi_idei_nameriha_myasto_v_bryukselskata_strategiya_za_zapadnite_balkani_obnovena-368027.html", "text": "Приветствам приетата от Европейската комисия Стратегия за Западните Балкани. Това каза премиерът Бойко Борисов, съобщиха от правителствената информационна служба. В изказването на премиера Борисов се посочва още:  След публикуването на текста на Стратегията, премиерът добави в профила си във Фейсбук:", "date": "2018.02.06", "title": "Борисов: Наши идеи намериха място в брюкселската Стратегия за Западните Балкани /ОБНОВЕНА/"}
{"url": "http://standartnews.com/balgariya/prebitiyat_profesor_zashev_pochina-368021.html", "text": "Почина българският философ, преводач и поет проф. Димитър Зашев - вследствие на травми от побой в Борисова градина отпреди година. Това съобщи в личния си профил във Фейсбук преподавателят в Софийския университет Филип Петров, който по-късно изтрипубликацията си. \"Освен многобройните си трудове, които няма как да изброявам, защото и не познавам в детайли, това с което ще бъде запомнен завинаги е превода на Мартин Хайдегер \"Битие и време\" на български език. Който е чел нещо от Хайдегер ще знае, че това не е някаква обикновена техническа задача на човек, който познава езика - това е епичен труд сам по себе си. Мир на праха му\", написа Петров. По непотвърдена информация проф. Зашев е починал на 1 февруари. Не е ясно кога е станал побоят. От МВР съобщиха, че проверяват информацията и това дали е подаден сигнал за случая в Първо РПУ в София, в чийто район попада Борисовата градина, пише dir.bg Проф. Димитър Зашев е роден на 31 юли 1948 г. в София. Завършва Философия в СУ \"Св. Климент Охридски\" и защитава докторска теза по История на философията в Лайпцигския университет. Преподавател е в катедра \"Културология\" на СУ, както и в Националната художествена академия по История на естетиката. Автор е на десетки публикации, две философски книги и две стихосбирки.", "date": "2018.02.06", "title": "Пребитият професор Зашев почина"}
{"url": "http://standartnews.com/balgariya/obzor_zampredsedatel_na_vks_sram_me_e_da_sam_chast_ot_ekipa_na_lozan_panov-368035.html", "text": "Красимир Влахов, заместник-председател на Върховния касационен съд и ръководител на Гражданска колегия на Върховния касационен съд подаде вчера оставката си в знак на чест и достойнство. Това стана малко  след като съдийската колегия на Висшия съдебен съвет (ВСС) категорично отказа с 10 на 4 гласа да го освободи от поста, както настояваше без никакви сериозни мотиви председателят на съда Лозан Панов. В мотивите си съдия Влахов подчертава, че не е предприел тази стъпка под натиск. \"Преди всичко, държа да е ясно, че това не е оставката, която се опитаха да ме принудят да подам. Аз съм независим съдия, който не взема решенията си под натиск и който се подчинява само на закона и на собствената си съвест. Това, което депозирам пред Вас, е моята собствена оставка, в основата на която са поставени моите, а не чужди мотиви\", пише зам.-председателят на ВКС. Той допълва, че оставката му е мотивирана още от чувството на срам, че е част от екипа на Лозан Панов. \"Срамувам се да съм част от екипа на човек, който няма съзнанието за високата отговорност, с която го задължава заеманата от него позиция на върха на съдебната власт; който възприема Върховния касационен съд като трибуна за отправяне на спорни публични послания, без да проявява особен интерес нито към правораздавателната и тълкувателна дейност на съда, нито към хората, които ги осъществяват (ще си позволя да цитирам думите на мой изключително уважаван колега- дългогодишен върховен съдия: \"Човекът се интересува от марката ВКС, а не от субстрата ВКС\"); който занимава обществото с личните си страхове, sms-и и части за автомобили, но не е формулирал нито едно смислено послание, което да консолидира съдийската общност и да ни внуши гордост от работата, която вършим. Срамувам се пред моите колеги, на които не мога да обясня, че не съм в състояние да поставя интересуващите ни въпроси на вниманието на председателя на съда - главно поради специфичното му разбиране за работно време и работно място, но също така и защото приоритетите му очевидно не са свързани с работата\", заявява заместникът на съдията политик Лозан Панов", "date": "2018.02.06", "title": "ОБЗОР. Зам.-председател на ВКС: Срам ме е да съм част от екипа на Лозан Панов"}
{"url": "http://standartnews.com/balgariya/prezidentat_privetstva_opredelyaneto_na_evropeyskata_perspektiva_na_zapadnite_balkanite_kato_strategicheskata_tsel_na_es-368037.html", "text": "Президентът Румен Радев подкрепя и приветства публикуваната днес Стратегия на Европейската комисия за Западните Балкани като навременен документ, подчертаващ стратегическата цел на ЕС за присъединяване на регион: Положително следва да се оцени, че Стратегията е ориентирана към практиката и очертава конкретни параметри на засилено сътрудничество със страните от региона. Отчетена е нуждата от изграждане на отношения на добросъседство и валидността на подхода на оценка на страните-членки, в съответствие с индивидуалния им напредък по пътя на реформите. От ключово значение за успеха на Стратегията е лансирането на шестте конкретни области на партньорски инициативи, които адресират най-сериозните проблеми на региона и сред които с най-голяма важност са върховенството на закона, социално-икономическото развитие, сигурността и миграцията и особено помирението и добросъседските отношения. Важна особеност на стратегията е и нейният индивидуален подход към страните. По този начин Западните Балкани заемат като никога досега място в основополагащ документ на ЕС, дефиниращ бъдещи приоритети и действия на Съюза. По този начин документът бележи важен етап в реализацията на целта за членство на целия район на Балканите като част от обединеното европейско семейство.", "date": "2018.02.06", "title": "Президентът приветства определянето на европейската перспектива на Западните Балканите като стратегическата цел на ЕС"}
{"url": "http://standartnews.com/balgariya/probiv_holandskiyat_premier_ni_podkrepi_za_shengen-368042.html", "text": "Обсъдихме българското очакване и цел за присъединяване към Шенген. Подкрепяме България напълно да се присъедини към Шенген. Това каза премиерът на Холандия Марк Рюте след среща с премиера Бойко Борисов. „Искаме да похвалим усилията по отношение на прилагането на необходимите политики и промени, за да се реализира това. Но работата още не е свършена\", посочи той. „Поздравявам Бойко Борисов за изключителното лидерство, че води България към повече просперитет. България е една от най-бързо растящите икономики в ЕС и това е нещо, което успявате да поддържате\", посочи Марк Рюте и допълни, че България е ключов играч в региона. „Изключително важна е ролята на България по отношение на бъдещето на Европа\", заяви холандският премиер. „Доволен съм, че България ще обърне внимание на въпроса и активно действа по отношение на позиция за миграционната политика на ЕС\", изтъкна той. „Всички трябва да постигнем добър баланс по отношение на солидарността, всеки да играе ролята си по отношение на търсещите убежище. Трябва да обърнем внимание на корена на проблемите, както е казвал много пъти Бойко Борисов\", каза още Марк Рюте.", "date": "2018.02.06", "title": "ПРОБИВ! Холандският премиер ни подкрепи за Шенген"}
{"url": "http://standartnews.com/balgariya/borisov_kam_ryute_shte_ubedim_holandskiya_parlament_za_shengen-368036.html", "text": "Вярвам, че ще убедим холандския парламент да ни подкрепи за Шенген, това заяви премиерът Бойко Борисов след среща с холандския си колега Марк Рюте. Холандия е най-големия инвеститор у нас, коментира от своя страна Борисов. Имаме още много какво да направим, подчерта той. Вярвам, че ще постигнем добри резултати. Всички виждат, че сме надеждна външна граница. Всички признават, че България има много добро председателство. Дано успеем да убедим парламента на Холандия с тази сложна коалиция, която имат, да ги убедим, че България спазва дисциплината, заяви Борисов. Ние подкрепяме България за присъединяването към Шенген. Но работата още не е свършена – изисква усилия на много участници в процеса , включително и в България. Това заяви в сградата на МС, Марк Рюте, министър-председател на Кралство Нидерландия, след срещата на четири очи. Рюте похвали Борисов, че се проявява като един силен лидер в региона и че е свършил много работа във вътрешнополитически план и по специално по критериите за присъединяване към Шенген. Но искам да поздравя Борисов за постигнатото в това отношение. Както каза и Юнкер – има още малко, което България трябва да направи, аз вярвам, че тя ще го направи, заяви холандския премиер.", "date": "2018.02.06", "title": "Борисов към Рюте: Ще убедим холандския парламент за Шенген"}
{"url": "http://standartnews.com/balgariya/zakon_vadi_na_svetlo_parite_na_mediite-368046.html", "text": "Закон вади на светло действителната собственост и цялото финансиране на медиите в България. Народните представители от ДПС Делян Пеевски, Йордан Цонев, Хамид Хамид и Велислава Кръстева внесоха за обсъждане в парламента  законопроект за изменение и допълнение на Закона за задължителното депозиране на печатни и други произведения. С него за първи път и онлайн изданията ще бъдат задължени да обявяват действителната си собственост. Те, както и всички печатни и електронни медии ще бъдат длъжни още да оповестяват и непазарното си финансиране. Законопроектът ще преустанови спекулациите на определен кръг медии, финансирани основно от подсъдими лица или чуждестранни грантове, че в България медийната среда е непрозрачна и че собствеността в медиите била неясна, заяви в позиция до медиите един от авторите на законопроекта - Делян Пеевски. Проектът предвижда до 30 юни на съответната година доставчиците на медийни услуги да заявят за обявяване в търговския регистър декларация, съдържаща информация за действителния собственик на доставчика на медийни услуги към датата на заявлението, както и информация за всяко получено финансиране в предходната календарна година, неговия размер и основание, както и данни за лицето, предоставило финансирането. Доставчиците на медийни услуги да длъжни да посочват данните за действителния си собственик и в интернет страницата на съответната медия или издание, предвижда още проектът. Той дефинира понятията \"действителен собственик\" и \"Финансиране\". Действителен собственик са физическите лица, които са крайни бенефициенти на собствеността в юридическо лице или са учредители /или членове/ в юридическо лице с нестопанска цел, което самостоятелно или чрез свързани лица притежава участие в издателя или в доставчика на медийна услуга. Финансиране по смисъла на проектозакона пък е всяко безвъзмездно получаване на парични средства или имущество и/или всяко друго получаване на парични средства, независимо от използваната правна форма, извън приходите от обичайната дейност на доставчика на медийни услуги, както и всички получени заеми извън банковите кредити. Според законопроекта \"медийна услуга\" и \"доставчиците на медийни услуги\" са тези по смисъла на Избирателния закон. Законопроектът е революционен, защото за първи път изисква информация и за лицата, разпространяващи и продаващи печатни издания. До 31 януари на съответната година те трябва да декларират в Министерство на културата действителния собственик, както и броят на обектите за продажба на дребно на печатни издания, които използват в търговската си дейност. Министерството трябва да публикува данните на интернет страницата си в 10-дневен срок. Ако лице използва в търговската си дейност повече от 1/3 от всички декларирани обекти за продажба на дребно на печатни издания в страната, Министерство на културата трябва да уведомява Комисията за защита на конкуренцията. Законопроектът на депутатите от ДПС за първи път гарантира пълна прозрачност върху финансирането на медиите у нас, включително на сайтовете, защото вади на светло грантове, дотации и съмнителни заеми от свързани със собствениците лица. Досега Законът за задължителното депозиране на печатни и други произведения задължаваше печатните издания в първия брой на всяка година да обявяват действителните си собственици и да ги регистрират в регистър на Министерство на културата. Законът обаче частично решаваше проблема, защото не задължаваше изданията да декларират грантовете от фондации. Вчера стана ясно, че фондация \"Америка за България\" дава още 1,5 милиона лева на \"Икономедия\", чийто собственик Иво Прокопиев е обвиняем за приватизацията на държавния дял от ЕVN. Комисията за отнемане на незаконно придобитото имущество му запорира имоти за 200 милиона лева. Ако законът на депутатите от ДПС бъде приет, доставчици на медийни услуги като \"Икономедия\" ще бъдат длъжни вече да декларират публично всяка чужда пара, която получават. А също така и основанието за всеки всеки лев дотация от собствениците си. \"Стандарт\" винаги е адмирирал пълната прозрачност във финансирането на медиите и отсега декларира, че ако законът бъде приет ще спази в срок неговите разпоредби. От 8 януари 2018 г. цялата отговорност за \"Стандарт\" е в ръцете на журналистите, които го правят. Това стана възможно след като бившият вече собственик Тодор Батков подари на екипа акциите на изданието за неговия 25-и юбилей. Отдавна е време за ред и яснота в българските медии. Трябва да се знае кои са техните собственици. Дали пък прочутата \"свобода на словото\" не се подчинява именно на тези, които финансират вестници, радиа и телевизии? Дали  пък точно те не я забраняват или манипулират? Свободата на словото трябва да бъде в ръцете на самите медии - както и тяхното бъдеще. Всеки човек на тази планета има право да каже това, което мисли. Не само медиите - още повече, че те не са оръжие или последна инстанция. Абсурдно е обществени медии, които се издържат с парите на данъкоплатците, да бъдат финансирани \"отвън\". В рамките на парламентарната група на \"Обединени патриоти\" не сме обсъждали внесения законопроект от ДПС, но по принцип идеята да са ясни собствениците на медии и начина на тяхното финансиране заслужава подкрепа. Правя уговорката, че още не съм запознат с конкретните текстове, но ако в проекта няма подводни камъни, той следва да бъде одобрен от парламента. Иначе и в момента финансирането на медиите подлежи на контрола на НАП. Според мен най-големият проблем на медиите в България е свободата на словото, както и автоцензурата. Имам предвид журналистите да могат да изразяват мнения, без да се съобразяват с редакционната политика, налагана от издатели и шефове. Депутатите от ДПС записаха най-важното изречение в голямата разръфана и разлиствана 28 г. с мръсни пръсти книга, наречена „Свобода на словото в България\". Изречението е кратко и гласи: „Веднага да разкрием  фактите пред очите на хората кой на коя медия е истинският собственик и с какви пари я  финансира.\" Реакциите на скритите собственици и издатели ще бъдат истинският показател кои са манипулаторите на общественото мнение и какви нелицеприятни истини крият за себе си, за да отклонят вниманието на правораздавателните органи от собствените си персони. Щом се приемат промените в този закон България няма да се нуждае от индекс за свободата на словото, защото финансираните по недопустим начин медии, използвани за постигане на лични цели и облаги, ще изчезнат и на терена ще останат медиите, които работят прозрачно, с истинските факти и новини  и в интерес на обществото. Ще прибавя и едно свое отдавнашно предложение, което медийните грантаджийски и приватизаторски олигарси никога не го допуснаха. Нека всички медии да декларират и своята политическа ориентация. Нека истината е водеща. Защото задачата на медиите е да търсят и огласяват истината. Да опитаме можем ли?!", "date": "2018.02.06", "title": "Закон вади на светло парите на медиите"}
{"url": "http://standartnews.com/sport/balgariya_s_bronz_ot_svetovno_po_ski-368034.html", "text": "Алберт Попов изпълни голямата си цел за този сезон - спечели медал от световното първенство по ски алпийски дисциплини за младежи в швейцарския зимен курорт Давос. 20-годишният българин се окичи с бронз в гиганския слалом, след като бе трети след първия манш и запази класирането си и след финалното спускане. Световен шампион стана Марко Одермат (Швейцария, който постигна пета победа от пет старта в тазгодишния шампионат на планетата. Той бе втори след първия манш, но атакува мощно във втория, за да завърши с общо време 1:39,47 мин, изпреварвайки с 0,97 секунди австриеца Фабио Гщрайн и с 1,32 секунди Попов. За Алберт това е най-големият успех от световни първенства за неговата възраст. Преди година той стана пети в гигантския слалом, седми в комбинацията и осми в слалома на шампионата в Оре. Камен Златков беше 84-и в първия манш, но не стартира във втория. Утре в Давос ще се проведе и слалома. В него ще стартират Попов, Камен Златков и Йоан Тодоров.", "date": "2018.02.06", "title": "България с бронз от световно по ски"}
{"url": "http://standartnews.com/kultura/mariya_stefanova_se_zavrashta_v_narodniya_s_tri_visoki_zheni-367992.html", "text": "Мария Стефанова се завръща в Народния театър четвърт век, след като беше пенсионирана в златната си възраст с още няколко звезди на националната ни култура. През 1993-а една от най-талантливите и харизматични жени на бг сцената и екрана трябваше да напусне академичната трупа, следвайки Славка Славова, Георги Черкелов, Виолета Бахчеванова, Васил Стойчев, Георги Георгиев-Гец, Асен Миланов, Стефан Гецов - по заповед на тогавашния директор Васил Стефанов. Сега публиката ще я види отново в \"Три високи жени\" на Едуард Олби - репетициите започнаха вчера в най-красивата сграда в България. Режисьор е Стефан Спасов, познат на зрителите от култовия \"Ритъм\" на незабравимия Андрей Баташов. „Голям шанс е да получа покана от млад режисьор и да бъде подкрепена от директора на Народния Мариус Донкин. Вълнението ми е огромно. Колегите ми напомнят за моята младост и за хората, с които съм работила. Ролята е много сложна - и ако съумея да се справя,  самата аз ще се уважавам\", сподели Мария Стефанова. Грандамата има в кариерата си участия в над 25  филма, между които са \"Късче небе за трима\", \"Иван Кондарев\", \"Карамбол\", \"Вчера\", \"Всичко е любов\", \"Ла донна е мобиле\", \"Петък вечер\", както и в тв сериалите \"Сами сред вълци\", \"Дунав мост\" и други. Тя е сред прочутите жреци на Мелпомена, които блестяха в частния театър на Барбукови. Честта да й партнират в първата постановка след завръщането в Народния, се пада на Виктория Колева, Василена Винченцо, Радина Боршош и Явор Вълканов. „Предизвикателството да поставя тази пиеса е огромно. Мария Стефанова е истински пример за това как човек може да има съвременно виждане за театъра, енергия и хъс за работа, съхранен и отгледан талант, който не увяхва. В текста на Олби ме заинтригува  дълбокото изследване на женската природа. То е вплетено в историята на три жени, които отказват да бъдат функция на семейството, на мъжа си, на децата си. Искаме публиката да бъде изненадана от това, което ще види\", коментира Стефан Спасов. Той е завършил актьорско майсторство при професор Снежина Танковска и Андрей Баташов, а по-късно и режисура при професор Красимир Спасов. Музиката за спектакъла е на виртуозния Теодосий Спасов, който неотдавна сътвори партитурата и за друг хит на Четвъртия етаж -\"Цветът на дълбоките води\". Сценографията и костюмите са на Нина Пашова, която е ангажирана и с „Калигула\". Драматург е д-р Светлана Панчева. Публиката ще гледа пиеса на великия американски драматург 9 години след премиерата на неговата „Козата или коя е Силвия\", заради която той пристигна в София. Сега агентите, които се грижат за правата на покойния писател, който си отиде през 2016-а, лично са одобрили всеки един от актьорите в „Три високи жени\", след като са получили подробна информация и снимки за тях. Трима от екипа вече са участвали в пиеси на  Олби - Мария Стефанова във „Всичко в градината\", Виктория Колева в „Кой се страхува от Вирджиния Улф\", Стефан Спасов също е играл в \"Кой се страхува от Вирджиния Улф\". Премиерите са на 26 и 30 март на Сцената на IV етаж.", "date": "2018.02.06", "title": "Мария Стефанова се завръща в Народния с \"Три високи жени\""}
{"url": "http://standartnews.com/biznes/rabotodatelite_se_razbraha_s_premiera_veche_ne_iskat_ostavkata_na_temenuzhka_petkova-368015.html", "text": "Работодателите се отказаха да искат оставката на енергийния министър Теменужка Петкова след среща в Министерския съвет с премиера Бойко Борисов. Те негодуваха заради цените на тока за промишлеността. В срещата в МС участваха самата министърка и шефът на парламентарната енергийна комисия Делян Добрев. След нея стана ясно, че бизнесът се отказва и от работодателския протест, насрочен за 28 февруари. \"Протест няма да има, надяваме се на един добър резултат след тази среща\", заяви Кирил Домусчиев след разговора.", "date": "2018.02.06", "title": "Работодателите се разбраха с премиера, вече не искат оставката на Теменужка Петкова"}
{"url": "http://standartnews.com/biznes/balgarskite_kurorti_predpochitani_no_iskat_poveche_red_v_tyah-368041.html", "text": "За голяма част от българите родните курорти са предпочитан вариант за почивка. В тях обаче трябва да се въведат правила и повече ред, които да се спазват. Това сочат данните от експресен сондаж на „Галъп Интернешънъл\", проведен между 31 януари и 1 февруари сред 801 пълнолетни българи. Според проучването 46% от българите над 18 години в последните пет години са почивали, макар и за малко, на български морски курорт. 35% пък твърдят същото за планински курорти у нас. 20% са посетили морски курорт в чужбина, а 2% - такъв в планината. Интересът към родното се запазва и през тази година. 41% смятат да почиват в наш морски курорт, 31% твърдят, че ще идат на български планински курорт. 15% се надяват да отидат, дори и за кратък отдих, на море в чужбина, а 3% - на планина в чужбина. Очевидно родната публика остава най-големият клиент на туристическата ни индустрия, коментират от \"Галъп\". Мнозинство от българите са крайно категорични за въвеждане на повече правила и ред в курортните места. Например, всякакви мерки за въвеждане на ред по плажовете се одобряват. Мнозинство от 92% приемат идеята по-ясни правила къде могат да се разполагат каравани и палатки. 84% пък одобряват тавани на цените на чадъри и шезлонги. Мнозинство от 63% принципно одобрява идеята за категоризиране на плажовете. Всички мерки, предлагани от ресорните администрации, срещат почти инстинктивна подкрепа сред обществото. Респективно, 39% одобряват работата на туристическото министерство, 35% не я одобряват, а останалите се колебаят. Мнозинство от 55% одобряват прословутите преместваеми обекти или сергии по морето да добият стандартна визия, 36% са против, а останалите се затрудняват да отговорят. 67% обаче не са съгласни подобни търговски обекти около плажовете да бъдат напълно премахнати и продажбата на храни и напитки да се премести изцяло към първата линия с хотели. Очевидно подобна мярка едновременно би затруднила и родните туристи, и оскъпила покупките им поради надценките в хотелите. Явно всякакви мерки за повече ред в туристическите райони се възприемат, но и крайностите се отхвърлят. Друг пример в това отношение: за 62% проверките по курортните места трябва да се правят незабелязано и през цялото време – за да има постоянен контрол. Малцинство от 36% избират становището, че акциите трябва да се правят заедно с медии и в присъствието на туристите – за да има повече гласност. Явно обществото ни предпочита по-скоро постоянните, отколкото показни мерки. Бяха проверени и други подобни двойки твърдения, които да уловят генералната структура на нагласите по потенциални алтернативни становища по дадени теми. Например, беше зададен и провокативният въпрос дали като цяло концесионирането и въобще формите на стопанисване на плажовете са по-добрият вариант, или пък липсата на стопанисване и концесиониране – за да се съхрани максимално природният вид. Както можеше и да се очаква, 79% предпочитат концесионирането и стопанисването на плажове – за да се поддържа ред и чистота, а 17% предпочитат природния им вид. Дилемата е трудна, защото стопанисването и поддържането не противоречи на максимално природния вид на плажовете. Затова и въпросът целеше да покаже по-скоро каква е онази част от българите, които предпочитат краен вариант. Тези 17% се равняват на почти милион българи. Това значи, че за милион наши сънародници отдалечаването на туристическите места от природата и спокойствието е толкова тежко, че биха предпочели дори липса на стопанска грижа. Когато става дума за зимния туризъм мнозинство от 67% смятат, че той като цяло се нуждае от нови лифтове и съоръжения, а 19% са на обратното мнение. Очевидно, развитието на зимния туризъм и ски спорта се подкрепя, новите лифтове и съоръжения не се възприемат като проблем. Проблем се вижда по-скоро в опасността от презастрояване.", "date": "2018.02.06", "title": "Българските курорти предпочитани, но искат повече ред в тях"}
{"url": "http://standartnews.com/biznes/obzor_prodadoha_energiynata_borsa_na_bfb-368039.html", "text": "Българска фондова борса-София придоби 100% от капитала на Българска независима енергийна борса (БНЕБ), чийто едноличен собственик беше Български енергиен холдинг. 5.2 милиона лева е стойността на сделката. 4 милиона лева от цената са платени при придобиването на акциите, останалите 1.2 млн. лв. ще бъдат преведени на три равни вноски в рамките на шестия, дванадесетия и осемнадесетия месец от прехвърлянето на капитала. „Това е знаков момент, който ще повлияе положително на търговията с електрическа енергия в България като доведе до по-голяма прозрачност и ускори процеса по либерализация на този пазар. Убедени сме, че със сериозния си опит в организирането на регулирана търговия и като публична компания ще допринесем за устойчивото развитие на Енергийната борса в България.\", предават думите на изпълнителния директор на БФБ Васил Големански от пресцентъра на оглавяваната от него институция. Енергийната борса ще оперира като дъщерна компания на БФБ-София. Тя започва реална търговия \"в рамките на деня\" в началото на март, заяви ръководителят на отдел \"Проекти\" на борсата Никола Габровски. Първоначално сегментът ще функционира изолирано, защото в началото няма да се извършва трансгранична търговия на електроенергия. Затова следващите стъпки ще бъдат за присъединяване към пазарите в Югоизточна Европа. Търговията ще се осъществява в евро. Минималното количество електроенергия, което може да се търгува, е 0,1 мегавата. Минималната цена, която може да бъде предложена, е 10 евроцента, уточниха от БНЕБ. От БНЕБ обясниха, че въвеждането на сегмента \"в рамките на деня\" означава, че до един час преди срока на доставката, производители, търговци и консуматори ще могат да сключват сделки с електрическа енергия. По този начин възможностите за търговия ще се доближават максимално до часа на физическата доставка. Председателят на Комисията за енергийно и водно регулиране /КЕВР/ Иван Иванов каза, че БНЕБ е лицето на либерализацията на енергийния пазар. Той добави, че с последния сегмент борсата може да продължи към обединение с общия пазар на електроенергия в Югоизточна Европа. По думите му КЕВР следи и окуражава действията на борсата. Според него, след въвеждането на сегмента \"в рамките на деня\", количествата на предлаганата електроенергия на борсата ще нараснат чувствително. Но това е предпоставка и да се извършват злоупотреби на борсата, затова в момента се подготвят законодателни промени, които да предоставят на КЕВР повече отговорности за контрола на търговията на електроенергия на борсата.", "date": "2018.02.06", "title": "ОБЗОР: Продадоха Енергийната борса на БФБ"}
{"url": "http://standartnews.com/svyat/panika_na_uolstriyt_zaradi_naygolemiya_spad_sled_finansovata_kriza_ot_2008_g-368005.html", "text": "Паника настъпи на Уолстрийт след като индустриалният фондов индекс Дау Джоунс се срина за по-малко от час с 1500 пункта след месеци еуфория, изтъквана редовно от президента Доналд Тръмп, предаде Франс прес. След леко повишаване, последвало срива, до затварянето на борсата Дау Джоунс загуби 4,6 процента - най-големият спад след финансовата криза от септември 2008 г. Белият дом реагира с уверението, че вниманието на президента Тръмп е насочено към дългосрочните фундаментални показатели на икономиката, която остава изключително силна. Тази сутрин спад от над 4 процента последва на борсата в Токио, където индексът Никей загуби 929 пункта до 21 752 - най-ниската стойност от октомври. В момента, когато Дау Джоунс се срина, президентът Тръмп говореше на събитие в щата Охайо, но не каза нито дума за борсите. Тръмп не е пропускал да се похвали винаги, когато индексите се повишават, отбелязва Ройтерс. Този рязък контраст вероятно е знак, че президентът може би осмисля напомнянето на мнозина бивши съветници в Белия дом, че американските президенти са се въздържали да коментират случващото се на Уолстрийт. Сътресението на Уолстрийт съвпадна с встъпването в длъжност на Джероум Пауел, новия президент на Управлението за федерален резерв (централната банка на САЩ), отбелязва ДПА.", "date": "2018.02.06", "title": "Паника на Уолстрийт заради най-големия спад след финансовата криза от 2008 г."}
{"url": "http://standartnews.com/svyat/mariya_gabriel_pred_standart_zapochvam_kampaniya_za_onlayn_uvazhenie_i_bezopasen_internet_za_detsata-368004.html", "text": "6 февруари е особен ден. Като комисар по цифровата икономика и общество съм горда, че отбелязваме за 15-ти път Деня за по-безопасен интернет. Тази инициатива постепенно набра скорост в Европа,  година след година, благодарение на усилията на мрежата от центровете за безопасен интернет и координацията на Европейската комисия. Тази инициатива стана водеща за ЕС и допринесе да се повиши информираността, като достигна до милиони граждани по цял свят. Мотото тази година е \"Създавай, свързвай и споделяй уважение - по-добрият интернет започва от теб\". Това е призив всеки от нас да даде своя принос, за да създадем по-добра цифрова среда за всички граждани, особено за най-младите потребители. Днес децата растат във все по-цифрова среда с устройства и услуги, които им позволяват да играят, да учат, да създават и да си общуват онлайн.  Децата между 5 и 15-годишна възраст прекарват седмично повече от 15 часа онлайн. Новата цифрова реалност им предлага много възможности, но трябва да признаем и да засегнем и рисковете, които идват с тези възможности. Половината от всички между 11 и 16-годишна възраст са срещали порнографско съдържание. За близо половината от тинейджърите до 15-годишна възраст е трудно да определят дали написаното в новините е вярно, а близо 1/4 от тях вярват, че може да се вярва на даден сайт, ако той е намерен в търсачка. Появяват се нови рискове като кибертормоз, споделянето на лични данни, излагане на неподходящо съдържание, както и възможността за радикализиране на децата. Изключително важно е гражданите да придобиват от ранна възраст необходимите умения и да развиват навици за по-безопасен и отговорен цифров живот, включително и онлайн уважението, критично мислене, боравене с пароли и цифрова самоличност. ЕС заема водещи позиции в превръщането на интернет в по-безопасно място за децата Ние предложихме ново законодателство, например преразглеждане на Директивата за аудиовизуалните медийни услуги, с цел по-добра защита на непълнолетните при линейни и нелинейни аудиовизуални услуги, включително платформите за обмен на видео. Приетата Европейска стратегия за по-добър интернет за децата определя редица действия за онлайн безопасност, включващи финансова подкрепа, законодателство и саморегулиране с участието на държавите-членки, индустрията и гражданското общество. Комисията съфинансира мрежата от европейски центрове за безопасен Интернет, координирани на ниво ЕС от Insafe и INHOPE, както и основната платформа betterinternetforkids.eu като единна входна точка за онлайн инструменти и услуги за гражданите. Центровете организират редица дейности за повишаване на информираността, включително обучения за деца или младежи, родители, детегледачки и учители. През 2016 г. тези дейности достигнаха до 27 милиона граждани. Центровете предлагат също така съвети за непълнолетните и горещи линии, на които може да се сигнализира за материали, съдържащи сексуално насилие над деца. Мрежата INHOPE получи над 200 000 сигнала за такива случаи през 2016 г. Благодарение на горещите линии, съдържанието по 75% от сигналите е било премахнато за по-малко от три работни дни. Освен това, ЕС съдейства на инициативата за саморегулиране - Алианса за по-добра защита на непълнолетните онлайн, чиято цел е да подобри онлайн средата за децата и младежите. Тя бе обявена по време на Деня за по-безопасен интернет през 2017 г. и събира 26 водещи медии и компании в сферата на информационните и комуникационните технологии, неправителствени организации и УНИЦЕФ, за да се справят с вредното съдържание и поведение, с които непълнолетните се сблъскват онлайн. Тяхната цел е да влязат в диалог за търсене на общи решения за създаване на по-безопасен интернет за непълнолетените. Тази година обявявам началото на една кампания за повишаване на осведомеността, която обхваща целия ЕС. Нейното мото е  #SaferInternet4EU, а целта й е да подобри цифровата култура на децата и младежите. Кампанията определя редица инициативи за подкрепа на гражданите, образователните институции и образователната система, за да се приспособят по-добре към живот и работа в ерата на цифрова промяна в цяла Европа. Ние искаме да насърчим един по-безопасен интернет, като децата, родителите, учителите научат още повече за цифровите възможности и предизвикателства от това, което знаят в момента. Затова различните заинтересовани страни обединяват усилията си. Кампанията  съдържа широк спектър от теми, включително критично мислене, медийна грамотност и цифрови умения, необходими за разпознаване и борба с фалшивите новини и с рисковете от развиващите се онлайн технологии и свързани устройства. Залозите са изключително високи, тъй като цяло едно поколение ще бъде силно повлияно от начина, по който ще общува онлайн със света. И това е въпрос пред всички: родители, учители, политици, бизнес асоциации и т.н. Всички трябва да се ангажират с тази кауза. Затова призовавам тези от вас, които се интересуват от темата, да станат модели за подражание как правилно да работим с технологиите. Присъединете се към кампанията #SaferInternet4EU и нека заедно насочим усилията си за постигане на целта за един по-безопасен интернет.", "date": "2018.02.06", "title": "МАРИЯ ГАБРИЕЛ ПРЕД \"СТАНДАРТ\": Започвам кампания за онлайн уважение и безопасен интернет за децата"}
{"url": "http://standartnews.com/regionalni/sliven_i_yambol_si_stiskat_ratsete_v_imeto_na_investitsiite-368030.html", "text": "Сливен и Ямбол си стискат ръцете след столетия съперничество. Двата града са най-близките един до друг областни центрове. \"Вместо да си завиждаме, е време да предприемем общи инициативи, които ще бъдат от полза на хората и от Сливен, и от Ямбол\", обяви пред журналисти кметът на Сливен Стефан Радев. \"Време е да започнем да разглеждаме двата града като голяма общост, която заедно с населените места между тях образува територия с население 200 хиляди души, което я превръща в сериозен център на картата на България. В тази връзка сме внесли общо предложение от общините Сливен, Ямбол и Тунджа, която обхваща 40 села около Ямбол, до министъра на регионалното развитие. Имаме желание да бъде удвоен като ширина пътят от Сливен до Ямбол\", каза Стефан Радев. Според него е напълно възможно създаването на обща индустриална зона между двата най-близки областни центъра, които са на разстояние 28 км един от друг. \"Летище \"Бършен\" е на територията на община Сливен, но реално е между двата града. То е подходяща зона за инвестиции, която да се използва и от Ямбол, и от Сливен и която да осигурява работна ръка\", каза градоначалникът на Сливен. Той води преговори с държавното предприятие \"Индустриални зони\" за обединяване усилията на двата града и превръщане на летището в индустриална зона. Предстои подписването на меморандум, който да предвижда осигуряването на инвеститор от страна на държавното предприятие и създаване на общо дружество, в което общината да влезе с терен, а държавата със средства, инвестирани в инфраструктурата на този терен. Ако гледаме културния живот в Сливен и Ямбол като едно, всъщност ще имаме два пъти повече възможности за посещение на културни събития. Така е и във всеки друг сектор, заяви Стефан Радев.", "date": "2018.02.06", "title": "Сливен и Ямбол си стискат ръцете в името на инвестициите"}
{"url": "http://standartnews.com/balgariya/delyan_dobrev_obeshta_na_rabotodatelite_reformi_v_energetikata-368016.html", "text": "Разбрахме се за дълбоки реформи в енергетиката. Това каза народният представител от ГЕРБ и председател на парламентарната енергийна комисия Делян Добрев на брифинг в Министерски съвет след среща с работодателските организации и премиера Бойко Борисов. „Проведохме много ползотворна среща при премиера Борисов. Под неговото ръководство се разбрахме за промени и реформи в енергетиката, дори бих казал дълбоки реформи\", каза Добрев, като изброи 3 основни договорени мерки. „Първата е свързана със законодателни промени, които ще извадят на свободния пазар производители на електроенергия, които до сега имаха преференциална цена за тази енергия – продаваха директно на НЕК, без да я продават на свободния пазар. Това са топлофикациите, когенерации, заводски централи и производители от възобновяеми енергийни източници над 5 мегавата\", посочи Добрев. По думите му след законодателни промени, за които е поставен срок началото на март, тези производители ще продават своята енергия на свободния пазар и ще имат договор, който ще компенсира разликата между пазарната цена и цената, която те имат като ангажимент по различни директиви от ЕС. Според Делян Добрев това несъмнено ще повиши ликвидността на свободния пазар на електроенергия в България и ще гарантира, че получаваме реалната, пазарна цена за нея. Народният представител уточни, че втората мярка е свързана с дружествата в енергетиката. По думите му те ще предлагат на свободния пазар профилирана енергия, тоест отделно дневна и нощна електроенергия. „До сега тези дружества предлагаха на свободния пазар 24-часови профили, сега ще предлагат 12-часови дневни и нощни профили, за да може фирмите, които имат нужда от нощна енергия, да си купуват само нощна енергия и обратното\", обясни Добрев. Той допълни, че третата промяна е свързана с така наречените „американски централи\" и също е много съществена. Добрев припомни, че към момента между ЕК и България върви комуникация за прекратяването дългосрочните договори за преференциална цена на енергията и задължително изкупуване. „Ангажимент на правителството ще бъде да забърза разговорите с ЕК, така че да може в един сравнително кратък срок ние да преформатираме тези договори и да ги прекратим\", каза Добрев, като уточни, че след като бъде постигнато споразумението, тези централи също ще продават електроенергията, която произвеждат на свободния пазар.", "date": "2018.02.06", "title": "Делян Добрев обеща на работодателите реформи в енергетиката"}
{"url": "http://standartnews.com/balgariya/avariya_ostavi_bez_parno_tri_stolichni_kvartala-368014.html", "text": "От \"Топлофикация - София\" информираха, че поради аварии временно е прекъснато топлоподаването в кварталите \"Западен парк\" и \"Гевгелийски\", както и в блокове 513, 514 и 515 в ж.к. \"Дружба\" 2. От топлофикационното дружество обясниха за БТА, че авариите не са големи, като се очаква до няколко часа да бъде възстановено топлоподаването.", "date": "2018.02.06", "title": "Авария остави без парно три столични квартала"}
{"url": "http://standartnews.com/balgariya/slanchevo_i_toplo-367977.html", "text": "Днес времето ще се задържи меко, слънчево и леко ветровито. Сутринта ще настъпи с временни увеличения на облачността. В сутрешните часове на места в низините и по Черноморието ще се образуват мъгли или ниска слоеста облачност, които до обяд ще се разсеят. През деня ще е предимно слънчево. Привечер от запад отново ще се заоблачи. Ще духа слаб, предимно източен вятър. Минималните температури ще са между -3 и 2 градуса. Максималните ще достигнат 8-13 градуса. Атмосферното налягане слабо ще се понижи и ще е близко до средното за февруари.", "date": "2018.02.06", "title": "Слънчево и топло"}
{"url": "http://standartnews.com/balgariya/tsarkva_v_pamet_na_sharlopov-368003.html", "text": "    \"Ще довършим църквата във Велико Търново в памет на нашия приятел Стефан Шарлопов\". Това заяви пред \"Стандарт\" проф. Николай Вълканов часове след новината, че 55-годишният бизнесмен е издъхнал в съня си. През уикенда двамата трябвало да пътуват до старопрестолния град заради строежа на храма \"Св. Евтимий, Патриарх Търновски\", на който Шарлопов беше основен спонсор. Пътуването обаче се отложило, а в понеделник сутринта дошла печалната вест. \"Той беше голям българин, човек на честта. Ние, приятелите му, ще довършим църквата заради него\", каза проф. Вълканов.  Храмът е в двора на Великотърновския университет, чийто възпитаник и член на настоятелството беше Шарлопов. Градежът започва преди 13 г. по инициатива на бившия ректор на ВТУ проф. Иван Харалампиев. Първата копка е направена на 20 януари 2003 г., а със събрани от дарения близо 500 000 лв., за 4 месеца е вдигната внушителна сграда. След това строителството е замразено поради липса на средства. По инициатива на настоящият ректор на великотърновската Алма матер - проф. Христо Бонджолов и с подкрепата на Стефан Шарлопов, след 8-годишен застой строителството на храма е възобновено. Организирана е национална дарителска кампания, а през януари 2017 г. на благотворителен бал на Шарлопови бяха събрани 55 050 лв. Строителна фирма от Велико Търново обяви, че се ангажира да извърши външната облицовка на храма, а медният обков за кубетата на църквата, който възлиза на 60 000 лв., ще дари бизнесменът Цоло Вутов. 20 000 лв. дариха предприемачи, приятели на Стефан Шарлопов. „Слушайки ме да говоря за кампанията, в един момент дъщеря ми Стефани дойде в хола и ми даде 20 лв. Тате, ето моите сурвакарски парички, и аз искам да помогна\", ми каза. Тези 20 лв. вече са сложени в рамка и се разбрахме, че това ще бъдат последните пари, които ще инвестираме в завършването на църквата. След това дотича и синът ми Илия и също донесъл касичката си. Просълзиха ми се очите. Ето затова си струва да се живее\", разказа тогава бизнесменът. Той е споделял и защо се е заел с тази кауза: „Университетът и църквата са на хълма Света гора. Тук учат и работят много млади хора. През последните години у нас има упадък на ценностната система и аз съм твърдо решен да помогна за възраждането й\", казваше Стефан Шарлопов. ------------------- Огромна загуба за всички нас. Шарлопов беше голям приятел, семействата ни са много близки. Той беше голям човек, голям българин, който държеше на традициите, на корените и на честта. Като бизнесмен беше изключително коректен. Обичаше всички, искаше да направи много неща, правехме ги заедно. През уикенда трябваше да бъдем заедно в Търново във връзка с един проект - изграждането на храма \"Свети Евтимий Патриарх Търновски\", с който той се беше ангажирал и беше главен организатор. Аз обаче отмених пътуването, защото имах важни срещи в Македония. Ще довършим новата църква в Търново в негова чест. Стефан Шарлопов ще остане завинаги в нашите сърца с образа на голям работодател и достоен за възхищение човек, допринесъл много за развитието на туристическия бранш в България. Изключително горди сме, че сме имали възможността да работим съвместно с един истински професионалист, силно ангажиран с целите и проблемите на българския бизнес, един от първите работодатели станал част от нашата организация и дългогодишен член на ръководството й. Отиде си един изтъкнат българин и голям работодател. Той завоюва множество успехи и награди в туристическата индустрия. Неговият личен пример на социално отговорен работодател със значителен принос за развитието на туризма в България, го прави голям българин, който чрез своя авторитет изгради позитивен образ на туризма в България и на страната ни пред света. Дълбок поклон пред светлата му памет! Разделяме се с човек, отдал много идеи и сили за устойчивото развитие на българския туризъм и СПА индустрията. Аз и моят екип губим не само прекрасен партньор и приятел, но и един от най-сериозните предприемачи и инвеститори в отрасъла. Името на Стефан Шарлопов ще остане завинаги свързано с демократичните ценности и е пример за неговите колеги с големия му патриотизъм и непримирим бизнес дух. Той допринесе за високото качество на туристическите услуги в страната и превръщането й в конкурентна дестинация. Шарлопов винаги е взимал участие във всички важни теми свързани с туризма в родината ни. Ангажираността му бе доказана и чрез присъствието му в парламентарната комисия по икономическа политика и туризъм, където бе гласуван законът за туризма. По време на заседанието той отново апелира колегите си за обединяване на бранша и за създаване на туристическа камара. Стефан Шарлопов беше цяла епоха. За 10 години направи за СПА туризма това, което други колети биха направили за 20. Дойде в най-подходящия момент и даде всичко за развитието на СПА туризма. Имаше много контакти, беше много всеотдаен. Били сме близки с него. Искрено съчувствам на неговите деца. Той имаше специални отношения с тях - беше строг, но справедлив. Беше пример сред моите колеги за всичко позитивно, което направи. Стефан Шарлопов е сред учредителите и създателите на съюза. Беше председател и вдъхновител на БСБСПА с мисия, която ни обединяваше над 10 години. Неговата кауза беше: България - целогодишна туристическа дестинация! България на Европейската СПА карта. Дейността му в съюза и в професионалната му кариера беше пример за вяра в потенциала и бъдещето на българския туризъм. Имахме шанса да работим с един патриот, който обичаше страната си и нейните традиции, който беше пример за спомоществовател и радетел на всичко българско, който подкрепяше безрезервно историята и културата на страната, която беше избрал за бъдещето на своите деца. За нас беше чест да познаваме и да работим заедно със Стефан Шарлопов! И ще продължим неговите идеи, мечти и надежди, защото те са част от бъдещето на България . Поклон пред паметта му! Трудно е да се намерят всички добри думи и суперлативи, за да опиша що за човек бе Стефан Шарлопов, светла му памет! Той беше знаещ и можещ бизнесмен, но преди това бе успешен и добър човек, истински патриот, с много силен дух и предприемчивост. Не спираше да организира патриотични инициативи. На неговия 50-и рожден ден, на който бях поканен, всички гости трябваше да бъдем облечени в български народни носии. Със Стефан се работеше много лесно, той бе надежден партньор, който знае какво иска и как да го постигне, държеше много на дадената дума.  Беше в час с всичко, много реактивен, адаптивен, готов да съдейства. Много пъти е помагал на община Сандански в различни социални и образователни начинания. Отиде си прекрасен човек от този свят, но животът понякога е несправедлив! Мир на праха му!", "date": "2018.02.06", "title": "Църква в памет на Шарлопов"}
{"url": "http://standartnews.com/balgariya/ndk_e_domakin_na_konferentsiya_posvetena_na_hraneneto_na_detsata-368006.html", "text": "Здравословното хранене на децата ще е във фокуса на конференция, която днес ще се проведе в НДК. Събитието е част от календара на Българското председателство. Експерти от държавите членки от сферата на здравеопазването и земеделието заедно ще дискутират възможностите на активни политики за справяне с ръста на хроничните болести. Връзката между хранене и здраве, отражението на храните върху детското развитие, здравословните хранителни навици, регулация на маркетинга на храни, предназначени за деца, са част от темите на дебата. Форумът е под надслов „Здравословно бъдеще за Европа: здравословно хранене при децата\". Събитието ще бъде открито съвместно от Министерство на здравеопазването, Министерство на земеделието, Националният омбудсман и Европейската комисия.", "date": "2018.02.06", "title": "НДК е домакин на конференция, посветена на храненето на децата"}
{"url": "http://standartnews.com/balgariya/prodalzhava_deloto_za_atentata_v_sarafovo-368007.html", "text": "В Специализирания наказателен съд продължава делото за атентата в Сарафово. В средата на януари процесът започна по същество след серия неуспешни опити. На предишното заседание за пръв път в съдебната зала прозвучаха свидетелски разкази за взрива, който избухна през юли 2012 г. Бяха разпитани няколко очевидци, които са били на терминала в момента на терористичната атака – таксиметрови шофьори, случайни пътници, хора, раздавали флаери на туристите. В началото повечето не са разбрали какво се случва. Чул се е тътен, огромен взрив и автобусът пламнал като факла. При атентата на летището в Сарафово загинаха петима израелци след взрив до туристически автобус. Бомбата отне живота и на българския шофьор Мустафа Кьосов. 35 бяха ранените. Подсъдими по делото са двамата помагачи на атентатора – Мелиад Фарах и Хасан ел Хадж Хасан. Те все още са в неизвестност и се издирват с червена бюлетина на Интерпол, затова процесът срещу тях се води задочно.", "date": "2018.02.06", "title": "Продължава делото за атентата в Сарафово"}
{"url": "http://standartnews.com/balgariya/premierat_borisov_se_sreshta_s_mark_ryute_premier_na_niderlandiya-368011.html", "text": "Премиерът Бойко Борисов ще се срещне в София с Марк Рюте, министър-председател на Кралство Нидерландия. Очаква се двамата да обсъдят необходимостта от ефективно управление и контрол на външните граници на Европейския съюз и ключовото им значение за сигурността на Съюза. Ще бъде разгледана темата за разширяването на Шенгенското пространство, както и други актуални теми от двустранните отношения и европейския дневен ред.", "date": "2018.02.06", "title": "Премиерът Борисов се среща с Марк Рюте, премиер на Нидерландия"}
{"url": "http://standartnews.com/balgariya/6_godini_ot_navodnenieto_v_selo_biser-368009.html", "text": "Днес се навършват 6 години от трагедията в село Бисер. На 6 февруари 2012 г. заради скъсаната стена на язовир Иваново селото беше залято от 3-метрова вълна. Загинаха 6 души в Бисер и общо 10 в региона. Стотици къщи в селото останаха под вода. 55 от тях бяха съборени. Досега са възстановени едва 34 от тях, а за останалите средства няма. Единственият обвиняем за потопа е тогавашният областен управител на Хасково Ирена Узунова, тъй като язовирът е бил с неустановена собственост и тя е трябвало да вземе мерки. В същото време жители на селото вече осъдиха община Харманли.", "date": "2018.02.06", "title": "6 години от наводнението в село Бисер"}
{"url": "http://standartnews.com/balgariya/podzemiyata_na_mavzoleya_stavat_muzey-368012.html", "text": "Подземията, останали на мястото на съборения мавзолей на Георги Димитров, стават музей. Това реши комисията по култура на Столична община. Пространството, което е на три нива, става филиал на Софийската градска художествена галерия. Мавзолеят на Георги Димитров беше разрушен, след няколко опита през август 1999 г. Още преди разрушаването на основната постройка имаше идеи тя да бъде запазена и използвана за културни събития.", "date": "2018.02.06", "title": "Подземията на Мавзолея стават музей"}
{"url": "http://standartnews.com/balgariya/zavrashta_li_se_zimata-368013.html", "text": "В сряда и в четвъртък ще има пренос на топъл въздух и в определени райони на страната ще има отново южен вятър. Това сочи средносрочната прогноза за времето, представена в „Дарик Кафе\". В сряда следобед ще усетим затопляне - температурите ще стигнат 14 - 16 градуса. В четвъртък ще преобладава облачно време. На места ще има превалявания от дъжд, но остава топло до събота. От северозапад ще нахлуе по-хладен въздух. Ще застудее. В края на седмицата ще се формира нов средиземноморски циклон и с него ще се завърне зимата. В събота срещу неделя ще се завърне зимата. Ще имаме зима в една част от страната и доста валежи от дъжд в друга част от страната. Ще бъде облачно и ще духа североизточен вятър. Следващата седмица до сряда времето ще бъде по-спокойно, но температурите ще се понижат. Дневните температури ще бъдат над 0 градуса.", "date": "2018.02.06", "title": "Завръща ли се зимата?"}
