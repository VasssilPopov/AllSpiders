{"url": "http://standartnews.com/sport/fis_podkrepya_balgariya__za_mladezhka_olimpiada-377118.html", "text": "Ръководството на Международната федерация по ски (ФИС) обяви пълната си подкрепа за България за кандидатурата ни за домакинство на младежка зимна олимпиада през 2024. Генералният секретар на ФИС Сара Луис разкри в Зьолден, където се открива сезона на световната купа в алпийските ски, че е във възторг от решението на българското правителство да поиска форума през 2024 г. \"Генералният директор на МОК Кристоф де Кепер ни разказа, за идеята София да кандидатства за домакинство на зимната младежка олимпиада през 2024 г, заяви Сара Луис. - Де Кепер е имал ползотворна среща с министъра на младежта и спорта на България Красен Кралев на младежката олимпиада в Буенос Айрес. На нея са дискутирали детайли около българската кандидатура\". Подкрепа от ФИС значи много за България, защото Международната федерация по ски е основната при организацията на младежка зимна олимпиада. От ФИС дават и висока оценка на Банско за поредните стартове за СК, които ще приеме през февруари. Водещият български зимен курорт, заедно с Венген, Кицбюел и Солдеу (Андора) са единствените четири курорта, които тази година приемат повече от 2 старта за световната купа. От 22 до 24 февруари в Банско ще има алпийска комбинация, супергигантски слалом и гигантски слалом при мъжете. Стартовете са първите след световното в Оре и ще съберат най-добрите алпийци на планетата в скоростните и техничните дисциплини. Междувременно носителят на световната купа Марсел Хиршер за поредна година получи приза \"Златен скиор\" на Асоциацията на ски журналистите в света (AIJS). Това стана по време на Форум Алпина, който се проведе в Зьолден и запозна медии и федерации с последните новости в ските. Водещият български алпиец Алберт Попов направи днес първите си тренировки на глетчера Ретенбах в Зьолден. Заради липсата на много сняг домакините бяха затворили зоната и не позволяваха до петък нито един отбор да тренира там. \"Толкова тежка подготовка не съм имал, коментира Алберт. - Липсата на сняг ни утежни задачата, но вече се чувствам в перфектна форма. Целта ми през сезона е да карам в максимално повече стартове за Световната купа и разбира се на шампионата на планетата в Оре. Очаква се в неделя, ако времето позволи и има старт Алберт да е с номер коло 60-и. Днес от 11 ч е първия манш на гигантския слалом при жените, а втория е от 14,00 ч. В България състезанията ще излъчва пряко Евроспорт.  Мъжките стартове са в същите часове в неделя.", "date": "2018.10.26", "title": "ФИС подкрепя България  за младежка олимпиада"}
{"url": "http://standartnews.com/lyubopitno/ucheni_uspyaha_da_razshifrovat_prorochestvo_na_vanga-377086.html", "text": "Баба Ванга говори приживе многократно за мястото на нашата планета в йерархията на Космоса. Учените успяха да разшифроват едно от нейните пророчествата. Ванга твърдяла, че заради сблъсъка на Земята и планетата Х ще се случат страшни беди за хората. Това ще стане през 2023 г. Според чилийски уфолози Нибиру вече може да се види, макар и със специални телескопи. Всъщност първите снимки на планетата са на НАСА от 2009 г., пише \"Дарик\". Нибиру е хипотетична планета, която обикаля около Слънцето по голяма, разтеглена орбита. На всеки 3 6000 години, а според някои автори на 12 хил. години, преминава през центъра на Слънчевата ни система. Много изследователи твърдят, че планетата е известна на древните народи, като шумерите и маите, и е описана в техните митологии. Самата планета пък е открита през 60-е години на миналия век, като още тогава е установено, че тя се движи към Слънчевата система. Според учените през този век Нибиру отново ще премине през Слънчевата ни система, но този път фатално близко до Земята. Има и други версии, че Нибиру е Марс, който е бил известен и описан от древните хора. Други пък твърдят, че става дума за Юпитер. Но в най-древните източници - глинените таблици, описанието на Нибиру и позицията, когато се приближава към Слънцето подсказват, че не става дума за Марс и Юпитер. Има ли научни факти за съществуването на нова планета в Слънчевата система, коя е планетата Нибиру и възможно ли е тя да е описаната 12-та планета в текстовете на древните шумери? Отговорите тепърва предстоят.", "date": "2018.10.26", "title": "Учени успяха да разшифроват пророчество на Ванга"}
{"url": "http://standartnews.com/svyat/zhena_napadna_s_nozh_14_detsa_v_kitay-377098.html", "text": "Жена, въоръжена с кухненски нож, рани 14 деца в детска градина в китайския град Чунцин, предаде Ройтерс. 39-годишната жена нападнала децата, докато се връщали от сутрешни упражнения, съобщи полицията в официалния си профил в китайската социална мрежа Вейбо. Нападателката е неутрализирана от пазачите и персонала на детската градина, а ранените деца са приети в болница. По случая се води разследване. За момента не са известни мотивите за атаката. Нападенията с хладно оръжие са чести в Китай и обикновено се извършват от психично болни хора, негативно настроени към обществото, отбелязва ДПА. Мъж бе екзекутиран миналия месец, след като уби девет ученици и рани 11 в училище в провинция Шенси, припомня Ройтерс.", "date": "2018.10.26", "title": "Жена нападна с нож 14 деца в Китай"}
{"url": "http://standartnews.com/biznes/kenovete_na_cocacola_ozhivyavat_v_dobavena_realnost-377119.html", "text": "За първи път кенове на Coca-Cola оживяват в добавена реалност (Augmented reality) с истински преживявания на български звезди. Лимитираната серия кенове Coca-Cola и Coca-Cola без захар е с лицата на посланиците на марката в България – поп певиците Михаела Филева и Михаела Маринова, влогърът Емил Конрад и актьорът Ивайло Захариев. Всички те участват в най-забавното приключение на Cola-Cola за сезона - #ИграНаКенове. България е първата страна, в която добавена реалност е част от маркетинговата комуникация на марката. Проектът е по идея и изцяло реализиран от българския екип, който за пореден път внася иновации в света на Coca-Cola след успеха на интерактивната платформа за потребители MySparx и първия в света Viber Bot на Coca-Cola. „Цялата кампания беше огромно предизвикателство за екипа, защото много неща се правят за първи път не само у нас, но и в глобален мащаб – това са първите кенове на Coca-Cola с добавена реалност с ексклузивно видео съдържание. Много различни етапи от проекта трябваше да се случат едновременно, за да сме готови навреме. България е един от пазарите с много силен дигитален екип в маркетинговите комуникации и бяхме наясно, че трябва да предложим нещо интересно и релевантно за потребителите ни от поколението Z – напълно ново преживяване в компанията на най-популярните инфлуенсъри на Coca-Cola България\", коментира Светлана Димитрова, старши бранд мениджър „Газирани напитки\" в Кока-Кола България. #ИграНаКенове е иновация както в опаковките, така и в използването на добавена реалност, тъй като потребителите получават избрано съдържание и в същото време могат да играят за атрактивни награди. Три лесни стъпки осигуряват достъп до добавената реалност върху всеки кен: 1. Избираш Coca-Cola или Coca-Cola без захар; 2. Сканираш логото на Shazam; 3. Влизаш в #ИграНаКенове. За да продължи играта, трябва да се регистрира специалният код под езичето на кена. Това дава достъп до ексклузивно видео съдържание със звездите на Coca-Cola, които участват в различни предизвикателства и четири поредни седмици ще осигуряват нови вълнуващи преживявания. Може ли да пее Емил Конрад, как изглежда голямото катерене за Михаела Филева, добра ли е Михаела Маринова на боулинг, какво и как танцува Ивайло Захариев? Отговорите са в #ИграНаКенове. Освен, че е забавно, приключението #ИграНаКенове осигурява и атрактивни награди: мини хладилници Coca-Cola, грамофони и най-важната – лично преживяване със звездите на Coca-Cola. Иновативните кенове с добавена реалност са на пазара в цялата страна. #ИграНаКенове продължава до 19 ноември 2018 г.", "date": "2018.10.26", "title": "Кеновете на Coca-Cola оживяват в добавена реалност"}
{"url": "http://standartnews.com/svyat/google_uvolnil_48_svoi_sluzhiteli-377097.html", "text": "Заради сексуален тормоз, интернет гигантът Google е уволнил 48 свои служители през последните две години. Сред тях са 13 души от висшия мениджмънт. Това признава директорът на компанията в писмо до служителите. То е изпратено в отговор на разследване на вестник „Ню Йорк таймс\", според което Google е прикрил няколко подобни случая. В публикацията се твърди, че Анди Рубин - създател на операционната система Android,  е бил принуден от шефа на компанията да я напусне през 2014 г., а причината е обвинение в сексуален тормоз. Той обаче е получил обезщетение от 90 милиона долара. Говорител на Рубин отрече твърденията и заяви, че той напуснал компанията по собствено желание.", "date": "2018.10.26", "title": "Google уволнил 48 свои служители"}
{"url": "http://standartnews.com/mneniya/kurazhat_da_investirame_ni_napravi_lideri_na_pazara-377102.html", "text": "- Логичен въпрос, въпреки че Пловдив вече, определено може да се каже, е велосипедната столица на България, тъй като тук работят два големи завода - ние и \"Лидер\". Историята на \"Макском\" вече е разказвана от собственика Максим Митков. През 1992 г. той е засегнат от промените у нас, когато като млад специалист в Домостроителния комбинат е съкратен и остава на улицата с жена и дете. Започва внос на детски колички от Турция. Това е и първата дейност на основаната през 1996 г. компания \"Макском\" - чисто търговска: внос на колички и бебешки продукти. И към момента една от компаниите ни - \"Чиполино\", се занимава с тази дейност, но през 2006 г. беше обособена в отделна компания, част от холдинга MAXEUROPE. През годините, покрай детските колички, се появяват и много запитвания за велосипедчета - и компанията започва внос на малки велосипеди. Децата обаче растат и родителите им започват да питат за по-големи и по-големи велосипеди и възниква въпросът защо те трябва да се внасят, при положение, че са натоварени с мита от 22%, след като могат да се произвеждат тук срещу 8.7% мито за частите. Така се заформя малка манифактурка, която започва да сглобява велосипеди, които пристигат на части основно от Турция и Китай. Впоследствие нашите специалисти започват сами да правят дизайна, да разработват наши спесификации, да се доставят компоненти от различни доставчици, да работим за по-популярни брандове, за да стигнем до сегашната ситуация. Всъщност трябва веднага да кажа, че голяма роля за този бум на велосипедопроизводството в Европа и в частност - в България, играе фактът, че този бранш е защитен от специална антидъмпингова мярка от Европейската комисия. Благодарение на тази мярка вносът на велосипеди, например от Китай, се облага с мито 22% плюс антидъмпингово мито от 49.5%. Именно тази мярка позволява на производителите на велосипеди да съществуват в ЕС и България. - По данни на Международната асоциация на велосипедопроизводителите България е на 5-о място в ЕС по производство на велосипеди, като по потребление сме на 28-о място. Годишно у нас се произвеждат близо 1 милион велосипеди, а потреблението ни е малко под 100 хиляди, така че всичко останало е за износ. - Започнах през 2001 г. като счетоводител. Тогава \"Макском\" имаше много по-различен облик, бяхме на друга работна площадка, под наем. Бяхме около 50 човека заедно със сезонните работници, производствения персонал и администрацията. Сега сме около 700 човека, работим в собствена база, така че доста път сме извървели през всичките тези години. - Зависи какво визирате под понятието \"модели\". Ако говорим за различни спесификации - около 4000 годишно. Това означава, че ако сменим кормилото с друго или зъбния блок с друг - това е нова спесификация. Ако говорим за типове велосипеди - произвеждаме абсолютно всички категории - детски, юношески, градски, маунтин байк, даунхил байк, а вече и електрически. Произвеждаме собствени брандове - Shockblaze и Sprint, но работим и за чужди брандове и с тяхното лого, като Bianchi, Gazelle и др. Основният ни експорт е за Германия, но изнасяме и за Холандия, Дания и др. страни. Принципно всички части се внасят, единствено велосипедната джанта се произвежда от нас, тук извършваме и боядисването, а останалото е асемблиране. За някои велосипеди разработваме спесификации, но абсолютно всички компоненти ги закупуваме и внасяме. Около 80% от себестойността на крайното изделие е материалната част, която предварително трябва да бъде финансирана. - Да, на практика реинвестираме почти цялата печалба. Работим, разбира се, и с банкови кредити, тъй като на практика нашият бизнес до голяма степен е сезонен. В един период от годината ние по-интензивно разплащаме - от октомври до декември - януари. Приходната част започва от февруари - март, като обикновено през април, май и юни акумулираме приходи, но през есента и зимата - интензивно разходваме. През годините сме работили с доста банки. Не мога обаче да скрия, че през 2006 г., когато трябваше да реализираме най-голямата си инвестиция в разширението на компанията, редица банки се засуетиха дали да подкрепят финансово този наш голям проект. Именно поради това не мога да не си спомня с огромна благодарност, че именно в този важен момент Банка Пиреос застана зад нас. Практически ние работехме с Банка Пиреос и преди това, може би от 2002-2003 г., вече не си спомням точно, но именно нейната безрезервна финансовата подкрепа за нашето разширение се оказа и най-голямата и важна помощ в цялата ни история. - Защото в онези години наистина си беше чиста лудост някой да финансира фабрика за велосипеди. Казвам го като финансист. Още повече, че тогава България все още не беше член на ЕС. Да не говорим, че такава голяма фабрика за велосипеди не беше строена през последните 10 години (б.а. - преди 2006 г.) в цяла Европа, така че най-вероятно нашата инвестиция им е изглеждала като авантюра. Още повече, че антидъмпинговата мярка се издава за 3 до 5 години и ако в даден момент тя отпадне - това означава край на този бизнес в ЕС. Така че кредитирането на нашето разширение беше едно предизвикателство и аз съм много щастлив, че Банка Пиреос ни оцени по достойнство и ни подкрепи в пълния размер на инвестицията. - Първоначалната инвестиция беше 6.5 млн. евро. Единствено Банка Пиреос ни разреши този лимит, всички останали банки, които сондирахме, ни даваха по-ограничен кредит. Освен това Банка Пиреос беше и единствената, която се съгласи да ни даде по-дълъг период за изплащане на инвестицията - над 7 години, и то с гратисен период. С този кредит беше построена основната част от фабриката - 28 000 кв. м застроена площ. Така че това беше за нас огромна подкрепа, особено в онзи тежък период, когато това беше огромна сума за нас самите. Малко по-късно, през 2013 г., разширихме завода с 11 000 кв. м нови складови площи, като понастоящем разгънатата застроена площ на предприятието е около 42 000 кв. м. Днес, благодарение на разширеното производство, се чувстваме финансово далеч по-спокойни. - По същия начин. Днес в \"Макском\" работят около 700 души, но през 2012 г. бяхме стигнали и до около 1100 човека. Впоследствие първо портфолиото на велосипедите ни се промени и вече нямахме потребност от толкова много хора, за да стигнем до днешната ситуация, в която просто хората ги няма - сами виждате какви огромни индустриални зони се построиха край Пловдив, така че всички фирми тук се конкурираме за едни и същи кадри. Не е тайна и че много специалисти емигрират в чужбина. Засега се справяме с кадрите, проблемът е, че нищо не се задава на хоризонта като попълнение. - Тази година беше много благоприятна за нас. Започнахме интензивно производство на електрически велосипеди, нещо, в което през последните 1-2 години изоставахме на пазара. Надяваме се да приключим годината с над 30 000 електрически велосипеда, което е едно доста сериозно постижение за пилотна година. - Да, от началото на годината сме продали в България едва 10-15 електрически велосипеда. - Донякъде. Технологиите вече толкова се подобриха, че цените на електрическите велосипеди паднаха над два пъти и ако преди те струваха минимум 4-5 хил. лева, вече един приличен електрически велосипед може да бъде закупен дори за около 2000 лева. При това произвеждаме велосипеди за сериозни брандове, което е огромно признание за \"Макском\".", "date": "2018.10.26", "title": "Куражът да инвестираме ни направи лидери на пазара"}
{"url": "http://standartnews.com/biznes/rusnatsite_pak_zayaviha_interes_kam_proekta_za_aets_belene-377111.html", "text": "В рамките на провелото се в Москва 16-то заседание на Междуправителствената българо-руска комисия за икономическо и научно-техническо сътрудничество енергийният министър Теменужка Петкова се срещна с генералния директор на държавната корпорация за атомна енергия \"Росатом\" г-н Алексей Лихачов, съобщиха от министерство на енергетиката. Двамата обсъдиха ползотворното сътрудничество между двете страни при реализацията на програмата за удължаване живота на 5-ти и 6-ти блок на АЕЦ „Козлодуй\". По време на срещата министър Петкова информира г-н Лихачов за приетото през месец юни решение на Народното събрание на Република България, съгласно което до края на октомври трябва да бъде изготвена процедура за избор на стратегически инвеститор за проекта „Белене\". Също така ще бъде изготвена структура на проекта при заложените от държавата параметри – реализация на пазарен принцип и без предоставяне на държавна гаранция, чрез отделяне на активите и пасивите за проекта АЕЦ „Белене\" в отделно проектно дружество. По думите на министър Петкова разработването на процедурата е на финален стадий. Ако парламентът възприеме подготвеният проект, изборът на стратегически инвеститор може да стартира до края на годината. „Ние ще разгледаме сериозно всякакъв вариант за участие в проекта, определен от българската държава\", заяви Лихачов. Интересът на руската страна да участва в процедура по изграждане на АЕЦ „Белене\" бе потвърден и от руския министър на енергетиката Александър Новак, с когото министър Петкова се срещна по-рано през деня. По нейните думи българската страна ще разчита на ползотворно сътрудничество с „Росатом\", който е конструктор на АЕЦ „Белене\" и производител на оборудването за централата. Двамата министри обсъдиха развитието на двустранните отношения в областта на енергетиката и потвърдиха съществуващия потенциал за задълбочаването им. Министър Петкова информира своя руски колега за резултатите от проведеното 16-то заседание на междуправителствената комисия за икономическо и научно-техническо сътрудничество.", "date": "2018.10.26", "title": "Руснаците пак заявиха интерес към проекта за АЕЦ „Белене“"}
{"url": "http://standartnews.com/biznes/rabotodatelite_ne_odobryavat_proekta_na_darzhavniya_byudzhet_za_2019_g_-377106.html", "text": "Големите работодателски организации се обявиха срещу новия бюджет за 2019 г. по време на тристранния съвет за сътрудничество. Основният аргумент на бизнеса е, че решението за по-високите доходи и вдигането на максималния осигурителен праг е взето без правителството да се съобрази с мнението на работодателите. С обща позиция излезе председателят на Конфедерацията на работодателите и индустриалците в България (КРИБ) Кирил Домусчиев. По думите му, решението за вдигане на минималната работна заплата от 1 януари до 560 лева, както и вдигането на максималния осигурителен доход от 1 юли до 3000 лева, е взето без да се дискутира с работодателите. Домусчиев заподозря, че правителството е договорило текстовете със синдикатите. От КТ \"Подкрепа\" отхвърлиха тази теза и съобщиха, че поддържат предлаганите бюджети. Оттам обаче възразиха срещу замразяването на помощите за безработица и втората година на майчинството. Председателят на \"Подкрепа\" Димитър Манолов също така изтъкна, че синдикатът се отнася \"със симпатия\" към бюджета на Здравната каса, но предупреди управляващите, че заложените текстове могат да създадат проблеми в бъдеще.", "date": "2018.10.26", "title": "Работодателите не одобряват проекта на държавния бюджет за 2019 г."}
{"url": "http://standartnews.com/biznes/finansoviyat_ministar_ochakva_povishavane_na_kreditniya_reyting_na_balgariya-377109.html", "text": "От лятото имаме добра перспектива от кредитните агенции, ако всичко върви добре, би следвало и бихме могли да очакваме подобряване и на кредитния рейтинг на България, заяви министърът на финансите Владислав Горанов. Основните разходни приоритети на проектобюджета следват до голяма степен заложените в програма на МС цели и поети ангажименти от тази година, каза министърът по време на заседанието на Националния съвет за тристранно сътрудничество днес, на което ще бъде обсъден проектът на Закон за държавния бюджет на България за 2019 г. и проектът на актуализирана средносрочна бюджетна прогноза за периода 2019-2021 г. като мотиви към него. Най-големите акценти са свързани с образованието, допълни той. Следваме в сферата на отбраната поетия ангажимент за поетапно увеличение на разходите за отбрана до определения процент от БВП в съответствие с Националния план за повишение на разходите за отбрана до 2 на сто от БВП до 2024, като за следващата година общо разходите за отбрана възлизат на 1,8 млрд. лева, или 1,58 на сто от прогнозирания БВП, като са отделени средства за модернизиране и за поддържане на националните отбранителни способности, каза министърът. В социалната политика Горанов напомни, че отчитайки нарастването на цените на енергоносителите, са предвидени и до края на тази година, и в следващата увеличение на целевите помощи за отопление, като в следващия бюджет, в разчетите за бюджета на социалното министерство са предвидени 50 на сто повече средства за енергийни помощи. Това в номинал означава 40,4 млн. лева повече за следващата година в бюджета на ведомството за тази политика, каза министър Горанов. За да се обезпечи финансовата рамка на новото законодателство в сферата на хората с увреждания, по бюджета на социалното министерство са разчетени 150 млн. лева допълнително, като те се запазват в следващите години от прогнозния период до 2021 г. За въвеждане на нов вид месечна помощ за деца без право на наследствена пенсия от починал родител е предвидена индивидуална помощ от 115 лева, като 7 млн. лева са предвидени по бюджета на социалното ведомство за тази цел. Заложена е и мярка за увеличение с десет на сто на средствата за заплати и осигурителни вноски от 2019 г. за бюджетната сфера, както и увеличение на възнаграждението в сектор \"Образование\" средно с 20 на сто за следващата година за педагогическия персонал. Растат и разходите за персонал в МВР и МП. По отношение на неданъчните приходи за следващата година се очаква ръст, което основно е заради планираните приходи от Фонд \"Сигурност на електроенергийната система\", който по методология трябва да се отчита като част от Консолидираната фискална програма и на приходите от въвеждането на тол такси и електронна винетка. Очакван е и допълнителен приход от заплащане на първоначално концесионно възнаграждение за възлагане на концесия за строителство за обект \"Гражданско летище за обществено ползване София\". Остава приоритет управлението на еврофондовете, като са разчетени достатъчно разходи, за да може да се навакса усвояването на фондовете според графиците на програмния период. Горанов напомни, че нов момент в общата изравнителна субсидия е това, че общините, които имат по-нисък фискален капацитет, ще получат по-голям достъп до изравнителната субсидия, с което се очаква да се намалят фискалните дисбаланси на местно ниво. Големите 19 общини ще получат намаление на изравнителната субсидия, защото нейната цел е своеобразна кохезионна политика между отделните райони в страната.", "date": "2018.10.26", "title": "Финансовият министър очаква повишаване на кредитния рейтинг на България"}
{"url": "http://standartnews.com/svyat/trus_ot_68_udari_gartsiya_kray_ostrov_zakintos-377095.html", "text": "Силно земетресение от 6,8 по Рихтер е регистриран снощи в Гърция в Йонийско море край бреговете на  остров Закинтос. Това съобщи Европейско-средиземноморския сеизмологичен център. Епицентърът е на 287 километра западно от Атина, на дълбочина от 10 километра. Беше обявена и заплаха от цунами. Засега не се съобщава за жертви и пострадали. Засегната е електрическата мрежа в главния град на Закинтос, има щети по пътната мрежа и на основното пристанище, образували са се и свлачища. Според Европейско-средиземноморския сеизмологичен център трусът е бил усетен в още осем страни – Албания, Италия, Македония, Турция, Либия, Босна и Херцеговина, България и Малта. Епицентърът е на 287 километра западно от Атина, на дълбочина от 10 километра, съобщава центърът. Преди най-силния трус от 6,8 е имало един от 5,1 по Рихтер, а след това е имало много вторични трусове, някои също от 5 по Рихтер, каза пред bTV дежурният сеизмолог на БАН Силвия Величкова. Вероятно има материални щети в района на труса, у нас вероятно е усетен по високите етажи и най-вече в района на Петрич, коментира още Величкова.", "date": "2018.10.26", "title": "Трус от 6,8 удари Гърция край остров Закинтос"}
{"url": "http://standartnews.com/mneniya/svetat_ne_e_gotov__za_nova_kriza-377091.html", "text": "Според статистиката на БНБ, депозитите на домакинствата са близо 50 млрд. лева, но нарастват за година само със 7,3%, докато кредитите към домакинствата са стигнали 21,5 милиарда лева, но пък са нараснали с 9,7% за година. Елементарна математика - 50 минус 21,5 прави 28,5, т.е. домакинствата имат в банките 28,5 милиарда лева повече, отколкото са взели назаем. Банките дължат на домакинствата 28,5 милиарда лева. Миналата година по това време депозитите на домакинствата са били 46,5 милиарда лева, т.е. нарастването им за една година е с около 3,5 милиарда лева. Кредитите за домакинствата са били 19,5 милиарда лева, сега са 21, 5 милиарда, т.е. са нараснали с 2 милиарда лева. За една година абсолютните цифри на депозити на домакинства в банките са се увеличили с 3,5 милиарда лева, а кредитите на банките за домакинствата са се увеличили с 2,5 милиарда лева. Повод ли е това за притеснение? Да, ръстът на депозитите е 9,7%, а на кредитите - 7,3%, но сумите са 3,5 милиарда лева нарастване на депозитите, 2 милиарда лева нарастване на кредитите Аз лично не бих умрял от притеснение. Едно нещо обаче е сигурно. Световната икономика има сериозно структурно предизвикателство по две причини. Първо, след по-сериозна рецесия, каквато беше през 2007 г. до средата на 2009 г. в света като цяло, и то свързана с много сериозна финансова криза, обикновено в историята се преминава през период на намаляване на дълговото бреме за всички стопански деятели - публични, частни, домакинства, фирми и т.н. И когато това изчистване се случи, следва доста бърз растеж във фазата на бум на бизнес цикъла. Последните 10 години са уникални с две неща в историята на човешките опити с бизнесцикъла, а именно - не се намали дълговото бреме, напротив, увеличи се. Основна причина за това беше изключително агресивният подход на централните банки в никакъв случай да не настане изчистване на дългове, което най-често се случва през минаване през несъстоятелности, забавяне на стопанската дейност, увеличаване на безработицата и т.н. Те не го допуснаха това - с количествени улеснения в Америка, с дългосрочни програми за изкупуване на ценни книжа в Европа, и в Япония, и във Великобритания. И втората точка е, че възстановяването на икономическата активност беше безпрецедентно ниско. Говорим за връхни стойности на растежа на световната икономика по време на възстановяването, които през минали времена щяха да се броят за проблемно ниски, дори в нормална бизнесконюнктура. Т.е. световната икономика не се възстанови по обикновения досега начин от рецесията. Не се знае какво ще се случи, когато неизбежно дойде влошаването на стопанската конюнктура. А то неминуемо ще дойде, само можем да се молим да не е скоро. Тогава изведнъж светът ще се намери в ситуация, в която дъговото бреме е изключително високо, то никога не беше коригирано, възстановяването не беше бързо. Т.е. светът не е готов да поеме удара толкова добре, колкото в предходни условия. И към всичко това имаме факта, че централните банки имат много по-малко пространство за улеснение, за сваляне на лихвени проценти, отколкото преди. Сега се говори: о, ужас, Америка е вдигнала  основния си лихвен процент на 3 % годишно - едно време това беше дъното на кризата, дотам падаше лихвеният процент. А сега много хора говорят, че световната икономика е достигнала пик на бизнес цикъла, а той още не се е вдигнал дотам. Тя няма накъде да сваля, тя и да свали от 3 на 0 процента, никой няма да разбере за това като улеснение и облекчение. А за Европейската централна банка да не говорим, тя дори не е започнала да повишава. Поради което централните банки няма да могат да поемат голямата част от удара и съответно нервността на много хора по този повод звучи оправдана. Не бих бил толкова сигурен, че непременно така ще се случи, но подобен катастрофичен сценарий не може да бъде изключен.", "date": "2018.10.26", "title": "Светът не е готов  за нова криза"}
{"url": "http://standartnews.com/mneniya/instalatsiyata_za_rdf_otpadatsi_v__kopenhagen_e_do_kralskiya_dvorets_-377093.html", "text": "- Проф. Тасев, какво накратко представляват RDF отпадъци ? - Темата за RDF отпадъците наистина е актуална, тъй като със свое решение Столичният общински съвет (СОС) от 20 юли миналата година даде съгласие Столична община и „Топлофикация София\" да кандидатстват по процедура „Проектиране и изграждане на инсталация за комбинирано производство на енергия в София с оползотворяване на RDF – трета фаза на интегрирана система от съоръжения за третиране на битовите отпадъци на Столична община\". Това породи остър дебат в обществото, може би поради рефлекса, че това, което не познаваме в детайла е или лошо, или е очевидна глупост. Повече от 25 години се занимавам с енергетика, а в последните 8 години с биотехнологии в раздела третиране на отпадъци и разработка на технологии и методи за реализация на идеята за „кръгова икономика\". Това ми дава основание да споделя някои съображения по темата. И така -твърдото гориво, получено от отпадъци, познато още като модифицирано гориво или  RDF (Refuse Derived Fuel), се получава чрез раздробяване и дехидратиране на твърди битови отпадъци (ТБО) чрез специална технология за преобразуване. RDF се произвежда основно от горими фракции като пластмаси и биоразградими отпадъци. Хубавото при него е, че голяма част от съставните му елементи са  разграждат и представляват възобновяеми горива, което го прави значително по-екологично. Поради тази причина внедряването му в производството на енергия несъмнено е огромна стъпка към подобряването на екологията на ТЕЦ-овете. - Как се организира управлението на RDF отпадъци? - Първо, бих искал да уточня, че е доста по-полезно оползотворяването им например при производството на топло- и електроенергия, отколкото да се оставят да се разлагат самостоятелно в природата, още повече, че в йерархията на управление на отпадъците съгласно директивите на Еврокомисията депонирането има по-нисък ранг от  оползотворяването. Сега нека се върна на въпроса Ви. Всъщност една от най-утвърдените и ефективни технологии за производство на RDF от твърди битови отпадъци е механично-биологичното третиране. В съоръженията за механично-биологично третиране се сепарират метали и инертни материали, преработват се органичните фракции (чрез компостиране със или без разграждане) и чрез тази технология се отделят висококалоричните фракции за производство на RDF. - Защо започна толкова усилено да се прилага тази практика? - RDF има много предимства и на много места успешно се използва като горивна добавка във въглищни централи или като самостоятелно гориво в специално проектирани за целта инсталации. Важен е и фактът, че RDF може да осигури източник на финансиране чрез въглеродни кредити, които се продават на свободните въглеродни борси. Едно от съществените предимства е намаляването на количеството парникови газове, отделяни в атмосферата, и влиянието им върху глобалното затопляне. Тук може да се допълни и стабилизирането на сметищния газ и елиминирането на нуждата от всекидневно покриване на депото и др. Установено е, че при съвместно изгаряне с въглища RDF със средна калорична стойност между 2 800 ккал и 3 800 ккал може да осигури до 30% от необходимата входна енергия. - Бихте ли ни разяснили какви ще бъдат ползите от обработката на RDF отпадъци? - При изгарянето на RDF отпадъци обикновено калоричността е над средната ако се прави сравнение с въглищата. Освен това при оползотворяването и обработката на отпадъчни материали се изпълняват редица европейски регулаторни изисквания, както и браншови. Главната полза при изгарянето на битови отпадъци е драстичното редуциране на въглеродните емисии, чиято цена от няколко месеца нараства драстично. От началото на годината досега се е покачила 3 пъти и към момента се движи в границите 21-23 евро/тон. Прогнозите на световните експерти в областта сочат, че до 2050 година цената им ще достигне до 90 евро/тон. Това ще покачи драстично цените на енергията. Ако нещо не бъде променено в законодателството и не се приеме политика за подкрепа на въглищните ТЕЦ-ове, свързана с преминаването им на нови горива това ще доведе до затваряне на всички въглищни ТЕЦ-ове тъй като производствената им дейност ще стане изключително нерентабилна. Необходимо е незабавно на европейско ниво да се вземат мерки, защото пълното затваряне на тези Централи би довело не само до проблеми със снабдяването с енергия, но и до социални последици, свързани с обезлюдяване на цели райони, в които тези дружества осигуряват основния поминък. Не случайно наскоро синдикатите имаха спешна среща с министъра на енергетиката Теменужка Петкова относно съдбата на въгледобива в страната и производството на електроенергия в термичните централи. Видно е, че изпълнителната власт възприема проблема с цялата му сериозност. - Какви е ситуацията в момента в Европа? - Процесът на обработка се следи стриктно и е съобразен с всички изисквания на Европейския съюз. Производството на RDF от твърди битови отпадъци е най-разпространено в държавите, които имат политика за сепариране и рециклиране на твърди битови отпадъци. Примерите са много, но ще дам само няколко и то за икономически развити страни. В Копенхаген е изградена инсталация за изгаряне на такъв тип отпадъци в самия център на града, на около 1 км от кралския дворец.  Правя умишлено това разяснение за местоположението, защото в медийното пространство се прави опит да се наложи мнение колко вредно е подобни съоръжения да се позиционират в близост до населено място. В инсталацията в Дания се оползотворяват общо над 560 000 тона отпадъци годишно, като от тях се произвеждат 400 000 мвт/ч електрическа енергия и 1 000 000 мвт/ч топлинна енергия. Всичко това се случва при много висока енергийна ефективност и изключителни екологични показатели. Във втория по големина град в Полша Краков такава технология е внедрена още през 2015 година и е предназначена за директно оползотворяване на битовите отпадъци от целия град. Годишно в съоръжението се изгарят над 220 000 тона. Съоръжението в Париж е предназначено за оползотворяване на битовите отпадъци на 22 районни общини на града. Капацитетът на инсталацията е внушителен – за година се създава енергия от преработването на 1 100 000 тона битови отпадъци. Примерите са много и всички те доказват, че оползотворяването на този тип отпадък има множество предимства. Проектът за използване на RDF за енергийни цели в София, както и някои разработки за прилагане на RDF за подобряване на режимите на действащите ТЕЦ са доказателство, че решенията в енергетиката започват да стават „про-активни\", а не „ретро-активни\", което стана повод за нашите балкански съседи да формулират обидната теза: „Да имаме акъла на българите\" - \"след\".", "date": "2018.10.26", "title": "Инсталацията за RDF отпадъци в  Копенхаген е до кралския дворец"}
{"url": "http://standartnews.com/mneniya/instalatsiyata_za_rdf_otpadatsi_v_kopenhagen_e_do_kralskiya_dvorets-377099.html", "text": "- Темата за RDF отпадъците наистина е актуална, тъй като със свое решение Столичният общински съвет (СОС)от 20 юли миналата година даде съгласие Столична община и „Топлофикация София\" да кандидатстват по процедура „Проектиране и изграждане на инсталация за комбинирано производство на енергия в София с оползотворяване на RDF – трета фаза на интегрирана система от съоръжения за третиране на битовите отпадъци на Столична община\". Това породи остър дебат в обществото, може би поради рефлекса, че това, което не познаваме в детайла е или лошо, или е очевидна глупост. Повече от 25 години се занимавам с енергетика, а в последните 8 години с биотехнологии в раздела третиране на отпадъци и разработка на технологии и методи за реализация на идеята за „кръгова икономика\". Това ми дава основание да споделя някои съображения по темата. И така -твърдото гориво, получено от отпадъци, познато още като модифицирано гориво или RDF (Refuse Derived Fuel), се получава чрез раздробяване и дехидратиране на твърди битови отпадъци (ТБО) чрез специална технология за преобразуване. RDF се произвежда основно от горими фракции като пластмаси и биоразградими отпадъци. Хубавото при него е, че голяма част от съставните му елементи са  разграждат и представляват възобновяеми горива, което го прави значително по-екологично. Поради тази причина внедряването му в производството на енергия несъмнено е огромна стъпка към подобряването на екологията на ТЕЦ-овете. - Първо, бих искал да уточня, че е доста по-полезно оползотворяването им например при производството на топло- и електроенергия, отколкото да се оставят да се разлагат самостоятелно в природата, още повече, че в йерархията на управление на отпадъците съгласно директивите на Еврокомисията депонирането има по-нисък ранг от  оползотворяването. Сега нека се върна на въпроса Ви. Всъщност една от най-утвърдените и ефективни технологии за производство на RDF от твърди битови отпадъци е механично-биологичното третиране. В съоръженията за механично-биологично третиране се сепарират метали и инертни материали, преработват се органичните фракции (чрез компостиране със или без разграждане) и чрез тази технология се отделят висококалоричните фракции за производство на RDF - RDF има много предимства и на много места успешно се използва като горивна добавка във въглищни централи или като самостоятелно гориво в специално проектирани за целта инсталации. Важен е и фактът, че RDF може да осигури източник на финансиране чрез въглеродни кредити, които се продават на свободните въглеродни борси. Едно от съществените предимства е намаляването на количеството парникови газове, отделяни в атмосферата, и влиянието им върху глобалното затопляне. Тук може да се допълни и стабилизирането на сметищния газ и елиминирането на нуждата от всекидневно покриване на депото и др. Установено е, че при съвместно изгаряне с въглища RDF със средна калорична стойност между 2800 ккал и 3800 ккал може да осигури до 30% от необходимата входна енергия ? - При изгарянето на RDF отпадъци обикновено калоричността е над средната ако се прави сравнение с въглищата. Освен това при оползотворяването и обработката на отпадъчни материали се изпълняват редица европейски регулаторни изисквания, както и браншови. Главната полза при изгарянето на битови отпадъци е драстичното редуциране на въглеродните емисии, чиято цена от няколко месеца нараства драстично. От началото на годината досега се е покачила 3 пъти и към момента се движи в границите 21-23 евро/тон. Прогнозите на световните експерти в областта сочат, че до 2050 година цената им ще достигне до 90 евро/тон. Това ще покачи драстично цените на енергията. Ако нещо не бъде променено в законодателството и не се приеме политика за подкрепа на въглищните ТЕЦ-ове, свързана с преминаването им на нови горива това ще доведе до затваряне на всички въглищни ТЕЦ-ове, тъй като производствената им дейност ще стане изключително нерентабилна. Необходимо е незабавно на европейско ниво да се вземат мерки, защото пълното затваряне на тези Централи би довело не само до проблеми със снабдяването с енергия, но и до социални последици, свързани с обезлюдяване на цели райони, в които тези дружества осигуряват основния поминък. Не случайно наскоро синдикатите имаха спешна среща с министъра на енергетиката Теменужка Петкова относно съдбата на въгледобива в страната и производството на електроенергия в термичните централи. Видно е, че изпълнителната власт възприема проблема с цялата му сериозност. - Процесът на обработка се следи стриктно и е съобразен с всички изисквания на Европейския съюз. Производството на RDF от твърди битови отпадъци е най-разпространено в държавите, които имат политика за сепариране и рециклиране на твърди битови отпадъци. Примерите са много, но ще дам само няколко и то за икономически развити страни. В Копенхаген е изградена инсталация за изгаряне на такъв тип отпадъци в самия център на града, на около 1 км от кралския дворец.  Правя умишлено това разяснение за местоположението, защото в медийното пространство се прави опит да се наложи мнение колко вредно е подобни съоръжения да се позиционират в близост до населено място. В инсталацията в Дания се оползотворяват общо над 560 000 тона отпадъци годишно, като от тях се произвеждат 400 000 мвт/ч електрическа енергия и 1 000 000 мвт/ч топлинна енергия. Всичко това се случва при много висока енергийна ефективност и изключителни екологични показатели. Във втория по големина град в Полша Краков такава технология е внедрена още през 2015 година и е предназначена за директно оползотворяване на битовите отпадъци от целия град. Годишно в съоръжението се изгарят над 220 000 тона. Съоръжението в Париж е предназначено за оползотворяване на битовите отпадъци на 22 районни общини на града. Капацитетът на инсталацията е внушителен – за година се създава енергия от преработването на 1 100 000 тона битови отпадъци. Примерите са много и всички те доказват, че оползотворяването на този тип отпадък има множество предимства. Проектът за използване на RDF за енергийни цели в София, както и някои разработки за прилагане на RDF за подобряване на режимите на действащите ТЕЦ са доказателство, че решенията в енергетиката започват да стават „про-активни\", а не „ретро-активни\", което стана повод за нашите балкански съседи да формулират обидната теза: „Да имаме акъла на българите\" - \"след\". Иван Петров", "date": "2018.10.26", "title": "Инсталацията за RDF отпадъци в Копенхаген е до кралския дворец"}
{"url": "http://standartnews.com/balgariya/banevi_hvanati_v_nitsa_shte_otgovaryat_za_prane_na_pari_izmami_prisvoyavane-377117.html", "text": "Бизнесменът Николай Банев и съпругата му Евгения са задържани тази сутрин във френския град Ница, оповести зам. главният прокурор Иван Гешев на брифинг и припомни, че разследването срещу тях е за източването на завод \"Полимери\". Двамата са задочно обвинени за длъжностно присвояване, документни измами, данъчни престъпления и пране на пари. Разследването е започнало преди около два месеца. Освен Европейска заповед за арест срещу Баневи има издадена и Европейска заповед за разследване, това означава, че френските власти също могат да извършват конкретни действия по делото, стана ясно от думите на Гешев. „Задържани са след издадена от компетентните български власти европейска заповед за арест. Благодаря на компетентните френски власти, които в максимално кратък срок ни съдействаха\", уточни той. Основен обект на разследване е източването на приватизираното предприятие „Полимери\" АД, съобщи още Иван Гешев. „Има досъдебно производство в Специализираната прокуратура за престъпления по чл. 321, ал. 6 от НПК за длъжностни присвоявания, пране на пари, документни измами и данъчни престъпления. Към момента към наказателна отговорност задочно са привлечени 2 лица. Основен обект на разследване е източването на приватизираното предприятие „Полимери\". Разследването е от около 2 месеца. От 1800 работници и 1800 семейства, в момента се изхранват 0 семейства\", уточни Гешев. По думите му към момента се провеждат претърсвания и други действия по разследването в България и във Франция.", "date": "2018.10.26", "title": "Баневи хванати в Ница, ще отговарят за пране на пари, измами, присвояване"}
{"url": "http://standartnews.com/balgariya/izgoryaha_zhilishte_na_sadeben_sluzhitel_i_kola_na_politsay_vav_vidin-377096.html", "text": "Апартамент и автомобил, паркиран пред същия блок в град Видин, горяха едновременно в четвъртък вечер, предаде Нова телевизия. По първоначална информация колата е собственост на граничен полицай, а апартаментът е на служителка в Административния съд. Разследващи предполагат, че престъпниците са объркали жилищата, тъй като апартаментът, в който живеел служителят на \"Гранична полиция\", се намира на същото място, но един етаж над опожарения. При инцидента няма пострадали. Полицията е направила оглед, а щетите са големи.", "date": "2018.10.26", "title": "Изгоряха жилище на съдебен служител и кола на полицай във Видин"}
{"url": "http://standartnews.com/balgariya/petya_avramova_uikend_vinetkata_shte_struva_10_lv-377094.html", "text": "Ясна е вече и цената на бъдещата уикенд винетка, която ще бъде пусната догодина, тя ще струва 10 лв. Това обяви в предаването „Тази сутрин\" новият министър на регионалното развитие Петя Аврамова. Този стикер ще е валиден от 12 ч. в петък до 23 ч. в неделя, уточни министърът. Тя обяви още, че участъкът на магистрала „Струма\" от Кресна до Сандански ще бъде пуснат 5 месеца по-рано, още за коледните празници. Петя Аврамова стана министър на регионалното развитие след оставката на Николай Нанков заради тежката автобусна катастрофа край Своге с 20 жертви. Наскоро обаче Нанков се върна в Министерството на регионалното развитие като зам.-министър. „Личната вина е нещо различно от поемането на политическа отговорност. На мястото трябва да се намери подходящият човек. Смятам, че той е подходящият човек, на мястото на което се намира. Приемам всякакви идеи от целия екип, но решенията ги взимам аз. Аз съм готова да нося, своята и политическа, и морална отговорност\", коментира Аврамова. За пътния участък край Своге, където стана тежка автобусна катастрофа, тя поясни, че тече одит на целия път, все още не е готов докладът, когато стане, ще бъде оповестен. По думите ѝ гаранцията на този път изтича в края на тази година. Министърът изрази увереност, че виновните за тежкия инцидент ще бъдат намерени.", "date": "2018.10.26", "title": "Петя Аврамова: Уикенд винетката щe струва 10 лв."}
{"url": "http://standartnews.com/balgariya/deputatite_glasuvaha_edinodushno_noviya_zakon_za_horata_s_uvrezhdaniya-377103.html", "text": "Единодушно със 174 гласа \"за\" парламентът прие на първо четене новия Закон за хората с увреждания. Депутати от всички парламентарни групи изразиха подкрепа към законопроекта, като отбелязаха, че с него не се решават всички проблеми, но се правят първи, важни стъпки. Предстои прецизиране на текстовете между първо и второ четене. Министърът на труда и социалната политика Бисер Петков благодари за подкрепата на депутатите, както и на всички участници в работната група, които са помогнали за подготовката на този \"трудно родил се законопроект\". Приемането на закона е първата стъпка към положителната промяна за хората с увреждания, която те очакват, посочи той. Новият закон предвижда една структура да предоставя всички мерки за подкрепа. От 1 януари 2021 г. трябва да се създаде Държавната агенция за хората с увреждания, която да осъществява дейности, свързани с изготвяне на индивидуалната оценка на потребностите и координиране на политиката за правата на хората с увреждания. Целта е единната структура да координира изпълнението на цялостната държавна политика в сектора. Създава се Съвет за наблюдение, който да гарантира защитата на правата на хората с увреждания и да извършва дейности по насърчаване, защита и наблюдение на прилагането на Конвенцията за правата на хората е увреждания, както и да провежда консултации с представителните организации на и за хора с увреждания. Определят се нови форми на подкрепа, идентифицирани чрез индивидуална оценка на потребностите, която изследва свързаните със здравословното състояние на човека с увреждания функционални затруднения и наличието на бариери при изпълнението на ежедневните и други дейности, както и вида на необходимата подкрепа. Чрез установяване на вида подкрепа човекът с увреждане ще се насочва към компетентните институции и организации за реализиране на съответните му права. Новият подход при изготвяне на индивидуалната оценка предвижда същата да се извършва от специализирани отдели към дирекции \"Социално подпомагане\". Конкретните видове подкрепа ще са от два компонента - месечна финансова подкрепа в зависимост от степента на увреждане и целеви помощи съобразно вида на увреждането и в зависимост от потребностите. Предвижда се от 1 януари 2020 г. финансирането и предоставянето на помощни средства, приспособления и съоръжения и медицински изделия за хората с увреждания да се осъществява от системата на здравеопазването. Те ще се предоставят в натурално измерение и в съответствие с нов механизъм и утвърдени стандарти за качество. Създават се възможности за гарантиране на равен достъп до образование и професионално обучение, осигуряване на заетост в обичайна, специализирана и защитена работна среда, както и адекватна подкрепа за работещите хора е увреждания и техните работодателите. Квотният принцип се въвежда и за частния сектор, като ще се отнася за работодатели с численост на персонала от 50 и повече служители. Регламентира се и нова форма на заетост - защитената заетост за хора с трайни и множество увреждания, осъществявана в центрове за защитена заетост. Предвижда се и промяна в Кодекса за социално осигуряване във връзка със зачитане за осигурителен стаж при пенсиониране на времето, през което са полагани грижи за лице с трайно намалена работоспособност или вид и степен на увреждане над 90 на сто, както и за дете, което се нуждае постоянно от чужда помощ. Ще бъде създадена информационна система за хората с увреждания, която ще служи за наблюдение и анализ на социално-икономическия статус на хората с трайни увреждания.", "date": "2018.10.26", "title": "Депутатите гласуваха единодушно новия Закон за хората с увреждания"}
{"url": "http://standartnews.com/mneniya/zashto_biyat_politsaite_-377092.html", "text": "  Защо полицаите напоследък ядат бой. Има повече от един отговор. Защото така. Защото и лекарите и учителите ги бият. Защото не бият политиците. Защото ходят на места, където е опасно и има хора, които са склонни да ги бият. Версията на вътрешния министър Младен Маринов е, че полицаите ги бият, понеже са започнали да прилагат закона. Сиреч – досега не са и затова не са ги биели. В последните дни имаше два сблъсъка на полицията, при които бяха ранени полицаи. В Гълъбово и Сливен. Типологично едни и същи – цигани празнуват, комшиите се оплакват, полицията идва и става каквото става. Родната ми къща е на половин километър от едната циганска махала в Самоков. Имаме две – едната на Искъра, а другата на пътя за Ихтиман. Като дойде събота, а и без да е събота, стига да има повод и пари, музиката се чува така, че разговор с нормален тон е невъзможен. А хората, които живеят в непосредствена близост, направо полудяват. Знам, че и те се обаждат в полицията. Но бити самоковски полицаи няма. Имаше бити горски. Но там е друго. Просто някои цигани бяха решили, че няма нужда да делят. Изкушението да бъде стоварена отговорността върху циганите е голямо. Но не е цялата истина. В София живея също до цигани, почти в центъра. Виждал съм как нощно време минава полицейската кола, прозорецът се сваля, подава се ръка, циганинът дава нещо и колата си заминава. На това му се вика работа с контингента. Без претенции, че разбирам, българската полиция като цяло не е подготвена, а и няма желание да работи с модерни средства. Например да анализира и познава потенциалните зони на конфликт, да присъства дискретно, но осезаемо, да създава респект. Да се знае, че когато се прекрачат граници, ще има бърза и ефективна реакция. Но такъв подход изисква доста повече работа, много усилия. По-лесно е другото. Гетото си прави каквото иска, полицията вижда, но се намесва само, когато ножът опре о кокала или пък е лично засегната. И когато тези неща не са свършени и момчетата в униформи отидат да спрат музиката (примерно), ги посрещат „с камъни и дървье\". Понеже – както и при всичко останало – законът не може се прилага от време на време. А по всяко време. (debati.bg)", "date": "2018.10.26", "title": "Защо бият полицаите"}
{"url": "http://standartnews.com/balgariya/gerb_sotsialniyat_ministar_shte_ostane_predsedatel_na_saveta_za_horata_s_uvrezhdaniya-377104.html", "text": "ГЕРБ ще предложи социалният министър да остане председател на Националния съвет за интеграция на хората с увреждания. Това обяви в пленарна зала Светлана Ангелова по време на дебатите по новия Законопроект за хората с увреждания. В проекта е заложен текст, който предвижда съветът да се председателства от ресорен вицепремиер, вместо както е сега - от министъра на труда и социалната политика. В момента ресорен вицепремиер е Валери Симеонов, срещу когото има протести и искане за оставка. Няма драма, ние сме на първо четене на този закон, до влизането му в сила председател на съвета е министърът на труда и социалната политика, посочи Ангелова. По думите й ежедневната, оперативна работа на министъра е да съблюдава всички политики, включително и политиката за хората с увреждания. Ангелова заяви, че в законопроекта са залегнали всички искания на протестиращите майки на деца с увреждания. Законът ще е за всички хора с увреждания, които са над 750 000, допълни тя. Ангелова изрази убеждението си, че с този законопроект е постигнато възможно най-доброто и балансирано решение в посока промяна политиките на хората с увреждания. Никой от нас няма полза от противопоставяне, подчерта тя.", "date": "2018.10.26", "title": "ГЕРБ: Социалният министър ще остане председател на съвета за хората с увреждания"}
{"url": "http://standartnews.com/balgariya/dva_zakonoproekta_za_lichnata_pomosht_minaha_na_parvo_chetene_v_parlamenta-377105.html", "text": "Парламентът прие на първо гласуване два законопроекта за личната помощ. Единият е на Пламен Христов от Воля и група народни представители, вторият - на Корнелия Нинова и група депутати. След приемането им депутатите се изправиха на крака и аплодираха майките, които проследиха дискусията от балкона на пленарната зала. Двата законопроекта са с идентично съдържание. Според тях \"личната помощ\" е механизъм за подкрепа на лица с увреждания за упражняване на правата им, за пълноценно участие в обществото, за извършване на дейности, отговарящи на индивидуалните им потребности. Механизмът \"лична помощ\" се основава на гарантирана от държавата финансова подкрепа, индивидуалните потребности и избор на хората с увреждания. Дава се възможност на ползващия личен асистент да избере кой да е той, както да избере кога и как да им бъде предоставяна тази услуга. Регламентирани са и органите за предоставяне на лична помощ с описани правомощия, кои са ползватели и кои са доставчиците, както и изискванията за извършване на дейност като асистент. Предвидено е и задължение за анализ и оценка на постигнатите цели при предоставянето на лична помощ. В мотивите си вносителите посочват, че асистентските услуги са от жизнено значение за хората с увреждания. Към момента за асистентска подкрепа се изплащат средства от държавния бюджет на различни основания, но изразходването им се оказва неефективно и нецелесъобразно от гледна точка на потребностите на хората с увреждания. В момента голям брой от родителите не са включвани в програмите за лични асистенти, не са предвидени единни механизми за извършване на адекватна оценка на потребностите на хората с увреждания от ползване на асистентска услуги, се отбелязва в мотивите. Освен това реализираните услуги не предоставят възможност за прилагане на индивидуален подход спрямо хората с увреждания. Председателят на парламентарната социална комисия Хасан Адемов отбеляза три основни стълба в законопроектите. Единият е реалната индивидуална оценка на потребностите, извършена от квалифицирани социално работници. Другият са единните критерии, тъй като при сегашната ситуация общините, които сключват договори със социалното министерство за асистентската програма, имат различни критерии за включване, обясни той. Адемов подчерта и гъвкавостта на дейности по предоставяне на услугата, тоест правото на избор на лицето с увреждане. По време на дискусията от всички парламентарни групи заявиха подкрепа за законопроектите.", "date": "2018.10.26", "title": "Два законопроекта за личната помощ минаха на първо четене в парламента"}
{"url": "http://standartnews.com/balgariya/borisov_izpalnyavame_poetite_angazhimenti_kam_horata_s_uvrezhdaniya_-377107.html", "text": "\"Парламентът прие първия закон за хората с увреждания, върви и вторият. Видяхте и бюджета - там има 150 млн. лева повече. Това, което сме поели като ангажимент, го изпълняваме в срок\", заяви премиерът Бойко Борисов на учебния полигон \"Ново село\" край Сливен, където наблюдава демонстрации на военното учение \"Тракийския меч 2018\". \"Между първо и второ четене ще има промени и социалният министър ще отговаря по тази тема. Ние, миналата седмица, когато го нямаше този скандал, искахме отговорността да бъде на по-високо ниво, да се върши работа\", каза още министър-председателят. По повод протестите, които продължават с искане за оставката на вицепремиера Валери Симеонов, Борисов коментира: \"Аз в рамките на демокрацията не мога да кажа на никой да не протестира. Това, което е поето като анжгажимент от страна на правителството и парламента, е изпълнено. И това е в пъти повече, отколокото по време на управлението на БСП. Това мога да кажа на тези хора\". За учението \"Тракийски меч 2018\" премиерът заяви, че за първи път в него участват САЩ и всичките девет балкански държави. \"България води една действително балансирана политика - на мир, на сътрудничество. Пази Боже от терористични нападения и актове. Подготвя се промяна в закона, така че силите да имат единно командване, да увеличим щата - така и така се дават толкова пари за въоръжаване и заплата, да им вземем допълнителна техника, министърът ще направи списък\", добави Борисов. Многонационалното международно учение се провежда на учебния полигон \"Ново село\" край Сливен. В него участват военни подразделения от всички балкански страни и авиационен компонент на ВВС на САЩ. Учението започна на 22 октомври и в него ще бъдат отработени съвместни тренировки по скокове с парашут, стрелба на къси и дълги разстояния, снайперска стрелба и оказване на медицинска помощ в тактическа обстановка - действия при засада.", "date": "2018.10.26", "title": "Борисов: Изпълняваме поетите ангажименти към хората с увреждания"}
{"url": "http://standartnews.com/balgariya/nikolay_i_evgeniya_banevi_arestuvani_v_parizh_po_iskane_na_nashite_vlasti-377108.html", "text": "Бизнесменът Николай Банев и съпругата му Евгения са задържани в Париж, съобщи Дарик радио, като се позова на свои източници. По неофициална информация двамата са били обявени за издирване от българските власти. Специализираната прокуратура разследва приватизирания завод \"Полимери\" АД в Девня, чиито собственик е Банев. Извършват се претърсвания и изземвания на адреси в София и страната. Провеждат се и обиски на лица и разпити на свидетели в рамките на образувано досъдебно производство. Дружеството беше приватизирано от Николай Банев през 1998 г., а през 2013 г. бе обявено в несъстоятелност и беше назначен синдик. През миналата година  пловдивската фирма \"Хъс\" ООД закупи активите за сумата от 14,5 млн. лв.", "date": "2018.10.26", "title": "Николай и Евгения Баневи арестувани в Париж по искане на нашите власти?"}
{"url": "http://standartnews.com/balgariya/evrokomisaryat_mariya_gabriel_chovekat_tryabva_da_e_v_tsentara_na_tsifrovizatsiyata-377110.html", "text": "Цифровизацията е за всички, за да е успешна не бива да губим човека от нейния център. Това каза еврокомисарят Мария Габриел при откриването на конференцията за дигитализация \"Digitall Bulgaria 2018\" в столицата. Форумът е организиран от българското подразделение на Сименс. Габриел отбеляза, че в цифровизацията трябва да запазим подхода, в центъра й да е човекът, който да управлява процеса. Тя допълни, че ако искаме да сме конкурентоспособни  в тази надпревара със САЩ и страните от Азия трябва да се получи подкрепа на централно ниво от ЕС. Габриел посочи, че за следващия програмен период ЕК ще отдели около 9 млрд. евро за дейности, които не са по силите на отделните страни. Сред тях са  изкуствен интелект, борба с киберпрестъпността , високи цифрови умения. Цифровизацията носи много ползи, но и рискове, каза още Габриел и допълни, че ЕК се стреми към много ясно насочена намеса само там, където е необходимо. Ние искаме да допринесем с правила за създаване на прозрачност и конкурентоспособност в новата цифрова среда, обясни тя допълвайки, че скоро ще бъде представен такъв европейски регламент. По думите й трябва да се осигурят ценности като защита на личните данни, като прозрачност на платформите, като подкрепа на малкия и среден бизнес. Кметът на София Йорданка Фандъкова каза, че в столицата много сериозно се работи по концепцията за интелигентния град и се набляга на такива дейности като интегрирана система за управление на градската транспортна мрежа, модерни системи за управление на отпадъците,  иновативни системи за подобряване на сигурността на гражданите ; интерактивна и отговорна градска администрация. Във всички от тези сфери търсим подкрепата и финансиране от ЕК и партньорството на бизнеса, допълни тя. Фандъкова даде като успешен проект строителството на метрото, който е финансиран от ЕС, и в който се залагат иновативни съвременни решения като 20-те автоматично управляемите метровлакове за третата линия, които са закупени от Сименс. Тя засегна темата и с високоиновативното образование и поясни, че в града се работи децата още в началната степен на образование да се обучават в информационни технологии. През тази учебна година над 100 училища в София имат обучение по информационни технологии още в началния образователен етап, каза още тя. Боряна Манолова, главен изпълнителен директор на Сименс-България, организатор на форума, посочи, че четвъртата индустриална революция променя практически всяка човешка дейност - начина по който общуваме и си взаимодействаме, пътуваме, работим, произвеждаме стоки или потребяваме услуги, както и начина, по който използваме ресурсите. По време на конференцията главният управител на Германо-Българска индустриално-търговска камара Митко Василев представи данни от съвместното проучване със Siemens България за нивата на дигитализацията в България. „Българският бизнес полага усилия да бъде в крак с глобалните тенденции в сферата на цифровата трансформация, макар една не малка част от компаниите още да нямат изградена цялостна и дългосрочна стратегия в тази насока\", изтъкна той. В проучването са участвали над 70 български и чуждестранни компании от над 30 индустрии. „Според резултатите, които получихме, повечето представители на бизнеса в България вярват, че новите технологии ще донесат по-качествено и бързо обслужване, ще оптимизират ресурсите и ще повишат конкурентоспособността\", заяви Василев. На събитието лектори експерти от различни сектори дискутираха ключови аспекти на цифровата революция и как родните фирми могат да се възползват от огромния потенциал, който носят тези промени. Сред обсъдените теми бяха Индустрия 4.0 и нейното отражение върху производствените компании, представени от координатора за Интернета на нещата в Siemens Австрия Херберт Фицтум. Бальо Динев, главен изпълнителен директор на „ДАВИД Холдинг\", допълни неговите тези, фокусирайки презентацията си върху IoT решенията на Siemens за дискретните индустрии. Как дигиталните технологии могат да помогнат на градските власти да намерят ефективен и рентабилен отговор на голяма част от най-наболелите си проблеми - замърсяването, трафика, недостатъчния капацитет на градските системи, разказа Ян Шьоних, директор за градско развитие и умни градове в Глобалния център за компетентност на Siemens. Информационното проектиране на сгради (BIM) и възможностите, които то предлага на проектанти, инвеститори и строители, бяха в центъра на презентацията на Кевин Бауер, BIM мениджър в Siemens Австрия. На това как данните могат да се превърнат в „гориво\" за мобилността акцентира Дейвид Монтгомъри от  Дигиталната лаборатория за интелигентни трафик системи (ITS Digital Lab) на Siemens Mobility, а колегата му Герхард Паал, ръководител на Sales Digital Services, представи визията на Siemens как цифровите услуги оформят все повече бъдещето на железопътните мрежи. Модерните дистанционни дигитални решения на Siemens могат да помогнат на енергийните предприятия в Централна и Източна Европа, повишавайки контрола, прозрачността и ефективността им – това бе основната теза в презентацията на Вихрен Стойнов, ръководител направление „Енергия и газ\" на Siemens България. На европейските политики, инструменти и платформи за подпомагане цифровизацията на индустрията и перспективите за растеж на българската икономика се спря Росица Георгиева от Дирекция \"Изкуствен интелект и дигитална индустрия\" на Европейската комисия. Как дигиталните комуникационни платформи могат да съдействат за растежа на бизнеса разказа Даниел Киряков, ПР мениджър на AmCham България. Върху необходимостта за адаптиране към промените предвид дигиталната трансформация на професиите се спря Асенка Христова, управляващ съдружник в Industry Watch. Участниците в конференцията се обединиха около тезата, че компаниите трябва да се стремят към развитие и интегриране на цифрови технологии, за да останат конкурентоспособни на националните и международните пазари. В рамките на диалога се очерта ясната представа на българския бизнес за ползите, които дигиталните технологии носят не само за производствения процес, но и за икономическия просперитет и социалното развитие на държавите и регионите.", "date": "2018.10.26", "title": "Еврокомисарят Мария Габриел: Човекът трябва да е в центъра на цифровизацията"}
{"url": "http://standartnews.com/balgariya/izdirvat_izcheznal_mazh_ot_boyana_-377115.html", "text": "Издирва се Николай Павлов Костадинов от Бояна, който е на 70 години. Изчезнал на 14 октомври от обяд. Предполага се, че е бил в района на Красно село, пазара или около Панорамния път. Полицията на 6-то районно управление, близките и приятелите му го издирват. Без успех. Ако сте го срещали или имате информация за него,  моля да се обадите на 112.", "date": "2018.10.26", "title": "Издирват изчезнал мъж от Бояна"}
{"url": "http://standartnews.com/balgariya/vitseprezidentat_merkite_i_politikite_po_demografskiya_problem_ne_tarpyat_otlagane-377112.html", "text": "На европейски фон сме в първата петица на страните с най-бързо намаляващо население. Мерките и политиките не търпят отлагане, не бива да говорим само когато излезе поредната отчайваща статистика, тогава, когато видим стряскащото заглавие в медиите, че сме най-бързо топящата се нация, каза вицепрезидентът Илияна Йотова при откриването на конференцията \"Демографската криза в България - реалности, проблеми и решения\". Това е тема, която не е подвластна на политически мандати, и колкото и невъзможно да изглежда в днешни условия, задължава национален консенсус, заяви Йотова. По думите й съобщаването на катастрофални данни не лекува, а само засилва чувството за инерция и безпомощност. Необходимостта от държавна политика не е остаряло понятие, а най-сериозният дефицит на България в момента, категорична беше Йотова. Тя напомни данните, че смъртността в България е с 60 процента по-висока от раждаемостта. На първо място сме по смъртност. Почти 5 процента от съществуващите селища нямат нито един жител, а тези с до 20 човека са около 13  процента. В следващото десетилетие между 800 и 1000 селища в България ще престанат да съществуват. Региони от страната са в риск да се превърнат в \"демографски пустини\", посочи вицепрезидентът. За Северозападна България години наред беше запазено мястото за най-слабо развития регион в цяла Европа и очевидно европейската политика на сближаване за вече 11 години не успя да постигне почти нищо. Ако нищетата беше запазена марка само за Северозапада, през последните години тази болест разяжда и други части на страната, особено пограничните райони, особено Североизточна България, каза Илияна Йотова. През 2016 г. коефициентът на възрастовата зависимост между населението над 65 години и до 14 години в Силистренска област достига 170 процента. Няма друга страна в ЕС с такива съотношения, каза Йотова. Тя разговаряла с ученици в Силистра, които й казали, че искат да останат и да работят в България, но попитали как може да стане това в този район с 500 лева заплата.", "date": "2018.10.26", "title": "Вицепрезидентът: Мерките и политиките по демографския проблем не търпят отлагане"}
{"url": "http://standartnews.com/balgariya/sluzhiteli_na_vss_i_na_prokuraturata_ne_iskat_namalyavane_na_byudzheta_na_sadebnata_vlast-377113.html", "text": "Служителите в администрациите на Висшия съдебен съвет (ВСС) и на прокуратурата се обявиха против намаляването на бюджета на съдебната власт за следващата година. Според тях предложението на Министерството на финансите погазва независимостта на съдебната власт. Според проекта на финансовото министерство парите за 2019 година за съдебната власт са 550 милиона -  при поискани от ВСС 653 милиона. Предлага се и промяна в Закона за съдебната власт, с която съдебните служители да получават пари за дрехи, вместо до две средни месечни заплати, които са най-много 450 лева. В тези рестрикции служителите в прокуратурата и в съдебния кадрови орган виждат нарушение на Конституцията, която гарантира самостоятелен бюджет на съдебната власт и принизяване на съдебния служител и на неговия законово определен специален статут. И напомнят, че това се случва в момент на разколебано обществено доверие към съдебната власт. В момент, в който отделни магистрати и съдебната система са подложени на непрекъснат и системен натиск: \"В такъв момент подкрепата от държавата е не само очаквана, но и задължителна\", се казва в декларацията, която ще бъде обсъдена на извънредно заседание на Пленума на ВСС в понеделник. Междувременно днес се проведе работна среща между главния прокурор Сотир Цацаров и министъра на финансите Владислав Горанов, съобщават от прокуратурата. Предмет на работното обсъждане бе проектът на Закон за държавния бюджет на Република България за 2019 г., предложен от Министерския съвет, в частта му относно бюджета на съдебната власт. От страна на министъра на финансите бе изразена готовност за частично сближаване на позициите по отношение на предвидените средства за осигуряване на разходите на органите на съдебната власт. Владислав Горанов заяви, че ще представи на предстоящото заседание на правителството актуализирани параметри на бюджета за 2019 г., различни от предложените от МС в проекта и по – близки до тези, предложени от ВСС. Обсъдени бяха и предложените с публикувания от Министерство на финансите проект на Закон за държавния бюджет на Република България за 2019 г. изменения в Закона за съдебната власт, касаещи чл. 352 от този закон (средства за облекло на съдебните служители). Министърът на финансите възприе изложените аргументи такива изменения в ЗСВ да не бъдат извършвани.", "date": "2018.10.26", "title": "Служители на ВСС и на прокуратурата не искат намаляване на бюджета на съдебната власт"}
{"url": "http://standartnews.com/balgariya/bsp_i_prezidentat_radev_shte_vrashtat_rolyata_na_darzhavata_v_klyuchovi_sektori-377114.html", "text": "Президентът Румен Радев обсъди с лидера на Българската социалистическа партия Корнелия Нинова и нейния екип проекта на БСП \"Визия на България\". Срещата с президента беше впечатляваща, заяви Нинова. Президентът Радев участваше в нея с екип от 15 души -  секретари, съветници и експерти, каза Нинова пред журналисти след срещата. Разговорът беше детайлен и по секторни политики.  Бяхме поздравени от президента за подхода  за прозрачен дебат по ключови въпроси, добави лидерът на БСП. Имаме съвпадение по позиции между БСП и Румен Радев за връщане на ролята на държавата по ключови сектори от обществения и политически живот и получихме препоръки как да бъдат конкретизирана тази роля в отделните сфери, съобщи Нинова.  На едно мнение сме, че трябва всички да работим за възстановяване доверието на институциите чрез конкретни мерки. Цели системи си нуждаят от промяна на моделите, по които функционират. Това са здравеопазването, образованието и системата на социалната държава, каза Нинова. Това беше работна и много добре подготвена среща като експертиза. Следващата среща ще бъде, когато дискусията по \"Визия за България\" приключи и бъде детайлизирана. Възнамеряваме тази дискусия да мине до края на годината. На въпроси на журналисти тя отговори, че  на срещата с президента не е била обсъждана обща управленска програма или предсрочни парламентарни избори. Нищо извън \"Визия за България не е било обсъждано\", отбеляза лидерът на БСП. Беше поставен въпрос за нетрайното законодателство и такова, което противоречи на законодателната политика в ЕС,  както и че масово се внасят законопроекти  през депутати, както и че през преходни и заключителни разпоредби на един закон  се  предлагат промени в 16 други закони, които нямат нищо общо, каза Нинова. Говорихме за начина, по който държавата да влезе в икономиката с пълната уговорка, че става въпрос за европейски и пазарни механизми - подпомагане на държавата за развитие на икономиката, на инвестициите и на регионалното развитие, добави Нинова. Говорихме за промяна на модела на здравеопазването, както и образованието, духовността и културата. Помощта  от президента идва чрез експертизата и чрез оставения отворен разговор за съдействие за финализиране на \"Визия за България\", каза лидерът на БСП. На срещата конкретно не е бил обсъждан  предложеният от БСП алтернативен държавен бюджет, но говорихме за  действащия модел на данъчна политика и неговата промяна, посочи Нинова.", "date": "2018.10.26", "title": "БСП и президентът Радев ще връщат ролята на държавата в ключови сектори"}
{"url": "http://standartnews.com/balgariya/prokuraturata_povdigna_na_ivo_prokopiev_i_oshte_dvama_obvinenie_za_prane_na_pari-377116.html", "text": "Софийска градска прокуратура е обвинила в пране на пари председателя на съвета на директорите на \"Алфа Финанс Холдинг\" АД Иво Прокопиев и членовете на съвета Константин Ненов и Иван Ненков, информираха от прокуратурата. Тримата са с наложени мерки за неотклонение \"подписка\". Разследването е за престъпления по служба, извършени от служители на Министерство на икономиката, енергетиката и туризма във връзка с изпълнението на концесионните договори с \"Каолин\" АД, гр. Сеново. В хода на разследването са били назначени множество експертизи, заключенията на които са в процес на изготвяне. Прокуратурата уточнява, че на 23 април е постъпил сигнал от председателя на КПКОНПИ, ведно с материали от извършена проверка от Комисията. В сигнала и приложените към него документи са посочени множество факти и обстоятелства, които са послужили като основание за започване на разследване. То е свързано с продажбата на придобити от \"Алфа Финанс Холдинг\" акции от капитала на \"Каолин\", представляващи 100 процента от капитала на \"РМД Каолин 98\" АД, на регистрирано на 20 декември 2012 г. в местния съд в гр. Кьолн, Германия дружество \"Кварцверке ГмбХ\". Вследствие сигнала и проведените действия по разследването са повдигнати и обвинения.  \"Немислимо е човек, който формира обществено да бъде разследван за пране на пари\", коментираха обвинители. ", "date": "2018.10.26", "title": "Прокуратурата повдигна на Иво Прокопиев и още двама обвинение за пране на пари"}
{"url": "http://standartnews.com/balgariya/vartim_strelkite_oshte_dva_pati-377090.html", "text": "България ще сменя часовото време със сигурност още два пъти. Това обясниха специално за \"Стандарт\" от Министерството на енергетиката. Първият път ще е сега на 27-и срещу 28-и октомври, когато ще се върнем към астрономическото време, наричано от 1979 г. у нас \"зимно\". Така този уикенд ще спим един час повече. Вторият път ще е на 30-и срещу 31-и март, когато ще преместим отново стрелките с един час напред към изкуственото \"лятно\" часово време. След това - през април догодина, България ще трябва да вземе окончателно решение какво часово време ще избере завинаги - реалното астрономическо \"зимно\" часово време, или \"лятното\", което е с 1 час напред. И ако страната ни приеме, че ще запази астрономическото време, за последно ще превъртим стрелките 1 час назад в нощта на 26-и срещу 27-и октомври 2019 г. Възможно е обаче, по подобие на Турция, да изберем и \"лятното\" часово време и да останем завинаги с 1 час напред, което ще рече, че след 31-и март повече няма да сменяме времето. Проблемът е, че България спешно трябва да изработи своята позиция за смяната на времето. Министерството на енергетиката е натоварено с организирането на гласуването и с изготвянето на позицията на страната ни просто поради факта, че Европейската комисия е натоварила с изготвянето на решението за отпадането на смяната на времето догодина ГД \"Енергетика\". Рекордно малък брой българи се включиха в електронното допитване на сайта на министерство на енергетиката - 17 000. Гласуването бе от 20 септември до 11 октомври. почти всички участвали - 96%, заявиха, че са против въртенето на стрелките. 51% от участвалите обявиха избраха лятното часово време, 38 на сто - . Отговорите от анкетата ще бъдат обобщени в национална позиция, която трябва да бъде представена на ЕС до края на март 2019 г. Страните членки имат свободата да решат сами дали искат да останат само на зимно или лятно часово време. Европейската комисия поиска мнението на гражданите на ЕС дали да се промени традицията по два пъти годишно да се сменя часовото време. Онлайн запитването на Европейската комисия стартира на 4 юли и продължи до 16 август. В него се включиха около 4,6 млн. души. Над 80 процента от европейците се обявиха за премахването на смяната на времето всяка пролет и есен. Мнозинството от участниците в допитването избраха да постоянно да остане лятното часово време. Ако Европейският парламент подкрепи предложението, последната задължителна сезонна промяна на часа в ЕС ще бъде на 31 март 2019 г.", "date": "2018.10.26", "title": "Въртим стрелките още два пъти"}
{"url": "http://standartnews.com/balgariya/tsiganskoto_lyato_zapochva_slanchevo_i_toplo_dnes-377088.html", "text": "Атмосферното налягане е и ще се задържи близко до средното за месеца. Днес ще бъде предимно слънчево. Ще духа до умерен северозападен вятър, който до вечерта ще отслабне и ще се ориентира от югозапад. Дневните температури ще се повишат чувствително и максималните ще са между 17° и 22°. Над Черноморието ще бъде предимно слънчево. Преди обяд ще духа умерен вятър от запад, който след обяд ще отслабне и ще се ориентира от югозапад. Максималните температури ще са 16-18°, колкото на морската вода. Вълнението на морето ще е 2 бала. Над планините ще е предимно слънчево. Ще духа силен, преди обяд временно и бурен северозападен вятър. Бързо ще се затопли и максималната температура на височина 1200 метра ще е около 12°, на 2000 метра – около 6°.", "date": "2018.10.26", "title": "Циганското лято започва, слънчево и топло днес"}
{"url": "http://standartnews.com/balgariya/tsentralniyat_savet_na_dps_se_sabira_obsazhda_situatsiyata_okolo_valeri_simeonov-377087.html", "text": "Централният съвет на ДПС се събира днес. Очаква се след него от движението да оповестят какви политически действия ще предприемат, след като вицепремиерът Валери Симеонов не подаде оставка. Ръководството ще даде брифинг за медиите в 14 часа, съобщиха от пресцентъра на партията. Преди два дни, от трибуната на Народното събрание, лидерът на ДПС Мустафа Карадайъ поиска ултимативно Симеонов да се оттегли от поста, в противен случай щели да предприемат действия, за да \"защитят демокрацията и държавността\". Вчера пък от партията ДПС заявиха, че страната тъне в хаос и се официализира езикът на омразата, като огромният принос за това е на \"Обединени патриоти\" и Симеонов. \"Това са отровните пластмаси в българската политика, тровят обществото и това се пренася надолу сред хората\", каза депутатът Хамид Хамид. Той коментира, че има най-различни способи една демократична опозиция да покаже своята позиция и намекна, че ДПС може да саботира работата на парламента: \"През последните няколко седмици да сте забелязали, че от ДПС зависи кворумът в Народното събрание? ДПС има своите политически партньори в ЕС, има своите премиери от АЛДЕ, своите евродепутати. АЛДЕ управлява заедно с ЕНП, АЛДЕ осигурява мнозинството в Европейския парламент\".", "date": "2018.10.26", "title": "Централният съвет на ДПС се събира, обсъжда ситуацията около Валери Симеонов"}
{"url": "http://standartnews.com/balgariya/nabiesh_zhenata_lezhish_petiletka-377089.html", "text": "Домашните бабаити, които бият жени и деца, рискуват да лежат до 5 години в затвора. Това предвиждат внесените от ГЕРБ предложения за промени в Наказателния кодекс. Идеята е мерките да важат за съпрузи, бивши съпрузи или партньори, с които се живее на семейни начала. Тормозът извън семейството пък ще се наказва със затвор до 1 г. или пробация. \"Време е държавата да извади сопата, предлагаме широка защита на жени и деца срещу  всички видове насилие срещу тях\", емоционално защити предложенията шефът на парламента Цвета Караянчева. Тя напомни, че всяка четвърта жена у нас е жертва на насилие. До 10 г. затвор пък очаква всички, които правят нелегални цигари и алкохол, според гласувани на първо четене в парламента други промени в Наказателния кодекс.", "date": "2018.10.26", "title": "Набиеш жената, лежиш петилетка"}
{"url": "http://standartnews.com/balgariya/ucheni_uspyaha_da_razshifrovat_prorochestvo_na_vanga-377086.html", "text": "Баба Ванга говори приживе многократно за мястото на нашата планета в йерархията на Космоса. Учените успяха да разшифроват едно от нейните пророчествата. Ванга твърдяла, че заради сблъсъка на Земята и планетата Х ще се случат страшни беди за хората. Това ще стане през 2023 г. Според чилийски уфолози Нибиру вече може да се види, макар и със специални телескопи. Всъщност първите снимки на планетата са на НАСА от 2009 г., пише \"Дарик\". Нибиру е хипотетична планета, която обикаля около Слънцето по голяма, разтеглена орбита. На всеки 3 6000 години, а според някои автори на 12 хил. години, преминава през центъра на Слънчевата ни система. Много изследователи твърдят, че планетата е известна на древните народи, като шумерите и маите, и е описана в техните митологии. Самата планета пък е открита през 60-е години на миналия век, като още тогава е установено, че тя се движи към Слънчевата система. Според учените през този век Нибиру отново ще премине през Слънчевата ни система, но този път фатално близко до Земята. Има и други версии, че Нибиру е Марс, който е бил известен и описан от древните хора. Други пък твърдят, че става дума за Юпитер. Но в най-древните източници - глинените таблици, описанието на Нибиру и позицията, когато се приближава към Слънцето подсказват, че не става дума за Марс и Юпитер. Има ли научни факти за съществуването на нова планета в Слънчевата система, коя е планетата Нибиру и възможно ли е тя да е описаната 12-та планета в текстовете на древните шумери? Отговорите тепърва предстоят.", "date": "2018.10.26", "title": "Учени успяха да разшифроват пророчество на Ванга"}
{"url": "http://standartnews.com/balgariya/dimitrovden_e_zimata_zapochva-377085.html", "text": "На 26 октомври Българската православна църква почита паметта на Св. Великомъченик Димитрий Мироточец - Димитровден. Християнската история, счита че Св. Димитрий се е родил в трети век в Солун, където баща му е бил градоначалник. Той тайно е вярвал в Христа, но не смеел открито да изповядва вярата си, тъй като по онова време имало голямо и много свирепо гонение срещу християните. Една от стаите в дома си бил превърнал в молитвена, поставяйки иконите на Спасителя и на Св. Богородица. Когато Димитрий поотраснал и можел да разбира истината, родителите го въвели в молитвената стая и започнали да го учат на вярата в Господ Исус Христос. Повикали свещеник и кръстили Димитрий. След смъртта на родителите си Димитрий наследил голямо богатство. Св. Димитрий много пъти спасявал Солун от вражески нападения. Той бил почитан още от онези времена в Тракия и Македония. По-късно българи и гърци започнали разпалено да си оспорват \"покровителството на небесния стратег Св. Димитрий от Солун\". Заради славянския му произход от древни времена всички славянски народи честват светеца. Българи и сърби го почитат като патрон на цялото славянство. Предполага се, че светецът е бил проконсул на Солун и е загинал мъченически за Христовата вяра на 26 октомври 306 г. Християните запазили мощите на светеца. След като гоненията били прекратени, над лобното място и гроба на св. Димитър в Солун бил построен малък храм. При него ставали много чудеса. По-късно храмът бил разширен и тогава намерили нетленните останки на мъченика от които потекло благовонно миро. Днес мощите на св. Димитър се съхраняват в едноименната базилика в Солун, издигната на лобното му мястото, а св. Димитър се почита като покровител на гр. Солун. В деня на неговата памет в града се стичат поклонници от цял свят. Името на св. Димитър е свързано и с историята на българския народ. През 1185 година, по време на двувековното византийско робство, братята-боляри Асен и Петър обявили в Търновград, че не признават повече византийската власт. Това станало на 26 октомври, на храмовия празник на построената от тях църква, наречена на св. Димитър. Закриляни от него, въстаниците довели борбата за независимост и възстановяване на българската държавност до успешен край: през пролетта на 1187 г., след неуспешна обсада на гр. Ловеч, византийският император подписал мирен договор, който признал властта на Асен и Петър над Северна България. Така започнала историята на Второто българско царство. Светията – мъченик е един от най-почитаните у нас. На него са посветени много храмове по цяла България и в деня на неговото честване ще бъдат отслужени навсякъде празнични св. Литургии. Народният култ към Св. Димитър го представя като по-голям брат-близнак на Св. Георги. Приживе братята се разделили, тръгвайки по света в различни посоки. Георги му зарекъл, че ако види от стряха кръв да капе, то значи той е умрял. След време Димитър видял една стряха да капе кръв и тръгнал към Георгиевата страна на света, заварил ламя, която била изяла Георги. Притиснал Димитър ламята и тя му дала душата на Георги. После двамата яхнали конете и литнали към небесата. Там си разделили годината по братски - за Св. Георги лятото, а за Св. Димитър зимата. В народния календар празникът на св. Димитър бележи поврата в годишното време и началото на зимата. Св. Димитър язди на червен кон, а от дългата му бяла брада се изсипват първите снежинки - „Дойде ли Димитър, идва и снегът\". Като предвестник на зимата и студа светецът се свързва със света на мъртвите. Затова около празника е една от най-големите Задушници. Според поверията в полунощ срещу празника на Св. Димитър небето се отваря, след което се очаква и първият сняг. На 26 октомври завършва традиционният период - от Гергьовден до Димитровден, за наетите сезонни работници - пастири и ратаи. Затова и празникът на Св. Димитър се нарича още Разпус. Датата 26 октомври е приета и за празник на Сливен, Видин и Айтос. Димитровден е приет също като ден на строителя. Празнуват всички архитекти, проектанти, строителни инженери и всички, ангажирани в сферата на строителството. Професионален празник и на ковачи те, техниците, инженери те и металурзите. На Димитровден се е прието на трапезата да има ястия от птици и зеленчуци.На масата се слага варена царевица, пестил, пита с ябълки или печени ябълки, рачел, тиква. На този ден празнуват: Димитър, Димитрина, Деметра, Дима, Димо, Димка, Димчо, Димана, Драго, Драгомир, Драган, Митко, Митра, Митка, Митрана, Мита, Даниела, Даниел, Диян/а, Диан/a.", "date": "2018.10.26", "title": "Димитровден е! Зимата започва"}
