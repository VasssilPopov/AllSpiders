{"url": "http://standartnews.com/mneniya/tryabva_da_se_razbirash_s_bankata_si_samo_s_dve_dumi-377172.html", "text": "  - Логичен въпрос, въпреки че и \"Киа моторс\" има своя история, която също не е кратка. Компанията е създадена през 1944 г. като производител на велосипеди, по-късно - и на мотопеди, докато стигне до автомобили през 80-те години на ХХ век. \"Киа\" произвежда и богата гама товарни автомобили, автобуси, както и цялата военно-транспортна техника на Корея. Причината, поради която ние избрахме \"Киа\", се корени в националната същност на корейската нация, която е изключително амбициозна, иновативна, дисциплинирана и търпелива да следва плановете си - до успеха. Беше въпрос на време \"Киа\" като една представителна част на корейската нация, само да уточни какво харесва потребителят в Европа, за да му го произведе и достави, тъй като по това време - 90-те години на миналия век, тя вече беше популярна в Азия и дори в САЩ. \"Киа\" е част от концерна \"Хюндай-Киа\", който е на 5-о място в света по производство на автомобили и който единствен остана независим - извън световния глобализационен процес. Концернът работи самостоятелно, неговите технологии са собствена разработка, много иновативни, като вече произвежда и хибриди, и електрически модели, а вече и водороден автомобил, който от 2020 г. ще се продава и в Европа. Така че концернът отдавна не наваксва, а изпреварва пазара със своите предложения. Именно поради всичко това преди 16 години решихме, че марката \"Киа\" има потенциал, който при добра работа би могъл да се реализира и разшири и в България. Затова през 2002 г. избрахме \"Киа\", почнахме от нулата и всичко, което имаме и представляваме днес, е резултат само от нашите решения и усилия. Не сме някакви гении - просто работим с желание, с огромно уважение към клиента, а той вижда това и го оценява. Що се отнася до качеството на самия продукт - моделите \"Киа\", то се вижда от всички и отдавна говори само за себе си. Естествено, за Европа освен качеството е важен и дизайнът. Корейците възприеха това и преди десетина години назначиха един германец, работил преди това за известен премиум бранд, за шеф на дизайнерския си екип, и той изцяло промени облика на марката. Той създаде едно фамилно усещане за цялата моделна гама и направи марката разпознаваема по целия свят. - О, наистина това беше нещо, което няма как да забравя. Беше 2007 г., когато представихме първия европейски модел на марката - Ceed, от който продадохме около 800 коли. Моделът вече е много популярен, но тогава, за един нов модел, това си беше огромен успех, от който наистина ни пораснаха криле. Това трая около година, година и нещо, след което настъпи кризата. Добрата новина е, че както хубавите неща свършват, така и лошите времена отминават, така че кризата приключи и отново вървим нагоре, въпреки че автомобилният бранш в България все още не се е възстановил и е далече от онези 60-70 хил. нови автомобила, които продаваше през 2008-2009 г. Твърде сме далече и от потенциала, който нашият пазар има, така че очакваме по-добрите дни в бъдеще. - Над 1500 автомобила годишно, като освен към отделния клиент фокусът ни е насочен и и към корпоративни клиенти. Хубавото е, че много големи фирми ни се довериха през годините. Искам да отбележа и че освен самия продукт, който продаваме, предлагаме и много услуги, свързани с покупката и експлоатацията на автомобила. Имам предвид, че предлагаме и лизинг - оперативен, както и финансов, т.е. услуги, към които хората все повече се ориентират. Покупката на кола не е инвестиция до живот, както беше до неотдавна в България, а средство за придвижване, което трябва да ползваш 3-5 години, след което да го смениш отново с нова кола. Идеята е да нямаш проблеми на пътя, да си екологичен и пр. Виждаме и още повече се надяваме, че и българският потребител все повече върви в тази посока, колкото и бавно да е това засега. . - Така е. Който се опитва да развива бизнес без кредити - не работи добре! И това не е лично мое мнение, а световно известен факт. Да, офисът ни наистина е много хубав. Приключихме изграждането му през 2013 г. Беше в края на кризата, когато имахме невероятния късмет да намерим един много добър строител, страхотен професионалист, чието име няма да крия - Атанас Апостолов, \"Аргогруп\". Той не само построи офиса ни много качествено, но и за първи път видях как се строи в срок! Подписахме договор за срок на строителството 7 месеца. И при положение, че всички останали строителни фирми ни бяха дали срокове между година и година и половина, той вдигна офиса за 7 месеца и една седмица, като за тази седмица забавяне дълго ми се извинява! Това беше и първият шоурум, изграден по новия стандарт на \"Киа мотърс\", въведен през 2011 г. Едно хубаво, огромно, светло пространство, което действително до голяма степен значително повиши доверието на клиентите в нашата марка. Преди бяхме в един шоурум в Студентски град, за който и самите клиенти казваха: \"Предлагате хубави коли, но с този шоурум като че ли показвате, че сте за малко на пазара.\" Така че след изграждането на този шоурум и представянето на марката в него интересът към автомобилите \"Киа\" се повиши значително. - Закупуването на самия терен беше интересна история. Започнахме полека-лека още от самото начало на нашата дейност, като за да се оформи този солиден терен лично аз съм говорил с над 110 различни фамилии, от които съм купувал земята парче по парче, което ми отне безкрайно много време, но наистина си струваше усилията. Разбира се, за да построим след това този прекрасен шоурум, нямаше как да се справим само с печалбите от продажби. За целта взехме един дългосрочен кредит от Банка Пиреос, чието ръководство успяхме да убедим, че бъдещото развитие на нашия бизнес зависи именно от изграждането на един модерен шоурум. Разбира се, вече бяхме натрупали и 10-годишна история, през която винаги сме доказвали, че основната цел на бизнеса ни е нашето развитие чрез професионалното ни израстване и налагането на марката \"Киа\" в България. Явно това е било оценено от ръководството на Банка Пиреос, още повече, че ние му показахме, че бъдещият шоурум ще бъде не само лицето на нашия бизнес, но тук ще е концентрирана и цялата ни дейност по обслужването на автомобилите, което е още по-важно. Защото ако на един човек му хареса някакъв модел от дадена марка, той ще си го купи. Въпросът е, че за да задържите този човек като клиент и след акта на покупката, вие трябва да се грижите добре за него по времето, в което той ползва автомобила, закупен от вас. Така че нашата идея още от самото начало беше да изградим такъв център, в който хората да идват и оставят колите си със спокойствие - не мога да кажа с удоволствие, тъй като никой не ходи да му ремонтират колата с удоволствие, нали! Да бъдат доволни от обслужването, така че и в бъдеще да не търсят други марки, а да направят и своя следващ избор измежду новите ни модели. - Не, работехме с доста други банки. - Напротив, ние сондирахме доста банки, но единствено условията, които ни даде Банка Пиреос, ни удовлетвориха напълно. Оттогава обаче работим много успешно с Банка Пиреос, така че вече и цялото финансово обслужване на нашата компания минава през нея. И, трябва да призная, че сме много доволни от това наше сътрудничество, тъй като обслужването, което получаваме, е многостранно и на много високо професионално ниво. Не знам как да ви обясня, вие сте журналист, а не бизнесмен, но наистина едно от най-важните неща в бизнеса е човек да се разбира с банката си, дето се казва - дори и само с две думи. А това е нещо, което се постига единствено чрез натрупаното през годините взаимно доверие от съвместната работа, за което благодарим на целия отдел \"Корпоративни клиенти\" в Банка Пиреос и на неговия ръководител г-жа Ангелина Златева.", "date": "2018.10.28", "title": "Трябва да се разбираш с банката си само с две думи"}
{"url": "http://standartnews.com/biznes/ochakvat_zadalbochavane_na_krizata_s_kadrite_v_turizma_prez_2019_g_-377157.html", "text": "Проблем номер едно на туристическия сектор остават кадрите. Това каза за БТА проф. Стоян Маринов от Икономическия университет във Варна в рамките на Черноморски туристически форум.  През тази година дискусиите са посветени на устойчивостта на продуктите, били те на национално или трансгранично равнище. По думите на проф. Маринов ситуацията за родните хотелиери и ресторантьори ще се усложни още повече, тъй като те вече имат много сериозна конкуренция в търсенето на кадри на пазара на труда в Украйна и Молдова. Според специалистите на „лов\" за работна ръка в Украйна и Молдова вече са и фирми от Полша и Гърция, които предлагат по-високо заплащане от нашите. Липсата на квалифицираната работна ръка в туризма не е само проблем за България, а по целия свят, допълни Маринов. По думите му за нашата страна проблемът е, че изнася обучени кадри, а внася хора без опит. Според Маринов през изминалото лято от България са отишли да работят в чужбина близо 6000 души. Реализирали са се основно в САЩ, Германия, Гърция и Кипър, докато българските хотелиери и ресторантьори са назначавали хора от Украйна и Молдова. Негативът е, че с неквалифицирани кадри няма как да се предоставя качествено туристическо обслужване, посочи Маринов. Според него решението на този проблем е в ръцете на бизнеса, който би трябвало да плаща по-високи заплати, да назначава повечето от служители на целогодишни, а не сезонни договори и да им предоставя перспектива за кариерно израстване. През това лято много от служителите по Северното Черноморие отчетоха, че заплащането е по-високо в сравнение с предходните сезони, допълни Маринов. За сметка на това обаче хората отчитат, че няма никакво подобрение в условията на труд - т.е. спазването на работното време, кариерното развитие, заплащането на нощен труд, са все още в сферата на добрите пожелания. Оказва се, че проблем е и отношението към служителите, тъй като има оплаквания от поведението на преките им ръководители, допълни Маринов. По отношение на пазарните позиции въпреки силната конкурентна среда, българското Черноморие успя не само да ги запази, но и разшири след успешните 2016 г. и 2017 г., посочи Маринов. Като основание за този извод той посочи ръста на пасажерите през летищата във Варна и Бургас, чийто брой към края на август достига общо близо 5,6 милиона души. Най-голям брой чуждестранни гости и на двата аеропорта са пристигали от Германия, Русия, Полша и Великобритания. У нас доминират туристите с невисоки доходи, резервиращи от типа all-inclusive, каза Маринов пред БТА. В същото време проблем на българския туризъм остава нежеланието на българите да почиват в родината си и предпочитат да пътуват до Гърция и Турция, допълни експертът. Според него тенденцията може да се обърне само чрез предлагане на изгодни оферти от родните места за настаняване. По думите му при незаети от чужденци места в хотелите и достатъчни ценови намаления делът на българските туристи в морските ни курорти може да достига между 20 и 30 на сто. Пред нашата страна остава и задачата за развитие на алтернативните форми на туризъм, които да осигуряват целогодишно приходи, каза още експертът.", "date": "2018.10.28", "title": "Очакват задълбочаване на кризата с кадрите в туризма през 2019 г."}
{"url": "http://standartnews.com/sport/pak_otmeniha_starta_na_mazhete_v_zyolden-377171.html", "text": "  Зьолден, Пламен Вълков, наш пратеник За втора поредна година лошото време в района на Зьолден стана причина първият гигантски слалом при мъжете от календара на Световната купа да бъде отменен. Причината сега е навалелият в събота през нощта над 50 см нов сняг, лавинната опасност в района на глетчера Ретенбах и мъглата в горната част на пистата за гигантски слалом. Първоначално от ФИС обявиха, че отлагат първия манш с 1 час и вместо в 10 часа местно време, ще се стартира в 11. След инспекцията в 8,00 часа обаче ФИС и домакините обявиха, че с оглед запазване здравето на състезателите е взето решение старт днес да няма. За разлика от миналата година, когато гигантският слалом в Зьолден пак не се проведе, но не бе преместен в друг курорт, сега от ФИС разкриха, че до седмица ще е ясно, къде ще проведе се отменения първи за сезона старт при мъжете.", "date": "2018.10.28", "title": "Пак отмениха старта на мъжете в Зьолден"}
{"url": "http://standartnews.com/svyat/poveche_ot_milion_britantsi_nastoyavat_za_vtori_referendum_za_brekzit_-377161.html", "text": "Над един милион души са подписали петиция за провеждане във Великобритания на втори референдум за Брекзит, съобщи в. \"Индипендънт\", който е инициатор на петицията, предаде ТАСС. \"През 2016 г. хората изразиха мнението си дали да останем в ЕС или да го напуснем. Сега, когато фактите се изясниха, дойде време хората да кажат решаващата дума по самото споразумение, докато не е станало твърде късно\", се посочва в петицията, която бе пусната на сайта change.org преди три месеца. В момента основният проблем в преговорите за излизане на Великобритания от ЕС е режимът на контрол по границата между Ирландия, която остава членка на блока, и Северна Ирландия, която е част от Обединеното кралство. Преговорите за Брекзит между Лондон и Брюксел започнаха на 19 юни 2017 г. Година по-рано 51,9% от британците подкрепиха на референдум Брекзит. Преговорите трябва да продължат до ноември 2018 г., след което сделката трябва да бъде одобрена от парламентите на всички страни-членки на ЕС, Европейския парламент и Уестминстър. Самият Брекзит трябва да се случи на 29 март 2019 г., след което трябва да настъпи преходен период, продължаващ до 31 декември 2020 г.", "date": "2018.10.28", "title": "Повече от милион британци настояват за втори референдум за Брекзит"}
{"url": "http://standartnews.com/mneniya/za_kozhata_na_edin_vitsepremier-377174.html", "text": "  Омръзнало му на заека да се крие от дивите зверове в гората и избягал в полето. Там налетял на други едри бозайници, уплашил се и побегнал назад. Стигнал големите дървета и казал: Горо, сгреших , че те напуснах, мога ли да се върна обратно? А дърветата отговорили - ела си, бе, зайко, не че някой е разбрал, че си си тръгнал ! Така един колега  с усмивка  описа наскоро значимостта на Валери Симеонов. В последната седмица обаче се убедихме, че не е много прав. Защото отказът на  вицепремиера да напусне поста си, върна всекидневните протести по жълтите павета, събра обществения гняв срещу  патриотите, намали доверието в кабинета, събра БСП и президента, вкара почти официално „Воля\" във властта и докара първия ултиматум на ДПС срещу кабинета „Борисов\" 3. Блъфира ли Доган е въпросът, който виси от сряда, когато Мустафа Карадайъ остави за  кабинета избора дали да се раздели със Симеонов сега или да да свиква с мисълта, че ще напусне управлението малко по-късно. Нека си припомним събитията от последните 5 дни. Докато ГЕРБ си шушукаха, че това е поредната катранена серия срещу националистите  във властта, знакови фигури от движението -  Хамид Хамид и Халил Летифов,  даваха обширни интервюта, за да убеждават, че който не търпи отлагане. В петък не остана и капка съмнение, че за ДПС оставката  на Валери Симеонов е безкомпромисна. Това е записано като решение на най-висшия им орган и бе прието единодушно от почти 200-те членове на националния им съвет. Което с две думи означава - няма връщане назад. Към категоричността за  вицепремиера беше направена и морална модификация по отношение на ултиматума. Или си отива Симеонов, или пада кабинетът, или позор за всички. Карадайъ отново заяви, че предсрочните избори са неизбежни, но и че тяхното провеждане трябва да се предхожда от управленската програма за ускорено и догонващо развитие, която в момента се пише от над 15 панела в партията. Независимо че повечето медии акцентираха върху изказването му като искане за оставка и предсрочни избори, основният въпрос  бе политическата съдба на коалиционния вицепремиер. Това се потвърди и в изказването на Йордан Цонев в „Панорама\". От директния му сблъсък с лидера на парламентарната група на ГЕРБ Цветан Цветанов станаха ясни най-малко две неща:  Че по казуса Симеонов компромис е невъзможен. И че  ДПС няма намерение на предизвиква парламентарна криза, особено по време на дебатите по бюджета. Нещо повече - Цонев намекна, че ролята на движението за запазването на плоския данък ще е ключова, тъй като патриотите и БСП вече настояват за неговото премахване. Затова и  парламентарната група на движението отново ще гласува национално отговорно. Това даде коз на Цветанов да иска  компромис от страна на ДПС по горещия казус „Симеонов\" в името на бъдещата стабилност, но получи неочаквано категоричен отказ. По тази тема нямаме разговор, отсече Цонев и предизвика нервна реакция  на един от най-обиграните политици, какъвто е Цветанов. Уикендът Ранният коментар на политолога Георги Харизанов наля масло в огъня. Според него не трябва да се обръща особено внимание на думите на ДПС, защото имат двойнствено  поведение - дават ултиматум, но в същото време пазят кворума в Народното събрание и подкрепят кабинета при законите. Малко по-късно се изказа и премиерът. Той категорично заяви, че няма намерение правителството да подава оставка. Направи препратка към лошото наследство от кабинета „Орешарски\", когато са управлявали БСП и ДПС. И каза, че е нормално както опозицията да иска оставки, така и пострадалите олигарси да разпалват недоволство. Премиерската реакция провокира ново изказване  на ДПС, този път в предаването „Офанзива\" и то от един от най-близките хора на Доган - Рамадан Аталай. Той обясни, че принципното искане на ДПС за оставката на Симеонов като ултиматум го приемат само тези, които са гузни. Аталай втвърди тона към ГЕРБ, припомняйки как премиерът е награждавал сегашния клиент на прокуратурата Иво Прокопиев и чрез частичните избори в Суходол как управляващата партия  използва властта си, за да слага кметове. Неделно, конфликтът придоби  реалното си измерение в изказването на депутатката Велислава Кръстева в БНТ. Тя направи ясно разграничение какво за ДПС означава казусът Симеонов и как движението си представя смяната на властта. За ДПС Симеонов е Рубикон. Ако този случай не бъде решен или бъде заметен, както се изрази тя, следват нови скандали. И то не от ДПС, а от самия вицепремиер. Движението вече не иска оставка на Симеонов, а неговото остраняване от кабинета. И се позова на конституцията, че това действие не означава предсрочни избори. Тя потвърди предишните изказвания, че те са неизбежни, но с нюанса, че това не означава, че са и желани. Петдневният словесен залп от хората на Доган е доста изненадващ. Всеизвестна  е тяхната пестеливост в изказванията. Затова и може да се предположи, че  след оповестяването на Рубикона, е дошло  времето на действията. Какви ще са те, едва ли някой ще се наеме да гадае. Все пак става дума за Доган, който винаги досега е сюрпризирал  с непредсказуемостта си. И в групата на изненаданите, Борисов не винаги е бил изключение. Да,  днес премиерът  със пълно основание се гордее с най-богатия бюджет на прехода, който успя да направи. Но в  същото време има едно наум. А именно  фразата, пратена му от  Доган: \"Не замитай  казуса  „Симеонов\". Едва ли вицепремиерът си е представял, че именно той ще даде на най-големия си враг толкова силно оръжие със собствената си слабост.  Но е факт. Днес никой не може да упрекне ДПС, че в битката срещу Симеонов търси икономическа изгода, властови ресурс или личен реванш. Защото въпросът  опира до тези морални котви, без които всеки нормален човек потъва на дъното в  блатото, в което отдавна живеем. И цветът на спасителния пояс е без значение. Ако Симеонов беше обединил извинението си с оставка, случаят щеше да бъде класифициран в дълговия  файл на политическите петна, оцапали  прехода. Но след  пестеливото му изказване, сега на ход е премиерът. Както вчера Кръстева каза, още има шанс Борисов да раздаде справедливост. Предстои да видим.", "date": "2018.10.28", "title": "За кожата на един вицепремиер"}
{"url": "http://standartnews.com/biznes/brokeri_otchitat_uspokoyavane_na_zhilishtniya_pazar-377155.html", "text": "Повишаването на цените на недвижимите имоти се забавя, а търсенето и предлагането се уравновесяват. Това са изводите от анализ на компанията за недвижими имоти \"Явлена\", основан на данните за сключените сделки и договори за ипотеки, както и на наблюденията на експертите в компанията. Тя представи някои тенденции в петте български града с най-голяма динамика на имотния пазар. София В столицата за експертите е очевидна тенденцията към намаляване на ръста както на цените, така и на сделките и ипотеките. Кандидат - купувачите отлагат покупката с желанието да намерят жилище с по-добри характеристики и да преговарят. Това на свой ред забавя усвояването на кредита от търговските банки. Брокерите прогнозират, че до края на годината средната цена на кв. м жилищна площ в столицата ще продължи да намалява като е възможно заради изчакването на купувачите срокът за сключване на сделка да се удължи. Пловдив С привличането на чуждестранни инвестиции и изграждането на нови производствени мощности в индустриалните паркове около Пловдив активността на пазара в града през последните години е доста висока след спад на цените през 2015 г. и на сделките през 2017 г. Благодарение на добре работещата икономика на града сделките с ипотеки са с високи показатели, а до края на годината динамиката на индикаторите ще се запази, но при по-ниски стойности. Варна В града с най-висок дял са сключените сделки с привлечено финансиране, което е свързано с икономическата активност на населението, както и с наличието на чуждестранни купувачи. През първото тримесечие на 2018 г. спрямо 2017 г. е отчетен ръст на сделките от 10.81%, през второто – 6.53%, а през третото – бум с покачване от 17.51%, което представлява най-високият ръст за всички областни градове. Общо във Варна за деветте месеца се отчита ръст от 11.69% за 2018 спрямо 2017 г., което е повече от сделките в другите разгледани в областни градове. Цените са предвидими и балансирани, а това стимулира както купувачите, така и банките. Очаква се това да се запази до края на годината. Бургас През последните четири години икономиката на града се представя все по-добре, а това влияе благотворно върху сделките и цените. Както във Варна, така и тук ръстът на средната цена на жилищна площ е умерен, а благодарение на икономическата активност на работещите делът на сделките с ипотеки е голям - около 48%. Очакванията на компанията са динамиката на средната цена да се запази, а динамиката на броя сделки с ипотеки да намалее. Стара Загора В града брокерите наблюдават успокоение на пазара, проявяващо се както в спад на броя на сделките ( за трета поредна година), така и при средната цена на жилищна площ (близо +6% за последните две години). Това, според анализаторите на компанията определя пазара в града като балансиран между търсене и предлагане, и предсказуем в ценово отношение. Не се очаква промяна до края на годината.", "date": "2018.10.28", "title": "Брокери отчитат успокояване на жилищния пазар"}
{"url": "http://standartnews.com/lyubopitno/voyadzhar_2_veche_e_na_granitsata_na_slanchevata_sistema_-377156.html", "text": "\"Вояджър 2\" вероятно се е доближил до границите на Слънчевата система, съобщи Лента като цитира учени от НАСА. До тези заключения стигнали специалисти, след като анализирали данни, събрани от инстумента CRS (Cosmic Ray Subsystem) на космическия апарат. Инструментът регистрирал увеличаване с 5% на енергията на достигащите до \"Вояджър 2\" космически лъчи. Аналогичен феномен бил наблюдаван през месец май 2012 г., три месеца преди \"Вояджър 1\" да прекоси хелиопаузата и да се окаже в междузвездното пространство. Понастоящем \"Вояджър 2\" е на разстояние около 17,7 млрд. км от Земята, т.е. разстоянието е 118 пъти по-голямо от това между нашата планета и Слънцето. Екипът на мисията \"Вояджър 2\" признава, че обкръжаващата апарата среда се променя. Учените същевременно отбелязват, че увеличаването на енергията на космическите лъчи не трябва да се смята за окончателен признак за преминаване през хелиопаузата, която се променя през 11-годишния цикъл на слънчевата активност. Космическите апарати \"Вояджър 1\" и \"Вояджър 2\" са сходни - първоначалната маса и на единия, и на другия е 815 кг. В разгърнат вид апаратът се помества в куб със страна 4 м. \"Вояджър 2\" стартира през август 1977 г., 16 денонощия преди \"Вояджър 1\". Освен научно оборудване, апаратите носят послания от човечеството до възможни извънземни цивилизации. \"Вояджър 2\" стана първият космически апарат, прелетял край четирите планети гиганти в Слънчевата система. Това позволи да бъдат открити 3 нови луни на Юпитер, 4 - на Сатурн, 11 - на Уран и 6 - на Нептун. Дотогава нито един космически апарат не бе прелитал толкова близо до Уран и Нептун. \"Вояджър 1\" пое по друга траектория - след като прелетя край Сатурн, не се отправи към Уран и Нептун, а към междузвездното пространство. През декември 2011 г. напусна пределите на хелиосферата, ставайки първият създаден от хора обект, оказал се в хелиопаузата, която отделя хелиосферата от междузвездното пространство. Смята се, че три радиоизотопни термоелектрически генератора ще позволят на \"Вояджър 1\" и \"Вояджър 2\" да поддържат връзка със Земята до 2027 г.", "date": "2018.10.28", "title": "„Вояджър 2” вече е на границата на Слънчевата система"}
{"url": "http://standartnews.com/sport/kobrata_nadvi_hyui_fyuri_i_veche_ochakva_noviya_si_top_mach_v_tezhka_kategoriya-377150.html", "text": "Българинът Кубрат Пулев победи Хюи Фюри и вече е официален претендент за световната титла на IBF, която в момента държи Антъни Джошуа. Пред около 11 000 зрители в столичната \"Арена Армеец\" Кобрата превърна Фюри в 26-ата си жертва на професионалния ринг, побеждавайки го след единодушно съдийско решение (117:111, 118:110, 115:113). Българинът има само едно поражение - от Владимир Кличко през ноември 2014 г. Оттогава Кубрат записа вече 6 поредни победи, като последните 3 са на родна земя. Пред него преклониха глава Джордж Ариас, Морис Харис, Дерек Чисора, Самюел Питър и Кевин Джонсън. Хюи Фюри започна отлично мача и имаше леко предимство, но в средата на първия рунд Кобрата взе инициативата, а в самия край завърши с добри удари. Във втория рунд Кубрат бе по-активен от съперника си, който от своя страна изглеждаше респектиран. С хубав ляв прав българинът отвори аркадата на Фюри, получена при един от спарингите в подготовката за мача. Британецът предприе офанзива в началото на третия рунд, но Кубрат го парира, след което отвърна с дясно кроше и ляв прав. Фюри обаче завърши с десен ъперкът в тялото на Пулев и дясно кроше в главата му, с което взе рунда. Кобрата започна четвъртата част с мощен ъперкът, показвайки, че е намерил противодействие на честите навеждания на своя британски опонент. Кубрат продължи да доминира до края на рунда. Петата част бе равностойна, но в последните секунди Пулев притисна Фюри в ъгъла и му нанесе серия от удари. Британецът кърви обилно. Шестият рунд започна с ляв прав в главата на Кобрата, последван от нечист удар в тила. Кубрат все пак на два пъти притисна Фюри и имаше преимущество и в тази част. В следващата седма част Пулев бе неудържим. Най-добрият удар във вечерта дойде от лявата ръка на Кобрата. В края на рунда той отново намери лицето на Фюри. Осмият рунд беше слаб за българина, който позволи на съперника си вкара хубаво дясно кроше. Кубрат бе близо до изпадане в нокдаун, но успя да се съвземе. Кобрата стартира деветия рунд с перфектен ляв прав, който разклати Фюри. Последва серия от удари и отличен десен ъперкът. Рунд №10 също премина предимно под диктовката на Пулев, който продължи бавно и методично да обработва Фюри и в предпоследния 11-и. Опитът си каза думата и Кубрат не допусна изненади в оставащите 3 минути, знаейки, че е спечелил почти всички рундове. Накрая Пулев опита да зарадва българската публика с нокаут, но британецът остана на крака. 24-годишният Фюри бе най-тежкият съперник за Кубрат от Владимир Кличко насам. Британецът е световен шампион за младежи от 2012 г., а на следващата става професионален боксьор. Снощното поражение е едва второто в кариерата му. Преди това той бе победен от Джоузеф Паркър през 2017 г. След триумфа в \"Арена Армеец\" Кубрат Пулев попада в позната позиция. През 2017 г. той се отказа от мач с Антъни Джошуа в Кардиф заради контузия. Сега Кобрата отново гледа към световната титла.", "date": "2018.10.28", "title": "Кобрата надви Хюи Фюри и вече очаква новия си топ мач в тежка категория"}
{"url": "http://standartnews.com/svyat/turtsiya_rusiya_frantsiya_i_germaniya_iskat_konstitutsionna_komisiya_v_siriya-377153.html", "text": "Лидерите на Турция, Русия, Франция и Германия призоваха за създаване \"преди края на годината\" в Сирия на комисия, която да състави нова конституция, и за улесняване на доставките на хуманитарна помощ в страната, обхваната от кръвопролитна гражданска война от повече от седем години, предадоха световните агенции. Президентите на Турция Реджеп Тайип Ердоган, на Русия Владимир Путин и на Франция Еманюел Макрон, както и германският канцлер Ангела Меркел, се събраха днес в Истанбул на безпрецедентна среща на върха за Сирия. В заключителната декларация те призоваха за \"създаване и за (първо) заседание в Женева преди края на годината на Конституционна комисия, ако обстоятелствата позволят\", както и \"осигуряване на бърз, сигурен и неограничен достъп на хуманитарните организации в цяла Сирия\". Четиримата лидери освен това подчертаха необходимостта от запазване на примирието в северозападната сирийска провинция Идлиб, договорено миналия месец с посредничеството на Русия и Турция.", "date": "2018.10.28", "title": "Турция, Русия, Франция и Германия искат конституционна комисия в Сирия"}
{"url": "http://standartnews.com/balgariya/banevi_pazeli_u_doma_dokumenti_na_ofshorkite_s_koito_iztochvali_predpriyatiya-377170.html", "text": "В имението на сем. Баневи са открити оригиналните документи на офшорките, използвани за източване на предприятия, обяви заместник-главният прокурор Иван Гешев по време на брифинг в Специализираната прокуратура по повод досъдебното производство около разследването на дейността на завод „Полимери\" АД и задържането на семейство Баневи в Ница. На въпрос защо чак сега се предприемат действия по случая с приватизираното предприятие „Полимери\", прокурор Гешев заяви: „Специализираната прокуратура, за да стигне до някаква обективна картинка на мащабна според нас престъпна дейност, трябва да има поглед върху териториалния обхват на цялата страна и да сглоби картинката от пъзела. Преди 2 месеца сме получили сигнал, ние нямаме оперативни функции. Сигналът е подаден от ГД „Национална полиция\". След получаването на тази справка сме предприели действия и сме образували досъдебно производство. Дали някой преди мен не си е свършил работата, не мога да кажа\". „Част от източването на „Полимери\" са определени действия, свързани с укриване на документи. В резултат от нашите действия, ние сме открили тези документи скрити в бивш офис на сем. Баневи. Те ще са ни изключително полезни за разследване на делото\", обясни той. „В това, което свидетелите наричат „мавзолей\", а вие наричате „имението на Баневи\", построено според свидетелските показания и документите с пари източвани от различни предприятия, е намерена стая, в която са открити оригиналите на офшорките, собственост на това семейство. Парите от обезкостяваните предприятия са отивали именно в тези офшорни сметки. Открити са и множество ценности\", допълни Гешев. Имението на сем. Баневи беше много добре укрепено, обясни директорът на СДВР старши комисар Ивайло Иванов. „В конкретния случая ние изпълнявахме постановление на Специализираната прокуратура по оказване на оперативно-охранително обезпечение. С наши сили беше извършено проникването на имението на сем. Баневи. Това е действително един много добре укрепен обект. Наложи се да използваме нашия специализиран сектор „Кобра\". Това е едно много голямо имение, много голямо по площ, имаше и много добре укрепени помещения\", обясни той. „Действително едната брава по наша информация струва 800 лева. Тя беше изключително трудна за отваряне – ключарят няколко часа се мъчи. Именно зад тази врата бяха въпросните документи и ценности\", каза още старши комисар Иванов.", "date": "2018.10.28", "title": "Баневи пазели у дома документи на офшорките, с които източвали предприятия"}
{"url": "http://standartnews.com/balgariya/toma_bikov_zabelyazvat_se_predstaviteli_na_bsp_po_vreme_na_protestite-377165.html", "text": "Депутатът от ГЕРБ Тома Биков подчерта, че се забелязват представители на БСП по време протестите на и за хората с увреждания. „БСП се опитва да паразитира върху една много тежка социална тема\", каза той. Депутатът от ГЕРБ припомни, че с пълно единодушие в парламента са приети законите за хората с увреждания, както и в бюджета са предвидени пари за тяхното осъществяване. За изказването на Валери Симеонов по адрес на майките на деца с увреждания Тома Биков смята, че това е било напълно „ненужно\" и то в момент, в който вече е било постигнато съгласието. „Няма никаква политическа логика в това изказване. Смятам, че г-н Симеонов е осъзнал грешката си и няма да я повтаря\". Биков е изненадан от декларацията на ДПС, с която партията обяви нуждата от предсрочни избори и „вредността\" на сегашното управление. По думите му в момента в България няма нито политическа, нито икономическа криза. В този смисъл предсрочните избори биха породили такава и биха се превърнали от инструмент за решаване на кризи в инструмент за предизвикване на кризи. Кой има полза от криза? Не виждам нито в БСП, нито в ДПС ясна представа за това какво се случва след предсрочните избори конкретно\", коментира депутатът от управляващата партия. Тома Биков подчерта, че каквато и реформа да се направи в здравеопазването, тя трябва да е основана на по-широко съгласие, защото трябва да е дългосрочна. За арестите на бизнесмени от последните месеци Биков коментира: „Фактът, че тези хора са в ареста, а друга част са със заповед за арест, означава, че едва ли има чадър върху тях. Факт е, че те вероятно също подкрепят идеята за предсрочни избори и радикална промяна на модела, защото тази радикална промяна вероятно ще ги изведе от там, където са в момента, и ще ги върне в „Бентлитата\" и в луксозните им имоти. Безпрецедентно е за толкова кратко време толкова мащабни хора да бъдат арестувани. Това е знак към целия едър бизнес, че той трябва да влезе в режим на нормализация отвъд границите на прехода. Тук правителството и управляващото мнозинство трябва да бъде много решително и обединено, защото такива опити са се правили и в предишни години – за дисциплиниране на такъв тип хора, и тези опити са се проваляли, защото тези хора разполагат с огромен финансов ресурс и са способни да разклащат държавата\".", "date": "2018.10.28", "title": "Тома Биков: Забелязват се представители на БСП по време на протестите"}
{"url": "http://standartnews.com/balgariya/tsveta_karayancheva_zapodozrya_prezidenta_che_tarsi_razshireni_palnomoshtiya-377166.html", "text": "От началото на демократичните промени у нас България има петима законно избрани президенти. Една от особеностите на Конституцията ни е, че президентът се избира от всички граждани, а в същото време властта му е по-скоро церемониална. Това заявява председателят на Народното събрание Цвета Караянчева в позиция, публикувана на официалната й страница във Фейсбук. \"Сигурно в един момент на избрания това започва да му звучи несправедливо. Затова периодически посоченият от суверена държавен глава топва крака в басейна, наречен „Дайте да разширим президентските правомощия\", и размърдва пръсти, за да провери как ще се приемат трептенията, предизвикани от действията му\", допълва Караянчева. \"Досега не са се приемали добре, но това, естествено, не е закон, издялан върху камък – настроенията се променят понякога\", посочва тя. \"Друго се питам. Дали някой от президентите, опипвали почвата за президентска република, са се запитвали дали щяха изобщо да бъдат избрани, ако въпросът пред суверена беше формулиран така: „Кой да управлява страната?\". Защото сега на всички ни е ясно – на всеки пет години гласуваме за фигура, която „олицетворява единството на нацията и представлява Република България в международните отношения\". „Изискванията на суверена по този въпрос са едни. По въпроса за управлението – различни. Разбира се, винаги се намира някой недопрочел, който чака на президента да му вдигне пенсията или да разследва кемтрейлса. Но мнозинството български граждани са наясно на кого каква роля отреждат. Та като стане дума как българската политическа класа се е провалила и затова отнякъде е готов да се спусне спасител, чиито сътрудници са прочели книгата \"Защо нациите се провалят\", заявява председателят на Народното събрание.", "date": "2018.10.28", "title": "Цвета Караянчева заподозря президента, че търси разширени пълномощия"}
{"url": "http://standartnews.com/balgariya/banevi_prisvoili_nad_15_mln_lv_chrez_polimeri-377168.html", "text": "Общият размер на присвоеното от сем. Баневи имущество е над 1.5 млн. лева, а общият размер на щетата, нанесена на фиска е над 500 000 лева. Това съобщи наблюдаващият делото прокурор Мария Дойчева по време на брифинг в Спецпрокуратурата по повод досъдебното производство около разследването на дейността на завод „Полимери\" АД и задържането на семейство Баневи в Ница. \"Освен за сдружението по смисъла на член. 321, ал. 6 от НПК, на г-н и г-жа Баневи са повдигнати обвинения за присвояване и данъчни престъпления в периода 2010-2011 година\", уточни тя. Семейство Баневи са получавали парите от дейността на „Полимери\" по сметки на други, контролирани от тях дружества, обясни още Дойчева. „В обвиненията не са включени апортите. По схемата за присвояване ще продължи да се работи сега, след като сме намерили откраднатите документи, укрити от сем. Баневи в бивш офис на техни дружества в гр. Варна\", уточни тя. Дойчева обясни, че „Полимери\" има множество развити пазари в чужбина, като на контрагентите е казвано да внасят парите за закупените стоки не по сметка на „Полимери\", а по сметки на други, контролирани от сем. Баневи дружества. „Вторият начин е вземане на ръка на суми от касата на предприятието при приватизиране на същото\", обясни прокурор Дойчева. Тя посочи, че дружеството не развива активна търговска дейност от 2010 година, но до 2012 година то има все някаква търговска дейност. „Данните за извършвани престъпления са от свидетелски показания, които сега ще засечем със счетоводната документация. Работата по случая е започнала след сигнализираща справка, пристигнала миналия месец в Спецпрокуратурата. След това сме изискали всички спрени, висящи в страната дела по този случай. Обединили сме 4 от тях, възобновили сме ги. Те са били спрени от прокурори – едно е в Окръжна прокуратура – Варна, две в Софийска градска прокуратура и едно висящо в Софийска районна прокуратура, което не е спряно. Делата са били спрени заради това, че не е било установено кой е извършител\", обясни още тя. Обект на разследване са множество приватизирани предприятия, каза още прокуро Дойчева. „Обект на разследване са „Елма-Троян\", което е било източено преди да бъде източено „Полимери\" и по същия начин е било нарязано за скрап преди да бъде обявено в несъстоятелност. Става дума и за завода в Костенец, който не е бил нарязан за скрап, но е бил продаден на КТБ през 2012 година. Става дума и за други предприятия, за които в хода на работата ще излязат документи\", уточни тя.", "date": "2018.10.28", "title": "Баневи присвоили над 1,5 млн. лв. чрез \"Полимери\""}
{"url": "http://standartnews.com/balgariya/sinoptitsi_tsiganskoto_lyato_prodalzhava_i_v_poslednite_dni_na_oktomvri-377167.html", "text": "Максимална температура 29,3 градуса е измерена днес в Силистра. Според специалистите, това е температурен рекорд за датата 28 октомври. От 70 години насам на тази дата е било най-топло през 1948 година - 28,5 градуса, съобщават от Националния институт по метеорология и хидрология при БАН. През нощта времето ще бъде предимно ясно, а утре - предимно слънчево, с разкъсана средна и висока облачност над Западна България. В сутрешните часове на места в източните райони от страната ще има ниска слоеста облачност. Минималните температури ще са от 8-10 градуса в котловините от Западна България до 14-16 градуса на места в Дунавската равнина. Максималните температури ще са предимно между 23 и 28 градуса. Атмосферното налягане ще остане малко по-високо от средното за месеца. Над Черноморието ще е предимно слънчево. Ще духа умерен юг-югозападен вятър. Максималните температури на въздуха ще са 20-22 градуса. Температурата на морската вода е около 17 градуса. Вълнението на морето ще бъде 1-3 бала. Над планините ще бъде предимно слънчево. По-значителна облачност ще има над масивите от Западна България, но ще остане почти без валежи. Ще духа умерен до силен югозападен вятър. Максималната температура на височина 1200 метра ще е около 17 градуса, на 2000 метра - около 10 градуса. Във вторник от запад облачността ще намалее. Температурите ще са високи - в по-голямата част от страната максималните ще са между 24 и 29 градуса, минималните ще са между 10 и 15 градуса, в Предбалкана - до 18-19 градуса. Вятърът ще остане югозападен, към края на деня и през нощта срещу сряда ще отслабне и временно ще се ориентира от северозапад. В сряда времето ще бъде предимно слънчево. Дневните температури в Западна България слабо ще се понижат, на изток още малко ще се повишат. Сутринта ще е малко по-хладно.", "date": "2018.10.28", "title": "Синоптици: Циганското лято продължава и в последните дни на октомври"}
{"url": "http://standartnews.com/balgariya/kabinetat_odobri_proektite_na_trite_byudzhetni_zakona_za_2019_godina-377173.html", "text": "Правителството одобри трите бюджетни закона за следващата година. Законът за държавния бюджет и тригодишната бюджетна прогноза, която представлява мотивите към годишния закон за държавния бюджет за следващата година, както и бюджетите за Националната здравноосигурителна каса (НЗОК) и на Държавното обществено осигуряване. Това съобщи министърът на финансите Владислав Горанов на брифинг в Министерския съвет след днешното извънредно заседание на правителството, на което кабинетът разгледа проектите на бюджетни закони за 2019 г. По думите му консолидираната фискална програма ще бъде входирана в понеделник в Народното събрание. Финансовият министър благодари на колегите си от правителството, защото фискалната рамка за следващата година продължава да следва приоритетите, които са били разчертани още в предизборната кампания - най-вече инвестиции в образованието и човешките ресурси. Спазва се и планът за одобрение за увеличаване на разходите за отбрана, за да могат те да достигнат през 2024 г. до 2 процента от брутния вътрешен продукт (БВП). Стратегията за консолидация на държавния бюджет, след кризата от 2014 г. е почти към своя край, допълни Горанов. Той добави, че през следващата година се предвижда минимален дефицит в размер на 0,5 процента от прогнозирания БВП. \"Добрият цикъл на икономиката позволява един доста по-голям бюджет, както по отношение на приходите, така и по отношение на разходите\", коментира финансовият министър. Освен известните параметри, свързани с политиката по доходите в бюджетната сфера и стратегията за удвояване на заплатите спрямо 2017 г. на педагогическия персонал, са решени и доста други въпроси на отделните бюджетни сектори и системи, изтъкна Владислав Горанов. Прогнозите са БВП да нарасне следващата година на 3,7 процента и малко по-нисък - 3,5 процента, за периода до 2021 г. В момента България е сред държавите с най-нисък дълг, като очакванията са нивото на държавния дълг в края на 2021 г. да бъде под 17 процента. Според министъра на труда и социалната политика Бисер Петков проектът на бюджета на Държавното обществено осигуряване (ДОО) за 2019 г. гарантира финансовата устойчивост на осигурителната система чрез намаляване на дела на финансирането от държавния бюджет, респективно чрез увеличаване на приходите от осигурителните вноски. Това се постига благодарение на заложения по-висок ръст на средния осигурителен доход за следващата година и заради  увеличението на размера на осигурителния доход, върху който ще се осигуряват самоосигуряващите се лица, земеделските производители и тютюнопроизводителите, както и в резултат на увеличаването на максималния осигурителен доход. Бюджетът на ДОО за следващата година гарантира адекватността на всички осигурителни плащания. По отношение на пенсиите е предвидено увеличаване на всички пенсии, отпуснати до края на тази година, с 5,7 процента от 1 юли 2019 г. Тогава ще се увеличи и максималният размер на изплащаните пенсии от 910 лв. на 1200 лв. Предвиден е номинален ръст на средната пенсия с 6,2 процента, посочи Бисер Петков. Всичко това се постига основно с нарастване на приходите от осигурителни вноски - повече от 955 млн. лв. са планирани да постъпят в бюджета, които осигуряват покриване на по-високите разходи в бюджета за следващата година, без да увеличават дефицита. Министърът на здравеопазването Кирил Ананиев посочи, че през следващата година разходите за здравеопазване ще достигнат 5 257 200 000 лв., което представлява 4,5 процента на БВП. \"Това е първата година, когато бюджетът за здравеопазване надхвърля 5 млрд. лв.\", изтъкна министър Ананиев и допълни, че в сравнение с разходите през 2018 г. те нарастват с 547 млн. лв. От тези 547 млн. лв. ръстът на разходите в НЗОК е 490 млн. лв. По този начин през следващата година е осигурена устойчивост, стабилност и предвидимост в развитието на общественото здраве и здравното осигуряване, изтъкна министър Ананиев. Той информира още, че е наблегнато на дейности, които са изключително важни в извънболничната и болничната помощ. Това са профилактиката  и превенцията. Също така се подобрява финансирането на редица програми, свързани с детското и майчиното здравеопазване, както и за хората с репродуктивни проблеми. Въвеждат се елементи от електронното здравеопазване и областта на контрола. \"Тоест наблягаме върху ефективността и качеството на лечебната дейност и проследяването на резултатите от тази дейност\", допълни Кирил Ананиев. По отношение на бюджета на НЗОК той каза, че приходите и трансферите възлизат на 4 300 000 000 лв. а разходите и трансферите на 4 350 000 000 лв. Здравният министър изтъкна, че във всички здравноосигурителни плащания има увеличение с конкретни дейности и резултати, които се очакват, и през следващата година ще има много по-сериозна устойчивост и ефективност във функционирането на здравната система.", "date": "2018.10.28", "title": "Кабинетът одобри проектите на трите бюджетни закона за 2019 година"}
{"url": "http://standartnews.com/balgariya/deloto_polimeri_e_pokazatelno_za_banditskata_privatizatsiya_u_nas_smyata_prokuror-377169.html", "text": "Делото „Полимери\" ще онагледи бандитската приватизация в страната ни. Държавата до сега не е контролирала по никакъв начин предприятия от първата вълна на масовата приватизация. Това заяви заместник-главният прокурор Иван Гешев по време на брифинг в Спецпрокуратурата по повод досъдебното производство около разследването на дейността на завод „Полимери\" АД и задържането на семейство Баневи в Ница. „Предмет на производството е приватизираният завод „Полимери\" и по-точно неговото източване. Ситуацията, както я описват свидетелите и документите е следната: Придобиват се предприятия от първата вълна на масовата приватизация. До този момент държавата не е обвързвала това по никакъв начин с последващ контрол. Нито дали ще се развиват тези предприятия, нито дали ще се инвестира в тях или ще се увеличават работните места. Абсолютно нищо – някой ти подарява едно предприятие. И за това няма никакъв контрол. Резултатът с „Полимери\" е, че започва неговото източване по различни начини и накрая стигаме до откровеното рязане на скрап на каквото е останало от завода. Резултатът е 1800 души на улицата. Това дело ще онагледи т. нар. „бандитска приватизация\", уточни той. Прокурор Гешев благодари на всички служби за взаимодействията със Спецпрокуратурата.", "date": "2018.10.28", "title": "Делото \"Полимери\" е показателно за бандитската приватизация у нас, смята прокурор"}
{"url": "http://standartnews.com/balgariya/predimno_slanchevo_s_maksimalni_temperaturi_mezhdu_22_i_27_gradusa-377148.html", "text": "Днес ще е предимно слънчево, като по-значителни увеличения на облачността ще има над крайните южни райони, но валежи са малко вероятни. Такава е прогнозата за времето според Националния институт по метеорология и хидрология (НИМХ) при БАН. Ще продължи да духа до умерен, в югоизточните райони и планините - временно силен вятър от юг-югозапад. Ще се задържи топло: максималните температури ще са между 22° и 27°, в София - около 23°. Атмосферното налягане е близко до средното за месеца и ще остане без съществена промяна. По Черноморието ще е предимно слънчево с временни увеличения на облачността. Ще духа слаб до умерен юг-югозападен вятър. Максимални температури на въздуха 21-23°. Температурата на морската вода е около 17°. Вълнението на морето ще бъде 2-3 бала. В планините ще бъде предимно слънчево. Значителна ще е облачността над масивите в крайните южни райони и е възможно слабо да превали. Ще духа умерен, по високите и открити части и временно силен югозападен вятър. Максималната температура на височина 1200 метра ще е около 17°, на 2000 метра – около 10°. В понеделник над Западна България ще има разкъсана облачност, предимно висока и средна, а над Източна преди обяд на места ще има ниска облачност. Ще продължи да духа югозападен вятър, слаб до умерен, в Източна България по-късно през деня - и временно силен. Ще остане топло, с максимални температури, достигащи на места 26°-27°, минималните в повечето места ще са между 10° и 15°. През нощта срещу вторник и във вторник на отделни места ще превали слаб дъжд, но впоследствие облачността ще намалее. Вятърът ще остане югозападен, към края на деня и през нощта срещу сряда ще отслабне и временно ще се ориентира от северозапад. В сряда ще бъде предимно слънчево, дневните температури слабо ще се понижат.", "date": "2018.10.28", "title": "Предимно слънчево с максимални температури между 22 и 27 градуса"}
{"url": "http://standartnews.com/balgariya/shefkata_na_parlamenta_shte_uvazhi_otbelyazvaneto_na_osvobozhdenieto_na_petrich-377152.html", "text": "Председателят на Народното събрание Цвета Караянчева и народни представители ще участват в тържественото отбелязване на 106-ата годишнина от освобождението на Петрич. Това съобщиха от пресцентъра на Народното събрание. В 19.00 часа председателят на парламента и народни представители ще се включат в празничното шествие от община Петрич до централния градски площад. Цвета Караянчева ще приеме рапорта на командващия тържествената проверка, която ще започне в 19.30 часа. Председателят на Народното събрание ще произнесе слово по повод годишнината от освобождението на Петрич.", "date": "2018.10.28", "title": "Шефката на парламента ще уважи отбелязването на освобождението на Петрич"}
{"url": "http://standartnews.com/balgariya/mareshki_preduprezhdavah_che_kartelat_shte_vdigne_tsenite_na_gorivata_-377162.html", "text": "По повод призиви във Фейсбук към лидера на ВОЛЯ и зам.-председател на НС Веселин Марешки да оглави протестите срещу поскъпването на горивата, той коментира темата в личния си профил. \"Аз правя това отдавна с реални действия-знаете го добре. Разбира се, че подкрепям недоволните, но ще коментирам и друго. Не обичам фразата \"аз казах ли ви\", но в случая е на място. Колко пъти преди повече от година предупреждавах, че ако гласувате за партиите от статуквото, това ще се случи?! \"Каквото поръчаш, такова ти сервират\". ВОЛЯ отправи много ясни послания какво ще направим с цените на горивата, ако спечелим изборите. За съжаление, повечето хора, отново се довериха на онези, които по един или друг начин са свързани с картела и си затварят очите, когато той съдира кожата на народа. На следващите избори помислете по-добре кой реално прави нещо по този проблем и кой ви лъже! \", написа политикът в социалната мрежа. Марешки припомни, че има готов план срещу картела в горивата и ако избирателите му дадат доверието си на следващите избори, ВОЛЯ ще го изпълни.", "date": "2018.10.28", "title": "Марешки: предупреждавах, че картелът ще вдигне цените на горивата"}
{"url": "http://standartnews.com/balgariya/58_razlyulya_vrancha_v_rumaniya_tazi_nosht_useteno_e_i_v_balgariya-377149.html", "text": "Земетресение с магнитуд 5,8 разлюля Румъния; трусът е усетен и в България; няма данни за пострадали или щети, предаде БТА. Румънските власти съобщиха, че земетресение с магнитуд 5,8 е разлюляло Централна и Източна Румъния и е било почувствано също в Украйна, Молдова и България, предаде Асошиейтед прес. За момента няма данни за пострадали или за щети. Според румънския Националния геофизичен институт трусът е регистриран в 3,38 часа и е продължил няколко секунди. Епицентърът е в района на Вранча, Източна Румъния. Земетресението е станало на дълбочина 150 км. Според ДПА, която се позовава на Геофизичния институт на САЩ, епицентърът е бил на 12 км югоизточно от село Командау, близо до град Брашов.", "date": "2018.10.28", "title": "5,8 разлюля Вранча в Румъния тази нощ, усетено е и в България"}
{"url": "http://standartnews.com/balgariya/obshtinski_i_oblastni_strukturi_na_nfsb_i_ataka_preminali_kam_partiya_balgarska_prolet-377154.html", "text": "По думите на Велизар Енчев причината за преминаването на структурите към „Българска пролет\" е хамелеонската политика на НФСБ и Атака, предаде БНР. „Българска пролет\" преговаря с партия „Възраждане\" и БСП за предстоящите избори за Европарламент и за местна власт. Според Велизар Енчев е настъпило пълно политическо отрезвяване в целия политически спектър в страната: \"След скандала около Валери Симеонов предстоящите парламентарни избори са задължителни. Друг е въпросът кога ще се случат, но аз, все пак, оставам песимист по отношение на критичната електорална маса, която иска това.\" Прехвърлянето на ресори за хората с увреждания между вицепремиерите, Велизар Енчев определи като: \"Поредно доказателство за безсилието на българския министър-председател и на партия ГЕРБ да се справят с рекета на своя коалиционен партньор.\"", "date": "2018.10.28", "title": "Общински и областни структури на НФСБ и Атака преминали към партия „Българска пролет“"}
{"url": "http://standartnews.com/balgariya/dps_nastoyava_za_premahvaneto_na_valeri_simeonov_ot_vlastta-377158.html", "text": "Депутатът от ДПС Велислава Кръстева осъди остро арогантността в политиката като визира недопустимото поведение на Валери Симеонов. Отношението на движението към овластяването на националисти е ясно и категорично, каза Кръстева и припомни, че ДПС е имало решение още преди година за демонтаж от властта на хора, които имат прояви на фашизъм и дискриминация, каза Кръстева в интервю за БНТ. \"Тупикът обаче, в който изпаднаха правителството и цялата политическа класа след думите на Валери Симеонов, е нещо различно. Затова ние казваме \"или, или... или позор за цялата държава\". Също толкова обидно е да се замени темата за отстраняването на Валери Симеонов. Тук не става дума за оставка, става дума за неговото отстраняване от властта, тъй като тази персона е несъвместима с всички демократични ценностно-институционални позиции\", категорична бе депутатката от ДПС. Кръстева подчерта, че отстраняването на вицепремиера не означава предсрочни избори, за което се опасяват управляващите. Тя изтъкна, че правителството предприема фиктивни действия и рокади в опит да успокоят обществото и косвено оневинят вицепремиера. Велислава Кръстева заяви, че докато правителството и премиерът не направят това, което очаква от тях обществото по отношение на Симеонов, не може да се води сериозен разговор за политики, за бюджет, за мнозинството в НС, за програмата за управление, за разбирането и диалога между политическите партии.", "date": "2018.10.28", "title": "ДПС настоява за премахването на Валери Симеонов от властта"}
{"url": "http://standartnews.com/balgariya/vrashtaneto_na_chasovoto_vreme_sazdava_poveche_komfort_smyata_kardiolog-377160.html", "text": "Тази нощ изместихме стрелките на часовника. За пореден път преминахме на зимно часово време. С час напред или назад – как се отразява тази промяна на сърцето ни? Отговорът на този въпрос даде кардиологът професор д-р Иво Петров в ефира на предаването \"Събуди се\" по Нова телевизия. Той беше категоричен, че всяка голяма промяна е стрес за организма, но връщането на стрелките назад създава повече комфорт в сравнение с местенето им напред. Според кардиолога промяната към лятно часове време е по-неблагоприятна. Проучванията показват, че именно понеделник и вторник след промяната на времето са най-критични. Тогава има най-голям шанс за сърдечни атаки, депресия, добави проф. Петров. Той сподели, че е привърженик на постоянното часово време. По негови думи смяната на времето  е въведена в миналото от икономическа гледна точка, която не е актуална в момента. Въпреки това нямаме друг избор освен да се адаптираме. Сутрешната гимнастика и разходките сред природата биха спомогнали за по-бърза адаптация, каза още Петров. \"Шумът е един от съществените рискови фактори, който увеличава стреса и депресията. В миналото той се е използвал за оръжие\", добави Петров.", "date": "2018.10.28", "title": "Връщането на часовото време създава повече комфорт, смята кардиолог"}
{"url": "http://standartnews.com/balgariya/kabinetat_shte_razglezhda_proekta_za_byudzhet_2019-377151.html", "text": "На извънредно заседание днес от 13.00 ч. Министерският съвет ще разгледа проектите на бюджетни закони за 2019 г. Министърът на финансите Владислав Горанов и социалният министър Бисер Петков вече представиха параметрите на проекта за държавен бюджет пред членовете на Координационния съвет на КНСБ. Тогава Горанов заяви, че следват фискалната стратегия още от 2014 г., която е предложил самият той за първи път като финансов министър. Националният съвет за тристранно сътрудничество също обсъди проектозакона за бюджета, проекта на актуализирана средносрочна бюджетна прогноза за периода 2019-2021 г., проектозаконите за бюджетите на държавното обществено осигуряване и на Националната здравноосигурителна каса. Темата за парите за догодина беше обсъдена и с главния прокурор Сотир Цацаров. Българската стопанска камара пък излезе с позиция, че не подкрепя внесените за обсъждане в Националния съвет за тристранно сътрудничество проекти на бюджети на Република България, Държавното обществено осигуряване и НЗОК. Основните критики по отношение на държавния бюджет са насочени към липсата на стимули за подобряване на инвестиционния климат, необходимост от децентрализация и повече самостоятелност на общинските финанси. По отношение на Бюджета на ДОО, БСК отново се противопоставя на намеренията за промени в основни параметри на пенсионноосигурителната система. Камарата изразява несъгласие и с предвиденото нарастване на минималните осигурителни доходи (във връзка с необоснования ръст на МРЗ). От БСП обявиха, че внасят алтернативен бюджет за 2019 г. Левицата започва с предложение за данъчната политика. Целта – намаляване на неравенството в доходите на различни групи граждани, мерки срещу сивата икономика и подпомагане на младите семейства и децата.", "date": "2018.10.28", "title": "Кабинетът ще разглежда проекта за Бюджет 2019"}
{"url": "http://standartnews.com/balgariya/bivsh_direktor_zove_za_vnimanie_po_promenite_vav_fonda_za_lechenie_na_detsa-377159.html", "text": "Да бъде обсъдено внимателно решението за съдбата на Фонда за лечение на деца. Има много експерти, които могат да участват. Това призова в предаването „Неделя 150\" по БНР д-р Тинка Троева, бивш директор на Фонда за лечение на деца, за който се предвижда да бъде закрит, а неговата дейност да бъде прехвърлена към НЗОК. Според нея не може да се каже еднозначно дали тази идея е добра или не. И все пак тя успокои родителите, чакащи решение за децата си: „Всичко се прави в полза на децата. Това трябва да бъде обсъдено и да бъде взето правилното решение\". Д-р Троева припомни: „Тази идея беше поставена първоначално във визията на директора на НЗОК д-р Дечо Дечев при неговото представяне, преди още да бъде избран за директор на Касата. След това последваха някакви дискусии, които останаха някъде по ръба в пространството, свързани с Фонда. Сега изведнъж виждаме един проектобюджет, в който ясно се казва, че Фондът за лечение на деца ще премине към НЗОК и в 3-месечен срок след приемането на закона това следва да се случи окончателно. А до тогава остава същият режим на подаване на заявления, на одобрение и т.н. За мен има доста неясни въпроси, например тези, свързани с капацитета\". Мисията на Фонда е да оказва организационно и финансово подпомагане своевременно, в условия на спешност и то при максимално неутежнена административна процедура, при превес на медицинската експертиза, категорично отбеляза д-р Троева и добави: „В проектобюджета на Касата е заложена държавна субсидия от 12 млн. лв. – каквато беше по времето, когато аз ръководих Фонда. Обаче никой не казва – в тези 12 млн. лв. държавна субсидия, извън тях би следвало да бъдат средствата, които се заплащат по координационния механизъм, защото това са средства от НЗОК, средства, с които изпращаме децата на лечение в чужбина, т.е. те са по механизма, по който работим, след като сме членове на ЕС. Тези средства от Касата ли ще бъдат отпускани и в бъдеще?\". Д-р Троева посочи данни от отчета на Фонда за 2017 г.: „Изразходвани са от бюджета на Фонда около 9,5 млн. лв. Държавното финансиране е 12 млн. Общо одобрените средства са над 20 млн. Това не значи, че те са изразходвани в същата година. Ако са одобрени, те отиват за следващата година. Никой досега не е направил анализ колко от тези средства са финансираните от НЗОК по координационния механизъм. Според мен това са повече от половината от средствата за децата, които се лекуват в чужбина\". Специалистът попита: „От произнасянето на идеята на д-р Дечев до стигането до предложението, което ще бъде законово одобрено, някой посъветва ли се, проведоха ли се консултации?\". Според нея трябва да се реши дали Фондът остава само на медицинската експертиза или остава и с Обществен съвет, който също да има думата при финансирането на децата.", "date": "2018.10.28", "title": "Бивш директор зове за внимание по промените във Фонда за лечение на деца"}
{"url": "http://standartnews.com/balgariya/premierat_balgariya_nikoga_ne_e_bila_v_podobra_konditsiya_ot_sega-377163.html", "text": "„Приходите в бюджета нарастват на над 4,5 млрд. лева. Държавата никога не е била в по-добра кондиция от сега\". Това заяви премиерът Бойко Борисов преди началото на извънредното заседание на Министерския съвет, на което ще бъде обсъден Бюджет 2019. „Тези, които са срещу сегашното управление, на практика са срещу устойчивото развитие и икономиката на България. Цифрите говорят\", добави Борисов. Според него бюджетът за следващата година е направен така, че да отговаря на предизборните обещания и програмата на ГЕРБ и „Обединени патриоти\". \"Това е един от най-амбициозните бюджети, които са правени от началото на Прехода. Говореше се, че искаме да задължим следващите поколения, а то е точно обратното. Рекордно нисък е външният дълг - третият най-нисък в ЕС\", категоричен бе министър-председателят. Той прогнозира, че в края на мандата на кабинета дългът ни ще стане на-малкият в Общността. „Поехме ангажимент БВП да достигне 110 млрд. до края на мандата. Още за 2019 г. разчетите показват, че той възлиза на 116 млрд.\", каза още Борисов. „Говореше се, че искаме да задължим следващите поколения, а то е точно обратното. Рекордно нисък е външният дълг. Третият най-нисък в ЕС\", обърна внимание Бойко Борисов и уточни, че в края на мандата външният дълг ще стане най-ниския в ЕС. „Както обещахме увеличаваме минималната работна заплата, тя ще бъде 560 лева, а през 2021 година-650 лева\", обясни премиерът. В бюджета за следващата година има над половин милиард повече за общините, предимно за Северна България. Ръстът на изравнителната субсидия за Северозападна България е над 114%, съобщи още Борисов. „Приоритетно има средства за развитие на уличната мрежа и общинските пътища\", изтъкна той. „Без да подменяме данъчната политика и благодарение на усилията на правителството има стабилен икономически растеж. Приходите в бюджета нарастват до над 4,5 млрд. лева\", заяви премиерът. Той уточни, че в бюджета са заложени 7 млн. лева има за деца сираци, както и 19 млн. повече за култура. „140 млн. лева сложихме и за свлачищата, защото при тези резки температурни амплитуди се оказва, че те непрекъснато се активизират\", каза още министър-председателят Борисов. Той помоли спортния министър Красен Кралев да предаде специални поздрави на Кубрат Пулев за изключителния му успех на ринга в \"Арена Армеец\" в съботната вечер.", "date": "2018.10.28", "title": "Премиерът: България никога не е била в по-добра кондиция от сега"}
{"url": "http://standartnews.com/balgariya/v_bsp_smyatat_che_modelat_na_upravlenie_na_stranata_e_izcherpan-377164.html", "text": "Моделът на управление на страната е изчерпан. Нужно е обединение около няколко идеи, в дългосрочен план, за развитие на страната. Това каза пред БНР народният представител от ПГ на „БСП за България\" Жельо Бойчев. Той добави, че БСП е в подготовка на алтернатива за развитие на страната и радикална промяна на социално – икономическия модел на управление на държавата, имайки предвид „Визия за България\". „По отношение на системата на здравеопазването, ние имаме алтернатива за развитието му. Това, което ни се предлага от ГЕРБ не само не решава проблемите в сектора, напротив, потъваме още повече. И двата модела на Кирил Ананиев са грешни. Първият, за демонополизацията на НЗОК, не решава проблема, който извежда, че нямало пари за здраве, защото демонополизирането на касата не дава допълнително средства, а ги намалява. Тогава ще се стигне до ситуация да има здравни каси за бедни и за богати. Вторият модел, който се предлага, ще промени солидарния здравен модел и ще го направи застрахователен. Сега предлагат още 800 милиона за здравеопазването, без да са затегнали разходването на средствата\", заяви Жельо Бойчев. Според него, в момента, има бели петна на цели територии в България, където хората са затруднени, като достъп до здравеопазване, заради липса на болници. Това е и ограничение на конституционното им право. По темата за хвалбата на премиера, че имало разкриваемост на контрабандата, Бойчев попита къде са контрабандистите. Същевременно няма по-високи приходи от контрабандата. Според него, в момента, има тежка политическа криза. Той коментира и протеста на майките на деца с увреждания като заяви, че е отвратителен опитът на правителството да противопоставя различни групи хора с увреждания - едни на други.", "date": "2018.10.28", "title": "В БСП смятат, че моделът на управление на страната е изчерпан"}
