{"url": "http://standartnews.com/biznes/beh_shte_emitira_evrobligatsii-372707.html", "text": "В понеделник Българския енергиен холдинг (БЕХ) започва поредица от срещи с международни инвеститори във връзка с планираното емитиране на еврооблигации в размер на 500 млн. евро. Това са съобщили преди ден източници на агенция \"Ройтерс\". Серията от срещи ще започне от Лондон и ще продължи във Франкфурт и Виена, пише \"Ройтерс\". След успешното приключване на преговорите БЕХ ще емитира нови 7-годишни и 10-годишни еврооблигации. \"Ройтерс\" припомня, че БЕХ нае Citigroup и First Financial Brokerage House да ръководят предстоящата емисия облигации, която е необходима за рефинансиране на 5-годишен еврооблигационен дълг на компанията в размер на 500 млн. евро, чийто падеж предстои през ноември тази година. С него ще бъде рефинансиран облигационният заем за 500 млн. евро, който холдингът емитира през 2013 г. при доходност от 4.25%. БЕХ пласира и втора емисия облигации преди две години за стойност 550 млн. евро при доходност от 4.875%, чийто падеж е през 2021 година. Очакванията са чрез рефинансирането на първата емисия БЕХ да спести от такси за обслужване. Холдингът планира двойно листване на новите еврооблигации както на Българската, така и на Ирландската фондова борса. Именно чрез БЕХ държавата е собственик на най-големите енергийни фирми в България за производство, доставка и пренос на електроенергия, природен газ и лигнитни въглища - АЕЦ \"Козлодуй\", ТЕЦ \"Марица изток 2\", НЕК, ЕСО, \"Булгаргаз\", \"Булгартрансгаз\" и \"Мини Марица изток\".", "date": "2018.06.15", "title": "БЕХ ще емитира евроблигации"}
{"url": "http://standartnews.com/biznes/kevr_predlaga_uvelichenie_s_1081_ot_1_yuli-372705.html", "text": "Комисията за енергийно регулиране /КЕВР/ предлага увеличение с 10,81 на сто на природния газ от 1 юли, вместо исканите от \"Булгаргаз\" 18,5 процента. Това става ясно от доклад на работна група към КЕВР, качен днес на сайта на енергийния регулатор. Цената от 1 юли, по която \"Булгаргаз\" следва да продава природен газ през следващите три месеца, е в размер на 400,95 лв. за 1000 куб. метра или 37,79 лв./MWh (без акциз и ДДС). В тази цена не са включени цени за достъп и пренос през газопреносната мрежа. От \"Булгаргаз\" подадоха заявление за утвърждаване на цена от 427,12 лева за 1000 куб. метра природен газ за третото тримесечие, което представлява ръст от 18,05 на сто спрямо моментна цена от 361,82 лева. Общественият доставчик мотивира исканото поскъпване от 1 юли с очакваните по-високи цени на алтернативните горива на световните пазари - съответно с 11 процента на мазута и с 11,56 процента на газьола, което ще доведе до повишаване на доставните цени от \"Газпром Експорт\" с 11,5 на сто. Експертите на енергийния регулатор се съгласяват с изчисленията на газовата компания, но намират надвзет приход от минали периоди и поскъпването няма да бъде толкова голямо, се посочва още в доклада на работната група на КЕВР. Предложението на КЕВР ще бъде обсъдено до края на този месец и прието окончателно решение на 1 юли. Ако бъде прието предложението на КЕВР за 11-процентно увеличение на цените на природния газ, вероятно ще има промяна и в цените на топлоенергията, защото увеличението е от над 5 на сто.", "date": "2018.06.15", "title": "КЕВР предлага увеличение с 10,81% от 1 юли"}
{"url": "http://standartnews.com/svyat/gratskiyat_parlament_pod_obsada_zaradi_severna_makedoniya-372700.html", "text": "Днес в Атина е имало малък инцидент, когато по време на протеста срещу договора за името с Македония, няколко участници са се опитали да влязат в гръцкия парламент, където се обсъжда вот на недоверие, предава македонската медия „Макфакс\". Гръцката полиция е успяла да попречи на няколко демонстранти, които носещи каски за мотор, да влязат в парламента. Според информацията на местните медии, повечето протестиращи са останали на входните стълби на парламента, а други пред паметника на незнайния войн, който се намира пред самата институция. Съобщава се, че протестиращите са развявали лозунги срещу правителството, обвинявайки го за коварно поведение. Също така портала се посочва, че броят на протестиращите е далеч по-малък в сравнение с този по време на протестите, които бяха организирани по-рано тази година, със същия повод. Правителствата на Гърция и Македония подготвят срещата на премиерите Алексис Ципрас и Зоран Заев, на която ще бъде подписан договорът за край на спора за името между двете държави, пише гръцкият в. \"Катимерини\". Събитието най-вероятно ще се проведе от македонската страна на Преспанското езеро, след като първоначалната идея беше това да се случи на гръцка територия. Езерото е разделено между Македония, Гърция и Албания. По-рано македонската агенция МИА съобщи, че се обсъжда и вариант делегациите на Заев и Ципрас да имат работен обяд в Македония, а самото подписване да се осъществи в Гърция. Решението на Скопие и Атина за името Република Северна Македония, обявено във вторник, обаче е поставено под въпрос от вота на недоверие срещу Ципрас, който бе внесен в парламета от най-голямата опозиционна партия \"Нова демокрация\". Разискванията на вота, които започнаха онази вечер и продължиха до 2 ч. сутринта, трябва да приключат утре следобед. Засега срещата е предвидена за неделя. Договорът трябва да се подпише от първите дипломати на двете страни, Никос Коциас и Никола Димитров, в присъствието на Ципрас и Заев. Поканени са също генералният секретар на ООН Антониу Гутериш, специалният специалният му пратеник по въпросите на гръцко-македонския спор Матю Нимиц, генералният секретар на НАТО Йенс Столтенберг, върховният представител на ЕС по въпросите на външните работи и политиката на сигурност Федерика Могерини и др.", "date": "2018.06.15", "title": "Гръцкият парламент под обсада заради \"Северна Македония\""}
{"url": "http://standartnews.com/balgariya/spetssadat_varna_obvinenieto_kam_kmeta_na_plovdiv-372699.html", "text": "Специализираният наказателен съд върна на прокуратурата обвинителния акт срещу кмета на Пловдив Иван Тотев, заместника му Димитър Кацарски и кмета на пловдивския район „Западен\" Димитър Колев. Тримата са на съд, защото вместо с  обществена поръчка и конкурс,  възложили строителството на зоокът в Пловдив с пряко договаряне, от което община Пловдив е била ощетена с близо 690 000 лева. По случая първо работи пловдивската прокуратура, но не откри данни за престъпление. Затова главният прокурор Сотир Цацаров прехвърли разследването на Софийската  градска прокуратура. Тя внесе  обвинителния акт в Окръжен  съд - Пловдив, който откри в него съществени процесуални нарушения. Такива констатира и наказателният спецсъд, който от ноември единствен гледа този род дела. Според магистратите, в обвинителния акт липсва конкретика и това затруднява правото на защита на тримата подсъдими. \"Прочете се определението на Пловдивския окръжен съд, бяха посочени нарушения, които са отстранени\", каза наблюдаващият прокурор Димитър Петров, който беше категоричен, че съдебното определение ще бъде протестирано пред Апелативния спецсъд.", "date": "2018.06.15", "title": "Спецсъдът върна обвинението към кмета на Пловдив"}
{"url": "http://standartnews.com/mneniya/dve_napred_edno_nazad_s_izpitite-372706.html", "text": "Просветното министерство даде две напред, едно назад по повод на изпитите, които от догодина седмокласниците трябва да държат под нова форма. Първо трябваше да полагат тест върху всички произведения от български автори, които децата са учили в пети, шести и седми клас. Вчера заместник-министърът на образованието Таня Михайлова обяви, че това било нечестно спрямо седмокласниците, които не са били подготвени за този вариант, и те трябва да издържат само теста върху автори, които ще учат догодина. Всичко това се случи само дни след като родители започнаха да се оплакват в медиите, че децата им щели особено много да се затруднят, защото ще трябва да полагат тестове и върху нещо, което са учили в последните години. Хайде стига, бе! Откога в тази държава родители започнаха да диктуват правилата в образователната система и министерството да кляка пред тях? Учило ли е детето ти този материал? Учило го е. Трябва ли да го знае? Очевидно трябва. Как така държавата с дни не може да обърне внимание на родители на деца, които имат специфични потребности и се нуждаят от реална помощ, но за два дни премахва от изпитните програми неща, заради които В цял свят децата полагат изпити върху целия изучаван материал и никой не се лигави, че заради това щяло да се наложи родителите да доплащат по 1200 лева за частни уроци. След като МОН негласно се съгласи с този аргумент, значи на практика приема, че учениците няма да се справят без частни уроци и негласно подкрепя това. Иначе не би трябвало да има проблеми от факта, че обемът на изпитния материал може да се увеличи. Защото напоследък много либерални бг мами забравят, че училището не е създадено, за да забавлява децата им, а за да ги научи на нещо. А ученето е сложен процес. Да, вярно, точно тук просветното министерство се огъна. Родители и учители очакваха от него по-адекватен тест, който да пресява кандидатите за гимназии, а промените всъщност се оказаха козметични. Един вид преразказ щял да се редува с друг? Много важно. И двата вида не учат децата да мислят. Съчинението, което преди време беше публично низвергнато, защото уж децата зазубряли готови тези, е хиляди пъти по-добро от тотото, на което ги караме да играят, и от опитите да преразказват непознати текстове. Какво искаме от тях? Да пресъздават готовите ни формулировки в лъскавата опаковка на това, че децата ни са мислещи? Как си обяснявате факта, че седмокласници изкарват високи оценки по граматика и до матурата вече са забравили отговорите на въпросите, които са дали тогава? Или се опасявате, че учителите, които ще проверяват работите им, са толкова консервативни, че няма шанс да оценят начина им на мислене? Впрочем така е - оригиналните и мислещи деца и преди сега зубрят, за да оцелеят в джунглата на изпитите. Най-мислещите май не оцеляват. Изпитът трябва да се промени радикално, а МОН тепърва ще сформира работни групи, ще прави компромиси, ще пише анализи. И отново ще се съобразява с протестиращи родители в стил \"Този въпрос да ми се махне от главата\".", "date": "2018.06.15", "title": "Две напред, едно назад с изпитите"}
{"url": "http://standartnews.com/balgariya/prouchvane_balgarite_odobryavat_bg_predsedatelstvoto-372697.html", "text": "Българите оценяват отминаващото европредседателство по-скоро положително, макар че не е малък и делът на онези, които признават, че не се чувстват достатъчно запознати. Политическите различия не са попречили на по-скоро позитивните нагласи. Изводите са от Политическия и икономически индекс на „Галъп интернешънъл\" – независимото ежемесечно национално представително изследване, което от началото на 90-те години на двайсетия век изследва мненията всеки месец. 43% казват, че председателството е било по-скоро добро, 12% - че по-скоро не е било добро, а 33% казват, че не са достатъчно запознати. Останалите не могат да отговорят. Сред най-положителните оценки са тези на привържениците на управляващата партия. Но дори и сред привържениците на БСП не преобладават отрицателните оценки – там по-скоро надделяват онези, които не се чувстват достатъчно запознати, за да формират мнение. За сравнително добрата оценка на председателството допълнителна роля играе и традиционно високото доверие на българите в самия Европейски съюз, както и присъщото за такива моменти по-скоро пожелателно обществено мислене.", "date": "2018.06.15", "title": "ПРОУЧВАНЕ: Българите одобряват БГ председателството"}
{"url": "http://standartnews.com/balgariya/dve_napred_edno_nazad_s_izpitite-372706.html", "text": "Просветното министерство даде две напред, едно назад по повод на изпитите, които от догодина седмокласниците трябва да държат под нова форма. Първо трябваше да полагат тест върху всички произведения от български автори, които децата са учили в пети, шести и седми клас. Вчера заместник-министърът на образованието Таня Михайлова обяви, че това било нечестно спрямо седмокласниците, които не са били подготвени за този вариант, и те трябва да издържат само теста върху автори, които ще учат догодина. Всичко това се случи само дни след като родители започнаха да се оплакват в медиите, че децата им щели особено много да се затруднят, защото ще трябва да полагат тестове и върху нещо, което са учили в последните години. Хайде стига, бе! Откога в тази държава родители започнаха да диктуват правилата в образователната система и министерството да кляка пред тях? Учило ли е детето ти този материал? Учило го е. Трябва ли да го знае? Очевидно трябва. Как така държавата с дни не може да обърне внимание на родители на деца, които имат специфични потребности и се нуждаят от реална помощ, но за два дни премахва от изпитните програми неща, заради които В цял свят децата полагат изпити върху целия изучаван материал и никой не се лигави, че заради това щяло да се наложи родителите да доплащат по 1200 лева за частни уроци. След като МОН негласно се съгласи с този аргумент, значи на практика приема, че учениците няма да се справят без частни уроци и негласно подкрепя това. Иначе не би трябвало да има проблеми от факта, че обемът на изпитния материал може да се увеличи. Защото напоследък много либерални бг мами забравят, че училището не е създадено, за да забавлява децата им, а за да ги научи на нещо. А ученето е сложен процес. Да, вярно, точно тук просветното министерство се огъна. Родители и учители очакваха от него по-адекватен тест, който да пресява кандидатите за гимназии, а промените всъщност се оказаха козметични. Един вид преразказ щял да се редува с друг? Много важно. И двата вида не учат децата да мислят. Съчинението, което преди време беше публично низвергнато, защото уж децата зазубряли готови тези, е хиляди пъти по-добро от тотото, на което ги караме да играят, и от опитите да преразказват непознати текстове. Какво искаме от тях? Да пресъздават готовите ни формулировки в лъскавата опаковка на това, че децата ни са мислещи? Как си обяснявате факта, че седмокласници изкарват високи оценки по граматика и до матурата вече са забравили отговорите на въпросите, които са дали тогава? Или се опасявате, че учителите, които ще проверяват работите им, са толкова консервативни, че няма шанс да оценят начина им на мислене? Впрочем така е - оригиналните и мислещи деца и преди сега зубрят, за да оцелеят в джунглата на изпитите. Най-мислещите май не оцеляват. Изпитът трябва да се промени радикално, а МОН тепърва ще сформира работни групи, ще прави компромиси, ще пише анализи. И отново ще се съобразява с протестиращи родители в стил \"Този въпрос да ми се махне от главата\".", "date": "2018.06.15", "title": "Две напред, едно назад с изпитите"}
{"url": "http://standartnews.com/regionalni/stolichna_firma_shte_stroi_petzvezden_hotel_v_banya-372708.html", "text": "Софийската фирма „Галба\" ООД, с управител Анатолий Замфиров, има инвестиционно предложение за изграждането на петзвезден хотел, ресторант и рекреационен център в разложкото село Баня. Предвижда се и ползване на минерална вода от Сондаж №6 от находище на „Гулийна баня\". Хотелът ще е с капацитет до 70 стаи. Ще се построят СПА център с термална зона, Медицински център и място за процедури, открити басейни. За инвестиционното намерение има издадена Виза за проектиране. Постройката е решена на три основни нива и едно подпокривно, а разгънатата застроена площ ще бъде около 5800 кв. м. СПА зоната на комплекса ще е разположена в подземното ниво в югоизточната част на имота. Тя ще се състои от вътрешен топъл и контрастен басейн, контрастни душове, топли легла, стая за релакс, финландска сауна, инфраред сауна, кнайп пътека, лакониум, парна баня, ароматна парна баня, леден фонтан. В Медицинския център ще има солна стая, СПА капсула, душ Виши, масаж, тангенгорна вана. Ще се направят зони за рекреация, както и различни видове басейни – акватоничен, плувен, развлекателен, както и топила с различни температури. Предвижда се рекреационен център с общо 10 лечебни басейна тип \"топила\" за балнеолечение и профилактика на посетителите. Плувните басейни ще бъдат свързани в едно водно огледало, като от вътрешния ще се минава през коридор към  външните басейни. Проектният дебит на минералната вода е до 2.34 литра в секунда.", "date": "2018.06.15", "title": "Столична фирма ще строи петзвезден хотел в Баня"}
{"url": "http://standartnews.com/kultura/goto_da_podarim_badeshte_na_nedonosenite_detsa_na_balgariya-372694.html", "text": "Българският ювелирен бранд Goto Jewellery and diamonds организира благотворителна галавечеря и търг на бижута под мотото \"Да подарим бъдеще на недоносените деца на България!\" в столицата. По време на подготовката на събитието стойността на участващите бижута с диаманти и скъпоценни камъни надхвърли 1 000 000 лева. Основната цел на организаторите от Goto Jewellery and diamonds беше чрез набраните средства да бъде подпомогната новата социална програма на фондация \"Нашите недоносени деца\" за комплексна подкрепа на децата и техните семейства чрез широк спектър от терапевтични услуги. Голяма част от недоносените бебета се инвалидизират, ако не бъдат бъдат своевременно открити редица здравословни проблеми и ако не се извършват редовно необходимите терапии. Мерки за предотвратяването или за драстичното им редуциране могат да бъдат взети само във възрастта от 0 до 7 годинки, но за много родители този финансов разход е невъзможен. По тази причина мултибрандът Goto Jewellery and diamonds организира бляскавото събитие, с което да подпомогне именно семействата на такива дечица. Сред продадените артикули, участващи в търга, беше колие от бяло злато, обсипано с диаманти и един централен диамант, затворен в планински кристал, част от новата колекция на Maison Tatiana Fabergé, посветена на прочутата балерина Анна Павлова. Магнетичното бижу беше купено за 5000 лева, а златно колие за 4000 лева на Utopia със соленоводна перла, комбинирана с един диамант, подари на съпругата си адвокат Георги Хорозов. Колие от бяло злато на leBebé с медальон във формата на силует на момченце от розово злато, прегърнало диамант от двете страни беше продадено за 1250 лв. Дъщерята на бизнесмена Давид Михайлович Кети Коблианидзе си тръгна с мобилен телефон на Tonino Lamborghini за специалната за търга сума от 2500 лева, а собственикът нa бижутерийната компания Jasmine Gold Билал Ахмадов - с магнум бутилка шампанизирано вино Tonino Lamborghini за 1500 лева и сребърен комплект от детска чаша с лъжичка с позлата, ръчно производство на фирма Zografov and Son за 1000 лева. Освен това бяха продадени куверти на стойност 3360 лева, а дарителската кутия събра 470 лева. Истинско мини съзвездие от деца подкрепи каузата на недоносените деца. Музикалните изпълнения на очарователните Валерия Стоянова, Борис Трайков, Диана и Георги Чаушеви трогнаха представителите на българския бизнес елит и ги направиха съпричастни към проблема. Водещ на събитието беше Ники Кънчев, а сред гостите бяха забелязани още Кристина Патрашкова и рапърът Pavell. Благотворителната галавечеря приключи под нежните звуци на цигулката на Диляна Николова и саксофона на Кирил Македонски в столичния ресторант Porto Maltese. Каузата подкрепи и българският Интернет портал Dir.bg като медиен партньор на събитието, Асоциация за подкрепа на децата и множество други компании - Hulchi Belluni, Suulin Gioielli, Jasmine Gold, Nadir Metal Rafineri, Roberto Botticelli, Vega Star Premium, Qwell Collagen Water, Logodaj Winery, Dirk Bikkembergs, сп. Гост, сп. Code M и The Good taste club. Кампанията \"Да подарим бъдеще на недоносените деца на България!\" е част от традиционната благотворителна дейност, развивана от Goto Jewellery and diamonds. \"Вярвам, че когато получаваш, трябва и да даваш. В обществото ни каузите, които имат нужда и заслужават помощ, не са малко, и за съжаление, тази необходимост няма да изчезне. Ето защо ние няма да спрем да помагаме когато, с каквото и на когото можем\", коментира събитието собственикът на Goto Jewellery and diamonds Илия Кадинов. На следващия ден след проведената благотворителна инициатива представители на някои от най-големите европейски марки бижута с диаманти уважиха официалното откриване на новия магазин на фирмата в Свети Влас. Само за вечерта на събитието беше представена специално селектирана за случая колекция от 18 карата злато, естествени соленоводни перли и диаманти. Впечатление правеха специално подбраните колекции на Tonino Lamborghini, Cesare Paciotti, Annamaria Cammilli, Maison Tatiana Fabergé, Aurora, както и авторската колекция бижута с диаманти на Goto. Международното присъствие сред гостите беше подсилено от чара на топмодели от цяла Европа. Участничките във финала на конкурса Miss International Tourism 2018  проявиха силен интерес към бижутата на Goto. Допълнителен артистизъм в атмосферата привнесоха Pavell&Venci Venc', а сред популярните личности, които си закупиха бижута, беше бизнесменът Христо Сираков, който подари на новата си любима гривна от злато и сребро от колекцията GOTO by Aurora, и рапърът Pavell, който си купи два емблематични мъжки пръстена от колекцията GOTO by Zancan. Известен бизнесмен си тръгна от партито с мъжка гривна от кожа, абанос, злато и диамант, а рали състезател зарадва приятелката си с обеци от бяло злато.", "date": "2018.06.15", "title": "Goto: Да подарим бъдеще на недоносените деца на България"}
{"url": "http://standartnews.com/balgariya/borisov_otkri_razshirenieto_na_patya_slanchev_bryag__burgas_video-372701.html", "text": "Премиерът Бойко Борисов и регионалният министър Николай Нанков откриват разширението на пътя Слънчев бряг - Бургас в участъка между Поморие и Ахелой и обходния път на Ахелой. Новоизграденото второ платно на първокласния път ще облекчи трафика през активния туристически сезон. Новото 4-лентово трасе е с обща дължина над 9 км. \"Тази отсечка е за всички нас, за добрия туризъм\", каза министър Нанков. \"Това е отсечката с може би най-много смъртни случаи. Другата част август месец се надяваме отчуждителните процедури да свършат, и бързо ще го опънем. Това, че е хубав пътя не значи че трябва да се кара неразумно. Много внимателно се разотивайте. Само днес 35 хиляди души са кацнали на летището. Тази година ще минат 3 милиона, за това строим. Приказва се лесно, строи се трудно, от 40 години е обещан този път. щяхме да го направим преди 2 години, но знаете защо не го направихме\", каза Борисов. \"С Валери Симеонов бяхме заедно тази сутрин, бяхме се разбрали да открием пътя заедно, но той има друг ангажимент\", каза премиерът. Борисов отказа да отговаря на въпроси на журналисти, защото според неговите думи \"тенденциозно са се предавали думите му, все едно е говорил глупости\"", "date": "2018.06.15", "title": "Борисов откри разширението на пътя Слънчев бряг - Бургас /ВИДЕО/"}
{"url": "http://standartnews.com/mneniya/dilovinfo_pes_natiska_ninova_stoletnitsa_sagreshava_prava-372657.html", "text": "На връх светлите рождени дни на цар и премиер, Гсопод здраве да им дава, тревожна новина с международен, леко скотолжки привкус, напъпли из социалните мрежи. Пес натискал Нинова да приеме Истанбулската конвенция. Сега, вярно, че това пес е съкращение някакво, ама по-неинформираните от българското човечество могат да останат с превратно впечатление. Те и без това още помнят думите на Христо Радевски, изпяти за Столетницата: „ти права си, когато съгрешиш дори\" и – току-виж – решили, че любимата им ръководителка съгрешава с най-добрия приятел на човека. Объркано е, защото и без международен натиск половината апарат на БСП иска да хвърли Нинова на ПЕС-овете. Абе, кучета я яли! - ще каже демократичната общественост, но няма да е права. Стабилен двупартиен модел ни трябва, иначе ще ядете на Марешки... хапчетата! У нас левите традиционно са против левите, а десните против – десните. Ако беше нормално, Нинова трябваше да води прайда, а десните лично да носят цимент за строежа на Белене. Но тук е обратното.  И по-добре, че с това революционно минало на Столетницата следващият Прайд можеше да е въоръжен. Или да нападнат някоя мандра... Иначе политическият ни елит се е заел с важни неща: борба с шума, Левски и Ботев да не са търговски марки...Такива работи. И народът откликва. Ето, снощи съседите така правеха секс, че два пъти  се наложи да викаме Валери Симеонов. По стълбите, казват, се разминал със социалния министър, който ту слизал, ту се качвал. Сигурно като бивш шеф на НОИ е разтревожен от падналите дъждове... То, вярно, че този НОИ е с обикновено, а не с и-кратко, но едно ченгелче не променя същностно картинта. Ето – и Божидар Димитров е започнал да събира по двама българи от всеки вид, за да оцелее Българщината при евентуален потоп! Тя, Българщината, е застрашена и от името Северна Македония. Да не почне сега като Северна Ирландия?! Едни бомби, едни „кървави недели\". Сто пъти предложихме държавата да се казва Александрия. Нали е Александър Македонски? Щеше да има малко търкане с египтяните, но те, македонците, и без това имат търкания с тях. Щото около Вардара „гиптяни\" викат на циганите.  И друго предложение има – нали вече е А1? Значи Мтел е свободно. Ами чудесно име за македонска държава – Мтел?! Какво му е? Тя и администрацията на оператора работеше горе-долу като администрацията на Македония. ...И след време ще можем да казваме А Едно време каква Македония имаше! Почва световното по футбол и българското фейсбук-човечество е особено гордо, че от 20 години не сме губили мач на Световно. Аз няма да пригласям на агитките. Ще отбележа само, че е редно германците да бият. Не за друго, а защото – ако не бият на футбол – се изнервят и нападат Полша. Ето - откакто върви световно по футбол и германците бият често, нито една световна война не е имало! С кравата Пенка повече няма да ви занимаваме! Още преди две седмици прозряхме международната ѝ значимост и писахме в „Стандарт\" по темата. Правилно отбелязват във фейса, че и кравата Милка не е член на ЕС, но постоянно ни я навират в лицето по телевизията. Сега, ако имаме шоколодава индустрия, Пенка трябва веднага да се появи с лешници, със стафиди, с бял и черен шоколад... Капиталистите?!!! Размърдайте се малко, стига чакали на еврофондове и държавни поръчки! Но да оставим Пенка да си мучи на воля и да видим нашенските си овчи работи: Бееееелене! Наистина голямо блеене по въпроса, който иначе се опрости рязко с решението на парламента от изминалата седмица. Международният арбитражен съд отсъди доста ясно: имате реактори, платили сте си близо 3 милиарда, доплащайте и ги взимайте. Ако не ги вземете, всеки ден трупате шестцифрени лихви. Харесват ни, не ни харесват двата руски реактора, от тук насетне имаме три възможности: да търсим инвеститор и да строим; да се опитаме някъде да ги продадем (загубата е трудно изчислима, но да речем около 3-5 милиарда) или да направим музей на безумието на прехода и двата реактора да са основен експонат в него... Продажбата е обречена кауза. Иран беше проявил плах интерес, но отново има забрана да се продават технологии на аятоласите. Музеят – ясно. Оригинална идея, но май не ни е по джоба. Дет се вика още другата идиотщина – Бронзовата къща – не сме направили! А тя също е платена. Строителството – трудна работа, но май остава единствената. Наистина не разбирам воплите на Мартин Димитров и компания. Те какво предлагат всъщност спрямо тези три възможности? Изобщо не ми се влиза в спор добри ли са реакторите, лоши ли са. Вече са платени. Наши са. И ще ги изплатим докрай, все едно дали ги използваме или не. Да го обясним още по-просто: кофтите политици от Тройната коалиция са купили две лади „Нива\", сега готините от ДСБ искат да купим и „Шевролет\" ли? Най-вероятно блеенето ще продължи и другата седмица, когато Столетницата се готви да внася вот на недоверие. Още не е ясно за какво точно, но и старият номер с белия лист, на който пише „Вие си знаете!\", върши работа.  Точно, както в историята за пияницата, който отново се прибрал в  четири сутринта и жена му го почнала от вратата\" Къде ходиш, бе?!Кое време е?!!\" Човекът понечил нещо да отговаря, нещо да се оправдава, после махнал с ръка и казал: „Интелигентна жена си, виж там измисли нещо къде съм ходил\". Така де, те да внесат вот, ние сме интелигенти хора, нещо ще измислим. Между другото, едно време през буйното ми тинейджърство, най-много боя ядах в Четвърто районно на милицята, след изречението „Интелигенти хора сме, ще се разберем!\" За срещата на Тръмп с Ким Чен Ун какво да кажем? И по-смешни неща сме виждали. Например кака Ангела, дето се беше изправила срещу бай Тръмп, също един Георги Димитров в Лайпциг. Забавно е, когато американския президент се държи също Валери Симеонов на Какао бийч. Самият той каза, че снимката не изглеждала много приятелска, но пък те си говорили разни весели неща и изобщо не са се карали. Аз за Тръмп лошо няма да кажа! Ето, той вече спомена, че „критиките на Трюдо срещу него ще струват много пари на канаднския народ\". Ние пари нямаме и Тръмп не критикуваме!", "date": "2018.06.15", "title": "DILOV.INFO: ПЕС натиска Нинова, столетница съгрешава права"}
{"url": "http://standartnews.com/balgariya/mon_dade_na_zaden_za_izpita_v_7_klas-372704.html", "text": "Просветното министерство даде на заден ход за изпита по български след седми клас през следващата година. Заместник-министърът на просветата Таня Михайлова оттегли идеята поне за новата учебна година децата да държат тест не само върху литературните творби от български автори, които се учат в седми клас, но и върху тези, които са изучавали в пети и шести. Сред тях са \"Хайдути\" на Ботев, \"Отечество любезно\" на Вазов, \"Серафим\" на Йовков и \"Художник\" на Веселин Ханчев. Това стана след протест на родители, че не е честно да се увеличава обема на произведенията, върху които техните тийнейджъри ще държат изпит, със задна дата. Майки и бащи се жалваха пред медиите, че трябва да вложат допълнителни пари за частни уроци на децата си. Заради това промяната ще бъде олекотена само за тази учебна година, за да не се чувстват ощетени децата, обясни Таня Михайлова. От следващата година и творбите от пети и шести клас влизат в учебниците. Промените в програмите ще станат ясни в края на юли, допълни още заместник-министърът. Една от идеите е трансформиращият преразказ през година да се редува със сбит, което според родители и учители ще обърка децата. Другата идея е писането на теза по даден проблем да се редува със създаване на характеристика на литературния герой.", "date": "2018.06.15", "title": "МОН даде на заден за изпита в 7 клас"}
{"url": "http://standartnews.com/svyat/600_miliona_indiytsi_nyamat_dostap_do_voda-372685.html", "text": "Индия се сблъсква с най-лошата водна криза в своята история, смятат експертите от Националния институт за трансформация. Около 600 милиона жители на субконтинента, който има население от около 1,3 милиарда души, се сблъскват с липсата на вода, около 200 000 умират годишно заради трудния достъп до водни ресурси, сочи докладът на експертите. „Според прогнозите, към 2030 г. търсенето на вода в страната два пъти ще надхвърли достъпните ресурси, което ще доведе до сериозен недостиг за стотици милиони души и може да доведе до съкращаване на БВП с 6%\", се казва в документа. Едновременно с недостига на вода Индия се сблъсква и с друг проблем: до 70% от водните ресурси в страната са замърсени. Експертите също така смятат, че към 2020 г. около 20 големи индийски градове ще изчерпят подземните си води, което може да засегне допълнително 100 милиона души. Авторите на доклада подчертават, че недостигът на вода се е превърнал в един от най-важните проблеми на Индия. Те призовават властите да предприемат незабавни мерки за подобряване на ситуацията.", "date": "2018.06.15", "title": "600 милиона индийци нямат достъп до вода"}
{"url": "http://standartnews.com/svyat/yunker_tramp_me_nareche_brutalen_ubiets-372680.html", "text": "Председателят на Европейската комисия Жан-Клод Юнкер заяви, че президентът на САЩ Доналд Тръмп го е нарекъл \"брутален убиец\" на срещата на Г-7 в Канада в края на миналата седмица, предаде БТА, позовавайки се на Ройтерс. Вчера в реч в областния парламент на Бавария Юнкер, който също участва в разговорите на Г-7, разказа за срещата си с Тръмп. \"Миналата седмица Тръмп ми каза: Жан-Клод - Вие сте брутален убиец\", заяви Юнкер, който е бивш премиер на Люксембург. \"За пръв път Люксембург се превръща в такава опасност за САЩ. Мисля, че го е казал като комплимент, но не съм сигурен.\" Срещата на Г-7 не доведе до затваряне на увеличаващата се пропаст между САЩ и другите сили, много от които Тръмп обвинява във водене на търговска политика, третираща несправедливо Щатите. Вчера държавите от ЕС единодушно подкрепиха план за вносни мита на стойност 2,8 милиарда евро за американски продукти в отговор на митата на САЩ върху вноса на стомана и алуминий от съюза, казаха източници от ЕС. \"Не може да оставим митата без отговор. Не съм настроен за война, но не приемам да ни диктуват отнякъде другаде какво да правим в Европа. Това е назависим континент. За това са се борили немалко хора\", заяви Юнкер.", "date": "2018.06.15", "title": "Юнкер: Тръмп ме нарече \"брутален убиец\""}
{"url": "http://standartnews.com/lyubopitno/izpratiha_rech_na_stivan_hoking_v_cherna_dupka-372695.html", "text": "Думи на Стивън Хокинг, взети от негова реч, в която призовава хората \"да работят заедно, за да спасят планетата\", бяха изпратени под формата на радиосигнал към черна дупка, съобщи АФП, позовавайки се на Европейската космическа агенция (ЕКА). Записът на гласа на Стивън Хокинг беше изпратен в Космоса, точно когато прахът му беше положен в Уестминстърското абатство в Лондон между гробовете на Исак Нютон и Чарлз Дарвин. ЕКА се ангажира с техническото изпълнение на идеята по молба на семейството на Стивън Хокинг и фондацията на негово име. Сигналът е насочен към най-близката до Земята черна дупка 1А 0620-00 от параболична антена близо до Мадрид. Тази черна дупка е открита през 1975 г. Тя е на 3500 светлинни години от Земята. Когато сигналът достигне до нея, ще бъде \"много, много слаб\". Дъщерята на професор Хокинг Люси каза, че посланието е красив символичен жест, чрез който се осъществява връзка между присъствието на баща й на планетата Земя, желанието му да полети в Космоса и изследванията му на Вселената. \"Това е послание на мира и надеждата, на единството и необходимостта да живеем заедно на тази планета\", каза тя. В записа гръцкият композитор Вангелис е включил синтезирания глас на Стивън Хокинг в свое ново произведение. Той продължава малко повече от шест минути, от които половината са изпълнени от гласа на учения. Записът е кодиран в стандартен формат в бинарни данни.", "date": "2018.06.15", "title": "Изпратиха реч на Стивън Хокинг в черна дупка"}
{"url": "http://standartnews.com/mneniya/referendumat_na_erdogan_mozhe_da_se_prevarne_v_avtogol-372702.html", "text": "- Причината да бъдат насрочени за юни тази година вместо за ноември 2019 г. виждам във влошаващата се икономическа ситуация в Турция-ръст на инфлацията над 12%, оскъпяване на вноса, ръст на цените, липса на чуждестранни и вътрешни инвестиции, намаляване на работните места. Тази негативна тенденция ще продължава да се засилва още повече, за това Ердоган и гравитиращите около него партии предпочитат да избързат докато все още не са загубили съвсем благоразположението на избирателите. - Днес предпоставките са доста по-различни в сравнение с последните избори. На политическата сцена се появи една нова партия - т.н. \"Добра партия\" (ДП) начело с бившата министърка на вътрешните работи Мерал Акшенер, която по принцип идва от националистическия лагер и е считана за твърдолинейна. Народно-републиканската партия (НРП) издигна за свой кандидат не шефа на партията, който е твърде безличен, а по-популярния Мухарем Индже. - Резултатите от проучванията на общественото мнение са доста противоречиви. Проправителствените медии и агенции твърдят, че Ердоган ще спечели още на първия тур. Малкото опозиционни източници сочат, че няма да успее да събере абсолютно мнозинство. Най-интересен е анализът на вестник \"Хюриет\", според който всички проучвания допускат една съществена грешка. Те не отчитат факта, че Ердоган неотдавна проведе референдум за засилване на президентските пълномощия. Но референдумът показа, че силите на поддръжниците и на противниците бяха почти равни. В големите градове като Анкара и Истанбул противниците имаха надмощие. От тук изводът, че ако Ердоган не беше упорствал за разширяване на правомощията, днес неговият шанс би бил значително по-голям както на президентските, така и на парламентарните избори. Референдумът от миналата година може тази година да се превърне в автогол, като се има пред вид започналия спад на популярността му. - Големият въпрос е кой от другите кандидати ще бъде втори на първия тур? Индже от НРП или Акшенер от ДП? Не бива да подценяваме и възможностите на прокюрдската Демократическа партия, която обяви, че вероятно ще подкрепи Акшенер. Това означава, че вече е налице ситуация с две големи неизвестни. Ако се стигне до втори тур може да стане така, че всички натрупани негативи срещу Ердоган да се излеят в нещо като \"сега имаме възможност да се отървем от него!\" Не бих се обзаложил, но не го изключвам. Картината се усложнява и изглежда така: първо - ще се стигне ли до втори тур? Второ - ако да, то кой от двамата? Трето- ще може ли Ердоган да спечели втория тур? Четвърто- ще успее ли кюрдската партия да влезе в парламента? Четири неизвестни, за които никой в момента не е в състояние да направи що-годе надеждна прогноза. - Ако бъде преизбран, това за него би означавало, че избирателите потвърждават досегашния му курс. Би могло да се очаква засилване на националистическата му и анти-западна политика, в т.ч. по-нататъшно отдалечаване от ЕС. Но ако получи предупреждение от избирателите, може да се очаква известна предпазливост и омекотяване на противопоставянето. Днес той се опитва да прехвърли изцяло вината за икономическия спад върху заговора на Запада срещу Турция. За сега това все още минава, такъв е манталитетът на турското население, но не се знае до кога - инфлацията продължава да расте, цените също. - Тази пасивност е взаимна. И двете страни, Турция и ЕС, въпреки че не го казват на глас, са наясно, че в обозримо бъдеще не може да става дума за членство в ЕС. Въпросът е кой пръв ще дръпне шалтера. Кой ще каже пръв- прекратяваме преговорите. Като цяло и двете страни ги задоволява привилегированото партньорство, бих казал за Турция то е дори по-изгодно от пълното членство, което изисква делегиране на част от турския суверенитет на Брюксел и орязване на част от току-що увеличените правомощия на президента. Убеден съм, че ако един ден се стигне до сериозни преговори турското ръководство само ще се отдръпне и ще каже: това не е работа за нас! - Това вече отдавна го знаят всички политически кръгове в страната. Не бива да подценяваме и факта, че последните години привлекателността и авторитета на ЕС силно намаляха и илюзията се разпръсква. Дали и кога нещата между ЕС и Турция отново ще станат както преди е трудно да се предвиди. Ако изхождаме от опита от последните 10 години, съпротивата от страна на отделни страни-членки на ЕС е огромна. Освен това, днес проблемите на ЕС са други, Турция вече не е интересна както по-рано, тя вече не е онази икономически стабилна страна, не е вече и заплаха заради вълната от бежанци, която трябваше да бъде овладяна и прекратена с нейна помощ. А в Турция основният проблем и приоритет на турското ръководство през последните години бе борбата срещу Гюлен и неговите привърженици, срещу \"заговора, спонсориран от Запада\". За Турция напоследък, с изключение на Сирия, външната политика загуби своето значение. - При всички случаи, неговата Партия на справедливостта и развитието (ПСР) ще остане с най-много гласове в парламента. Предполагам, че новият президент или президентка няма така ревностно да прилагат по-широките президентски пълномощия от референдума, а също така няма да бъдат така остри в отношенията си с ЕС.Но има една подробност. Ако ПСР получи абсолютно мнозинство, но Ердоган не стане президент, тогава вътрешнополитическата ситуация в страната няма да е лесна, ще следва конфликт след конфликт. Ако обаче ПСР не успее да получи абсолютно мнозинство, то тогава ситуацията ще е малко по-лека. Президентът няма да има толкова силна опозиция в парламента. - Сирийската тема винаги се подчертава много силно - Ердоган твърди, че борбата срещу кюрдите е много успешна в резултат на нападенията на турската армия срещу кюрди в северен Ирак, в Сирия и на други места. Дали това може да омае достатъчно силно избирателите? Донякъде да, но не бива да надценяваме ролята на сирийския конфликт върху вътрешнополитическите процеси в страната. Според мен негативното икономическо развитие много повече ги притеснява, отколкото Сирия. В крайна сметка, който и да вземе властта в страната, взаимоотношенията с ЕС и преговорите за евентуално членство няма да станат по-благоприятни. - Без особено съпричастие и вълнение. Неголяма част от тях изпитват определени националистични чувства, но е трудно да се прецени каква част от тях са привърженици на Ердоган. Вероятно и поради това, че техните основни жизнени интереси са в Австрия, а не в Турция и за тях нещата там са периферни. Също така, едва ли засилването на ислямския фактор в Турция се посреща с особен ентусиазъм от болшинството турци, работещи и живеещи в Европа. От друга страна, у турците, за разлика от много други национални групи, винаги е налице една по-силно изразена двойна лоялност - от една страна, към страната домакин, от друга страна, към Турция, дори и да са се отказали от турското гражданство и да са приели австрийското. Тези чувства се опитват да използват и манипулират турските политици и проповедници, за да си докарат по някой и друг глас в повече. Друг е въпросът, колко от хората ще отидат да гласуват, колко от бюлетините ще бъдат действителни, колко от действителните ще са за Ердоган и въобще как ще се извърши преброяването. Не вярвам всичко това да има особено влияние върху крайните резултати от изборите. Но така или иначе, предстоящите избори се очертават да бъдат особено интересни и изпълнени с много неизвестни.", "date": "2018.06.15", "title": "Референдумът на Ердоган може да се превърне в автогол"}
{"url": "http://standartnews.com/balgariya/zhena_se_preobarna_s_dzhip_i_se_zapali_na_trakiya-372692.html", "text": "Лек автомобил изгоря на магистрала \"Тракия\". Инцидентът стана на 27-ия километър на аутобана в посока София. Джип, който се е движел по магистралата, е катастрофирал, преобърнал се е в канавка и се е самозапалил. Водачът е жена, тя не е със сериозни наранявания. Пламъците бяха бързо изгасени от екипите на пожарната. Автомобилът не попречи на движението и то продължи нормално.", "date": "2018.06.15", "title": "Жена се преобърна с джип и се запали на \"Тракия\""}
{"url": "http://standartnews.com/lyubopitno/balgarin_pecheli_medali_s_mini_samoletcheta-372698.html", "text": "Вече трета година служителят на Летище \"София\" Петко Карамитев печели престижния златен медал в категорията \"Пътнически самолети\" на една от най-големите изложби по стендов моделизъм в Европа. Състезанието в унгарския град Мошонмагяровар (град на ветровете) повече две десетилетия събира хора от цял свят. Тази година на конкурсния форум са се състезавали участници с над 3000 модела в различни категории. Освен Петко, още един българин - Александър Валерианов, печели златно отличие в категория \"Пътническа авиация\". Стендовият моделизъм  е изработване на мащабно умалени модели на автомобили, танкове, кораби, къщи, замъци и какво ли още не. Целта е да се постигне максимална реалност - малкият модел максимално да прилича на оригинала. Повече от четвърт век от своя млад живот златният медалист Петко Карамитев е посветил на хобито си. И това не е случайно. Петко е израснал в семейство на авиатори. Баща му е бил командир на Ту-154 в авиокомпания \"Балкан\", брат му е командир на Боинг, а той самият работи на Летище \"София \" от 10 години. Започнал като шофьор на перонен автобус, после е работил в отдел „Управление на авиационната безопасност\" и сега отново е на перонните автобуси. Страстта на Петко към стендовия моделизъм се появила, когато бил съвсем малък. \"Като всяко малко дете обичах да си играя с колички. Живяхме известно време в Дания, бях отрупан с детската игра ЛЕГО и оттам ми се запали страстта към  моделиране, към създаване на разни колички, самолетчета, къщички и т.н. Дори си купих малка тоалетна от тези за куклички, кухничка с малки тиганчета. По самия стендов моделизъм ме запалиха мои съученици, като бил съм някъде 4-5-и клас\", споделя Петко. Той използвал обикновена четка и първите му попаднали зелени боички. Правел всякакви умалени модели, които могат да бъдат купени -  на кораби, вертолети, танкове, фигурки на войничета. Тогава нямало достъп до информация, интернет, снимки и други помощни средства. И каквото видел в списанията, това правел. После се събирали с приятели по домовете и правели модели, а след това нещата станали по-сериозни. \"След години човек си харесва някаква конкретна област. На мен ми хареса гражданската авиация. Една моя позната си беше харесала един самолет Боинг и ме помоли да й го направя. Направих го и много ми хареса. Така ме привлече и почнах да правя само пътнически самолети и цивилни вертолети, без бойна техника\", казва Петко. Хобито на моделиста му отнема доста време. За да се съсредоточи му трябват поне 1-2 дни, през които от сутрин до вечер сяда и изцяло се занимава с това. С всеки един модел иска да надгражда. А фантазията играе огромна роля в моделизма.  Щастлив е, че среща разбиране у съпругата си Десислава, която го подкрепя в начинанието му. При изработката обикновено ползва предварително отлети от производители пластмасови форми, които се сглобяват. Според Петко най-трудната част е боядисването, така че моделът максимално да добие визията на оригинала. Най-голямата тънкост е да бъдат боядисани качествено, прави се състаряване, да не изглежда така все едно, че е излязъл току-що от завода. Като цяло Петко като почти всички моделисти, цели максимално доближаване до оригинала. Прави моделите доста раздвижени, с отворени врати, фигурки и наземна техника, която придава живот на композицията. Петко признава, че голямата му страст е да прави пътнически самолети на „Балкан\", които са летели през годините. Имал в колекцията си всички самолети, с изключение на три. и най-изящният, най-прекрасният самолет. \"Той е емблематичен, като видиш силуета му, знаеш че това е Ту-154. Новите модерни самолети много си приличат, трудно можеш да ги различиш кой какъв е\", казва Петко. Този самолет има и сантиментална стойност за него, тъй като баща му е бил командир именно на Ту-154. \"Искам да направя Ил-14 на Български въздушни линии, когато още е било ТАБСО, ще бъде с ливрея, сребрист, красив\", споделя Карамитев. Споделя, че ако не правел самолети, би моделирал вертолети или цивилни автомобили. \"Влязла ми е мухата да направя една УАЗ-ка джипка от едновремешните, тъмносиня с жълта лента през нея  и на нея ще пише \"Народна милиция\". Това е един от триковете в моделизма - да привлечеш вниманието на комисията, която те оценява на изложбите. Защото ако от 20 танка всичките са зелени, твоят дори да е много хубав, шансът да не го забележат е много голям, но когато е различен от останалите и е направен креативно, тогава със сигурност отиваш в  предпочитаните модели. Всеки се старае да бъде оценен труда му\" казва Петко. Някои от моделите той е подарил, други, които са доста архаични, продал, защото може да ги направи отново. защото имат за мен сантиментална стойност\", споделя Петко. Експонатите си той държи на специално място, което нарича шеговито \"витрина на самочувствието\". Скоро си преброил грамотите и медалите, които надхвърляли 40. В момента Карамитев участва в клуб по стендов моделизъм и правят всяка година изложби, основно във Висше транспортно училище „Тодор Каблешков\". Поддържат връзка с чуждестранни клубове, ходят си един на друг по изложби. Последно били в Гърция. До месец Петко ще стане баща. Нищо чудно един ден да посвети и детето си в тайните на моделизма.", "date": "2018.06.15", "title": "Българин печели медали с мини самолетчета"}
{"url": "http://standartnews.com/balgariya/dps_zakonoproektat_za_balgarskiya_ezik_povishava_etnicheskoto_naprezhenie-372684.html", "text": "\"Предложението на националистите за българския език е част от тази политика, която повишава етническото напрежение в България\". Това заяви за \"Здравей, България\" Йордан Цонев от ДПС по повод законопроекта, изготвен от Обединените патриоти, който  задължава чиновниците вече да са задължени да обслужват гражданите единствено на български език. \"В общините, в които етническите турци са мнозинство, всеки от администрацията е завършил висше образование и прекрасно владее български език и си служи с него\", аргументира се той. Той даде коментар и за решението на Общинския съвет на Стара Загора да промени арабски имена на местности и топоними с такива на български: \"Защо след като в България има български граждани, които се казват Ахмед и Мехмед, защо да няма Ахмед Баир или Мехмед Чешма? Защо? Няма как те в собствената си родина да се чувстват добре\". Относно преговорите между Скопие и Атина за името на Македония той заяви: \"Балканите трябва да се освободят от историческите реминисценции, когато правят политика. Това на Балканите минира целия процес на стабилност и мир\". Той изтъкна, че позицията на ДПС е, че държавите от Западните Балкани трябва по най-бързия начин да бъдат интегрирани в НАТО и ЕС. Това ще даде стабилност на Балканите.", "date": "2018.06.15", "title": "ДПС: Законопроектът за българския език повишава етническото напрежение"}
{"url": "http://standartnews.com/balgariya/zaharieva_zaminava_za_makedoniya-372677.html", "text": "Вицепремиерът и министър на външните работи Екатерина Захариева ще бъде на посещение в Македония на 15 и 16 юни. Днес тя ще посети детска градина в община Ново село и ще връчи дарение - компютърна техника, за детското заведение. По-късно същия ден първият ни дипломат ще отпътува за град Струмица. Там Захариева ще присъства на постановката „Железния светилник\" на театър „Българска армия\", която от началото на седмицата се представя в македонски градове. В програмата на вицепремиера са включени и срещи с представители на местната власт в Ново село и Струмица. На 16 юни външният ни министър ще бъде в Скопие за официалното откриване на фестивала „One Love Tour 2018\", който представя традициите на България и Македония и в него участват едни от най-популярните изпълнители на различни стилове музика от двете страни. Вчера премиерът Бойко Борисов и външният министър Екатерина Захариева отказаха да се срещнат с македонския президент Георге Иванов, който пристигна на посещение у нас по покана на държавния глава Румен Радев. За решението Иванов научи при пристигането си в България. От пресцентъра на Министерския съвет аргументираха отказа с това, че правителството не желае да се намесва във вътрешните работи на съседната държава и не вижда смисъл да бъде използвано във вътрешнополитическите дебати в Скопие. По-късно министър-председателят Борисов обясни, че с този акт е показал отношението си към премиерите на Македония и Гърция, които по думите му били храбри и отговорни. Тази седмица министър-председателите Зоран Заев и Алексис Ципрас постигнаха консенсус по спора за името на западната ни съседка, като се спряха на Република Северна Македония. Президентът Иванов отказва да подпише споразумението, като се аргументира, че процесът по водене на преговорите бил непрозрачен, а срещата му със Заев и външния министър за представяне на договорката бе с рекордната продължителност от две минути. Решението на изпълнителната власт у нас да откаже среща с македонския президент предизвика разнопосочни реакции. Македонският президент заяви, че за това решение отговорност носи премиера, който бил не само българския министър-председател, но и ръководител на страната, председателстваща Съвета на ЕС и по думите на Иванов с този жест Борисов не изпълнява приоритетите си. Българският президент Румен Радев пък изрази надежда приоритетите ни за Западните Балкани \"да не се свеждат само до прегръдки\" и напомни, че \"когато призоваваш други да водят диалог, ти самият не трябва да бягаш от него\". Очаквано от Обединените патриоти се чуха мнения на одобрение за решението на Борисов, а опозицията отправи критики.", "date": "2018.06.15", "title": "Захариева заминава за Македония"}
{"url": "http://standartnews.com/balgariya/za_turisticheskiya_sezon_otkrivat_razshireniya_pat_slanchev_bryagburgas-372676.html", "text": "Министърът на регионалното развитие Николай Нанков ще открие разширения участък от пътя к.к. \"Слънчев бряг\" – Бургас и обходния път на Ахелой. Новоизграденото второ платно на първокласния път ще облекчи трафика през активния туристически сезон. Новото 4-лентово трасе е с обща дължина над 9 км.", "date": "2018.06.15", "title": "ЗА ТУРИСТИЧЕСКИЯ СЕЗОН: Откриват разширения път \"Слънчев бряг\"-Бургас"}
{"url": "http://standartnews.com/balgariya/prokuraturata_ima_koruptsionen_element_v_deynosti_na_meditsinski_odit-372675.html", "text": "Има ли чадър над определени болници в страната? Това проверява прокуратурата, която влезе в  Изпълнителната агенция „Медицински одит\". Разследващите търсят престъпна схема, при която са били облагодетелствани определени медици и лечебни заведения. Установени са и смъртни случаи в различни болници, за които агенцията е извършвала проверки, но прокуратурата не е била сезирана. „Има данни за съществуващи отношения между ръководството на „Медицински одит\" и конкретни лекари и ръководители на болници. Касае се категорично за злоупотреба с власт, а не само за административно нарушение. Има и корупционен елемент. Можем да приемем, че се касае за корупционно престъпление\". Това каза в ефира на „Здравей, България\" Румяна Арнаудова, говорител на главния прокурор. Тя обясни, че „при наличие на данни за извършено престъпление от общ характер, агенцията е взела самостоятелно решение да не сезира прокуратурата\". Така не се е стигнало до наказания за извършители на престъпления. Арнаудова каза още, че са събрани доказателства за „комуникация\" на определени медици със служители, извършвали проверки по сигнали за лекарски грешки. „На въпросните служители са били давани наставления за това как да извършат дадена проверка. Били са карани да подправят изготвени вече доклади към констативни протоколи. Ние вече разполагаме с въпросните документи\", обясни Арнаудова. Освен това, имало несъответствия и между това, което „Медицински одит\" са обявили на страницата си в интернет и онова, което са предоставили на прокуратурата. „Липсват около 40 преписки, които ще бъдат изискани\", каза Арнаудова. Тя се е запознала с общо 608 преписки, създадени по сигнали на граждани. Сред тях са и тези за смърт на 11-има пациенти.", "date": "2018.06.15", "title": "Прокуратурата: Има корупционен елемент в дейности на „Медицински одит”"}
{"url": "http://standartnews.com/balgariya/shte_se_razdeli_li_prof_plochev_s_posta_upravitel_na_nzok-372678.html", "text": "Народното събрание ще разгледа предсрочното освобождаване на шефа на Национална здравноосигурителна каса проф. Камен Плочев. Вчера с 11 гласа \"за\" и 7 \"против\" здравната комисия към НС одобри Плочев да се раздели с поста си. През февруари здравният министър Кирил Ананиев поиска оставката на проф. Камен Плочев, защото управителят на касата поискал актуализация на бюджета на институцията. Плочев бе обвинен в лъжа за това, че съобщи, че касата има 133 млн. лв. просрочени дългове към чужди фондове. След проверка обаче стана ясно, че професорът е прав, но състоянието му се влоши и постъпи в болница. В края на май той информира, че лечението му продължава повече от три месеца, което дава законовото право на властите да го освободят от поста. Миналата седмица, четири месеца след като поиска оставката на управителя на НЗОК, Ананиев заяви, че с най-голямо удоволствие би продължил да работи с него. Министърът увери, че управителят на здравноосигурителната институция е достоен лекар и човек и негативни настроения към него няма. Вчера здравната комисия одобри той да бъде освободен, а като основен аргумент се изтъкна влошеното здраве на проф. Плочев.", "date": "2018.06.15", "title": "Ще се раздели ли проф. Плочев с поста управител на НЗОК?"}
{"url": "http://standartnews.com/balgariya/zadarzhan_e_piyan_shofyor_za_katastrofata_na_bul_akad_ivan_geshov_v_sofiya-372681.html", "text": "Задържан е един от шофьорите, които участваха в тежката верижна катастрофа на бул. „Акад. Иван Гешов\" в София снощи. Пробата му за алкохол е положителна, съобщиха за bTV от МВР. До късно снощи булевардът беше блокиран заради инцидента, но вече движението е пуснато. 9 коли се сблъскаха във верижната катастрофа. Пострада семейство с дете. Най-тежко е състоянието на майката, която има контузия на главата, мозъчно сътресение и е губила съзнание. Още трима пострадали са прегледани на място. Разчистването на смачканите коли продължи няколко часа.", "date": "2018.06.15", "title": "Задържан е пиян шофьор за катастрофата на бул. „Акад. Иван Гешов” в София"}
{"url": "http://standartnews.com/balgariya/visoki_temperaturi_i_valezhi_prez_vtorata_polovina_na_yuni-372682.html", "text": "През втората половина на месец юни времето ще запази характера си – валежите ще са неравномерно разпределени, а температурите ще са около и над климатичните норми. В западната половина от страната валежите ще бъдат около нормата, а в източната – ще са на по-малко места и ще са по-малко като количество. На 15-и на много места в западната половина от страната отново ще се развива мощна купесто-дъждовна облачност. Ще има интензивни краткотрайни валежи от дъжд с гръмотевични бури и градушки. Преди обяд в източните райони ще е предимно слънчево, но след обяд на места, главно в югоизточните райони, ще има временни увеличения на облачността и ще превали и прегърми. Ще духа слаб до умерен вятър: в западната половина от страната – от северозапад, а в източната – от югоизток. Максималните температури ще са от 25° – 28° в Западна България до 33° – 35° в Североизточна. През почивните дни и в понеделник ще се задържи неустойчиво, с развитие на мощна купеста и купесто-дъждовна облачност. На много места из цялата страна ще има краткотрайни валежи и гръмотевични бури. Ще се запазят условията за локални интензивни валежи и градушки. От северозапад, в източните райони от североизток, ще проникне малко по-хладен въздух и температурите слабо ще се понижат. Във вторник и сряда валежите чувствително ще намалеят като обхват и интензивност, ще има и повече слънчеви часове. Температурите ще се повишат. В четвъртък отново в югозападната половина от страната на много места ще превали и прегърми. Вятърът ще е източен, в Източна България – умерен. Дневните температури ще са малко по-ниски. През третото десетдневие температурите ще се повишат, по-чувствително през последните дни от месеца. По-малка е вероятността за превалявания около 24 – 25 юни и в края на месеца.", "date": "2018.06.15", "title": "Високи температури и валежи през втората половина на юни"}
{"url": "http://standartnews.com/balgariya/yordan_tsonev_dps_shte_podkrepi_vota_na_nedoverie-372686.html", "text": "„Ще подкрепим вота на недоверие на БСП срещу правителството за сектор „Сигурност\", ние сме опозиционна партия. Искам да подчертая, че ние искахме да внесем вот по тази тема още през декември м.г. Радвам се, че сега БСП узря за идеята на ДПС\". Това обяви зам.-председателят на парламентарната група на ДПС Йордан Цонев пред „Нова телевизия\". Както вече е известно от левицата обявиха, че ще внесат вот на недоверие на правителството заради провалите в сектор „Сигурност\". Според Цонев вот на недоверие може да се внесе и по тема „Здравеопазване\". „Вижте какво става в здравната система. Има Плочев, няма Плочев. Европредседателството приключи, но проблемите в България продължават със страшна сила\", каза депутатът от ДПС. Според него България се нуждае от национална програма за реформи. Цонев коментира и вчерашното изказване на шефа на антикорупционната агенция Пламен Георгиев, че колегата му Делян Пеевски е най-проверяваният човек в България. „За да си плащаш данъците, за да спазваш всичко, което трябва да спазваш, трябва да имаш самият ти познания и да имаш съветници. Не всичко може да знаеш\", каза Цонев. „В коментарите на т.нар. десни имаше мъка. За десните не е важно да има антикорупционни органи и те да работят и да проверяват, за тях е важно тези органи да произвеждат като виновни тези, които те искат да произвеждат като виновни. И тук ви посочвам румънския модел с онази прокуратура. Ако антикорупционните проверки се извършват от лидера на ДСБ Атанас Атанасов, е няма да повярвам в истинността им. Като знам биографията на Атанасов и добър ден да ми каже, няма да му повярвам\", добави Цонев.", "date": "2018.06.15", "title": "Йордан Цонев: ДПС ще подкрепи вота на недоверие"}
{"url": "http://standartnews.com/balgariya/voenen_tseremonial_za_pogrebenieto_na_pilotite-372691.html", "text": "Двамата загинали пилоти на катастрофиралия хеликоптер Ми-17 бяха погребани вчера с военни почести. Стотици близки, роднини, колеги и познати изпратиха в последния им път майор Пламен Пантилеев и майор Стоян Неделчев. Тренировъчният полет на разбилия се хеликоптер фатален за 48-годишния командир на екипажа Пламен Пантилеев и помощника му – 45-годишния Стоян Неделчев. Причините за тежкия инцидент се разследват, а резултати се очакват в рамките на месец. На траурната церемония на Централния гробищен парк в Пловдив присъстваха военният министър Красимир Каракачанов, началникът на отбраната Андрей Боцев, командирът на Военновъздушните сили ген.-майор Цанко Стойков, командирът на 24-та авиобаза Крумово бриг. ген. Димитър Иванов, областният управител Здравко Димитров, генерали от Българската армия, много военни, цивилни служители от Въоръжените сили и граждани. \"За летците небето е дом, а животът им е възход нагоре към висините. Даваме обет да пазим спомена за тях и да подкрепяме семействата. Да бъдем единни, за тези които избраха вечния полет към светлината и незабравата\", каза командирът на Военновъздушните сили генерал-майор Цанко Стойков.  Заупокойна молитва за загиналите български военни пилоти бе отслужена от пловдивския митрополит Николай. Точно в 12 часа, когато ковчезите на двамата пилоти бяха положени един до друг в земята, заваля кротък дъжд, сякаш и небето искаше да сподели болката на събралите се на Централните пловдивски гробища, пише \"Марица\". Колегите им, които присъстваха на погребението бяха единодушни, че ще ги запомнят като изключителни професионалисти и приятели. Стотици роднини и близки на загиналите, военнослужещи и цивилни служители от Българската армия сведоха глави пред офицерите от Военновъздушните сили, загинали при изпълнение на служебния си дълг. По време на тържествената церемония бяха прочетени и съболезнователни адреси до семействата на загиналите от президента на Република България и върховен главнокомандващ на Въоръжените сили Румен Радев, от държавни институции, от военни формирования и частни фирми. Майор Пламен Пантилеев и майор Стоян Неделчев загинаха при падането на военно-транспортния вертолет при учение в района на авиобаза Крумово в понеделник. Вече тече разследване, работи се по всички версии, а най-вероятната е техническа неизправност на машината, стана ясно след катастрофата. Пантилеев и Неделчев са били опитни пилоти с десетилетия стаж и стотици часове във въздуха. Нальотът им от началото на годината обаче бил малък, стана ясно след инцидента. Целият им професионален път е свързан с вертолетната авиобаза. Двамата пилоти на вертолет Ми-17 са участвали в едни от най-рискованите мисии на Въоръжените сили в помощ на население при бедствия и аварии – при гасене на пожари в спасително-издирвателни операции. Със своя живот, високия си професионализъм и всеотдайност те показаха как по най-достоен начин можеш да служиш на род и родина. Майорите Пламен Пантилеев и Стоян Неделчев, които загинаха при падането на хеликоптер Ми-17 край Пловдив, са повишени в звание посмъртно със заповед на военния министър Красимир Каракачанов. Капитан Пламен Пантилеев е бил командир на авиационно звено във военното формирование в авоибаза Крумово. Във Въоръжените сили служи от 1994 г. Роден е на 14 юни 1970 г. в Бяла, област Русе. Завършил е висше образование във ВНВВУ „Георги Бенковски\" – Долна Митрополия през 1994 г. със специалност „летец-пилот\" за Военновъздушните сили (ВВС) на вертолет. Летец-пилот ІІ клас с над 600 летателни часа. Летял е на L-29, Bell 206 и Ми-17. Награждаван е многократно от командирите си със служебна благодарност и от началника на отбраната. Женен с две деца. Капитан Стоян Неделчев е бил щурман на вертолет в авиационно звено на същата авиобаза. Във Въоръжените сили служи от 1997 г. Роден е на 31 януари 1973 г. в Елхово. Завършил е ВВВУ „Георги Бенковски\" – Долна Митрополия през 1997 г. със специалност „летец – пилот\" на вертолет. Летец-пилот ІІІ клас с над 500 летателни часа. Летял е на Ми-2, Ми-8 и Ми-17. Награждаван е многократно със служебна благодарност. Женен с две деца.", "date": "2018.06.15", "title": "Военен церемониал за погребението на пилотите"}
{"url": "http://standartnews.com/balgariya/bsp_napusnaha_plenarna_zala_zaradi_nesaglasie_s_dnevniya_red_na_parlamenta-372683.html", "text": "ПГ на „БСП за България\" напусна пленарната зала поради несъгласие с дневния ред на парламента, предаде агенция „Фокус\". Това се случи след изказването на заместник-председателят на ПГ на „БСП за България\" Драгомир Стойнев, който призова новоприетите точки - освобождаването на председателят на НЗОК, второто четене на Закона за водите, внесен от ПГ на ГЕРБ и второто четене на Закона за МВР, внесен от ПГ на „Обединени патриоти\", да отпаднат от дневния ред. Той заяви, че БСП са готови да напуснат залата и да оставят останалите да си гласуват каквото искат. Напуснахме пленарна зала в знак на протест срещу авторитарния режим и стил на работа на парламента. Това каза Драгомир Стойнев по време на брифинг в Народното събрание. „Днес ПГ на „БСП за България\" напусна пленарна зала в знак на протест срещу начина, по който управляващото мнозинство налагат един авторитарен режим и стил на народното събрание. За нас не е нормално в последния момент да се променя дневния ред на парламента\", каза той и добави, че по този начин опозицията се е лишила от възможност за дебат в полза на българските граждани. „Това ръководство на Народното събрание не може да формулира дневния ред дори за една седмица, а представете си какво да очакваме от правителството\", заяви Стойнев. „Остро протестираме срещу този произвол\", заяви Стойнев. От името на ДПС възражение направи и Йордан Цонев - \"Категорично възразявам такива сериозни точки като смяна на управителя на Здравната каса да бъдат вкарвани в днешния ден, в който предварително сме уведомили вас, че моите колеги от парламентарната група, че ще отсъстват поради големия мюсюлмански празник Рамазан Байрям\". \"Колегите ми днес няма да имат възможност да вземат отношение по теми, по които ДПС има ясна и категорична позиция\", подчерта Цонев. Председателят на НС Цвета Караянчева припомни, че досега опозицията е твърдяла, че програмата на депутатите не е добре запълнена.", "date": "2018.06.15", "title": "БСП напуснаха пленарна зала заради несъгласие с дневния ред на парламента"}
{"url": "http://standartnews.com/balgariya/posmartno_povishiha_v_zvanie_zaginalite_piloti_na_katastrofiraliya_vertolet-372688.html", "text": "Загиналите пилоти на катастрофиралия хеликоптер Ми-17 са повишени в звание със заповед на министъра на отбраната Красимир Каракачанов, съобщиха от военното министерство. Днес те ще бъдат погребани с пълен военен церемониал на Централните гробища в Пловдив. Майор Пламен Пантилеев и майор Стоян Неделчев загинаха при падането на военно-транспортния вертолет при учение в понеделник в района на авиобаза Крумово. Вече тече разследване за причините за тежкия инцидент, а резултати се очакват до месец. Работи се по всички версии, а най-вероятната е техническа неизправност на машината, стана ясно след катастрофата. Пантилеев и Неделчев са били опитни пилоти с десетилетия стаж и стотици летателни часове във въздуха. Нальотът им от началото на годината обаче бил малък, стана ясно след инцидента.", "date": "2018.06.15", "title": "Посмъртно повишиха в звание загиналите пилоти на катастрофиралия вертолет"}
{"url": "http://standartnews.com/balgariya/vidovden_e__izlizat_nayave_vsichki_storeni_zlini-372679.html", "text": "На 15 юни се посреща Видовден. Празникът, познат още като Вида, се почита, за да се предпазим от градушка. В традиционната култура и фолклор двамата светци Вартоломей и Елисей са представени като братя на Вида. Смята се, че Вида \"види\" пакостите, които са сторили двамата светци и ги наказва. Може да се търси връзка между действията на Вида спрямо братята ѝ и народните вярвания, че градушката (както и другите природни бедствия) идват като божие наказание за извършен грях. Това християнско по произход схващане се смята, че поражда и изразът: \"Ще дойде Видовден\", т.е. ще има възмездие за провинилите се. В народната митология Вида е своеобразният образ на възмездието. Тя разделя правото от грешното, а денят се приема като еманация на Страшния съд. Хората вярват, че дори и да има забавяне (забравяне) на правдата, тя идва на Видовден и тогава сметките се уреждат: \"Господ забавя, но не забравя!\". Прието е, че на този ден не трябва да се подхваща никаква работа, за да не се разгневят светците градушкари. Видовден се празнува също за здраве на очите и против слепота. На Видовден момите изпълняват магически практики и любовни гадания: мият се с \"видовденска\" вода, за да са хубави и буйни косите им и да са красиви лицата им. Срещу празника те отрязват три стръка от растението шавар, наричат ги на имената на момците, които харесват, и вярват, че до края на годината ще се омъжат за момъка, чийто стрък е израснал най-високо. Позната е практиката момите да изнасят от раклите чеизите си и да ги простират по оградите, за да ги види слънцето, съседите и ергените. Видовден е свързан и с култа към слънцето. На празника хората стават рано, за да видят как изгрява слънцето. Вярва се, че това ще ги направи здрави и весели. Именници на този ден са: Видо, Вида, Виден, Видена, Виделина, Видослав, Видослава, Видостин, Видостина, Видела.", "date": "2018.06.15", "title": "Видовден е – излизат наяве всички сторени злини"}
{"url": "http://standartnews.com/balgariya/prezidentat_pozdravi_myusyulmanite_po_povod_ramazan_bayram-372687.html", "text": "Президентът Румен Радев е поздравил мюсюлманите в България по повод Рамазан Байрам, съобщиха от прессекретариата на държавния глава. В дните на Рамазан Байрам, посветени на опрощението, щедростта и равносметката, пожелавам вашите домове да бъдат благословени с мир, здраве и щастие. Това е заявил президентът Радев в приветствие към представителите на мюсюлманското изповедание в страната по повод Рамазан Байрам. \"Вярвам, че смисълът на всеки празник е да ни сближава. Когато споделяме радостните дни и традициите си, укрепваме единството и силата си да преодоляваме заедно трудностите по общия път\", е посочил държавният глава. Румен Радев е подчертал, че българският народ има многобройни основания да се гордее с традиционното разбирателство между религиозните общности. \"Представителите на мюсюлманското изповедание в страната дават своя принос за съхраняването на това разбирателство и на взаимната толерантност\", допълва още в приветствието си президентът Радев.", "date": "2018.06.15", "title": "Президентът поздрави мюсюлманите по повод Рамазан Байрам"}
{"url": "http://standartnews.com/balgariya/rubin_pozdravil_za_vizitata_v_izrael-372689.html", "text": "Министър-председателят Бойко Борисов е разговарял с посланика на САЩ Ерик Рубин, съобщиха от пресслужбата на Министерския съвет. Двамата са обсъдили актуални политически теми и развитието на двустранните отношения. Ерик Рубин е поздравил българския премиер за участието му в Глобалната конференция на Американския еврейски комитет в Ерусалим. В изказването си на форума премиерът Борисов посочил, че България остава ангажирана с регионалните и международните партньори в подкрепа на усилията за възобновяване на мирните преговори за намиране на решение на конфликта между Държавата Израел и Палестина. Според Ерик Рубин на фона на динамичните глобални и регионални процеси България успява да защити престижа и авторитета си на страна с ясни и устойчиви действия. Американският посланик е подкрепил изявлението на българския премиер по време на Глобалната конференция за визията на Българското председателство за подобряването на свързаността на страните от Западните Балкани като основен инструмент за преодоляването на различията в региона. По време на срещата Ерик Рубин подчертал, че България провежда активна и балансирана политика в региона на Балканите и в Европа.", "date": "2018.06.15", "title": "Рубин поздравил за визитата в Израел"}
{"url": "http://standartnews.com/balgariya/pogrebvat_s_pochesti_dvamata_zaginali_piloti-372673.html", "text": "Двамата пилоти, които загинаха при падането на хеликоптера им Ми-17 край авиобаза \"Крумово\", ще бъдат погребани днес на Централните гробища в Пловдив. Капитан Пламен Пантилеев и капитан Стоян Неделчев ще бъдат изпратени с всички военни почести и ще бъдат положени един до друг. Хеликоптерът на двамата капитани се разби по време на тренировка на 11 юни вечерта на територията на авиобаза \"Крумово\" и гражданското летище \"Пловдив\". Третият член на екипажа – Алексей Каменов, който е борден инженер, е с тежки наранявания във Военномедицинска академия, но състоянието му е стабилно. Церемонията с поклонението пред тленните останки на двамата капитани започва в 10 часа и ще продължи около 2 часа. Капитаните ще бъдат изпратени с почетен ескорт и с почетни часови. На траурната церемония се очаква да се съберат стотици бивши и настоящи колеги, приятели и близки на двамата пилоти. Очаква се да присъстват и министърът на отбраната Красимир Каракачанов, ръководството на щаба на Българската армия, както и на българските Вовнновъздушни сили.", "date": "2018.06.15", "title": "Погребват с почести двамата загинали пилоти"}
{"url": "http://standartnews.com/balgariya/alo_doktore_komarat_e_sred_naygolemite_ubiytsi-372663.html", "text": "\"Мозъкът е нещо чудесно! Иска ми се всички да имаха по един такъв\". Това са думи на любимия едноименен герой от популярния сериал \"Доктор Хаус\". Но понеже аз много го гледах, някак с времето се присетих как много преди появата на този екаранен сюжет обяснявах какъв бяс е хламидията и какво тя причинява на човешкото тяло. Колко време прекарах в едно Районно управление с лаптоп, бъкан с научна информация, за да обяснявам що за чудо е това и да доказвам, че не съм шарлатанин, измислил поредната диагноза с цел усвояване на финанси. Уви, тогава никой не взе на сериозно мисленето ми, дори научният ми ръководител проф. Кацулов, който реши да бъда наказан с последно предупреждение за уволнение от болницата, в която работех. Но ето, че Видовден дойде! И за тези, които искат да знаят какво е причина и следствие в медицината, отдавна са осъзнали каква прокоба е хламидията. Държа да кажа, че съм един от първите, обявили съществуването на тази прокоба, както и лечението й. В момента всички водещи научни среди в целия свят доказват научно и практически, че „съществото\" хламидия е в абсолютната основа на стерилитета (а колко пари ненужно даваме, за да докажем, че няма такъв! И какво е бъдещото съществуване в здравословен аспект на експеримента). Всички видове тежки заболявания на дебелото черво, стигащи до улцерозен колит и още по-нелицеприятни диагнози, преминаващи към перихепатита, трансформиращи се до още по-тежки състояния на белия дроб, причинени от хламидия пневмония, провокиращи глухата и слепота, та ако щете дори и деменция, имат общо с хламидията. А косвената връзка между нея и психосоматичния статус на определени люде, наречен предателство, се доказа във времето с моята практика. Но как хламидията ни „идва на гости\"? Най-вече чрез фалшивия хормон на любовта, наречен \"манджа\" и финикийски знаци. В основата на трансмисивния процес за това заболяване е желанието за придобиване на неограничена власт и финансов ресурс. Жалко само, че после нито едното, нито другото са в състояние да елиминират „химията\" на болестта и последствията от нея в доста дълъг период от време. Но както социалният статус на много от хората не е моногамен, така и инфекциите не са моногамни. И те обичат и търсят разообразието на живота, но за разлика от човека не звършват в болнично отделение, а градират в бъдещето.  Все пак нека помним, че всичко зависи от интелекта на гостоприемника и нивото на инфекцията, която е правопропорциална на финансовия статус и алчността при индивида. Същата, която се оказва по-опасна и смъртоносна за здравето от лошата \"манджа\" и някои носители на редки заболявания. Вярвате или не, но оказва се, че едно от най-смъртоносните животни в света е „нищожният\" на пръв поглед комар. Може и да изглежда невъзможно нещо толкова миниатюрно да убива толкова много хора, но е факт, защото световната здравна статистика твърди, че повече от 2,7 милиона душа по света годишно умират в следствие на инфекциозни заболявания предизвикани от ухапване от комар. По-голямата част от тези смъртни случаи се дължат на малария. Дори СЗО алармира, че между 300 и 500 милиона случая на същата се появяват всяка година. За това заболяване виновник е женският вид Anopheles. Но не самият комар е този, който убива човека, а маларийният паразит, който носи. Той попада в кръвообращението на индивида след ухапване от насекомото. И макар комарите да са основните разпространители на маларийната инфекция, то те далече не се ограничават само с нея. Други видове болести, причинени от тях, са не по-малко застрашаващите живота – Западнонилската и Денга треска. Първото е заболяване, с което насекомите се сдобиват, кръвосмучейки от заразени птици. То засяга нервната система и подобно на маларията, може да бъде много опасно, особено при хора с понижена имунна система. Денга треската пък сигнализира за присъствието си посредством обриви, непоносими мускулни и ставни болки. Тя може да бъде фатална, ако не се лекува правилно. С времето е доказано, че комарите също така се явяват вектор и на други тежки диагнози (шеговито да наречем туристически бизнес трипер), като чикунгуня, жълта треска, филариоза, туларемия, дирофилариоза, японски енцефалит, енцефалит Сейнт Луис, Зика и много други. Това е така, тъй като комарите се явяват носители на различни по рода си патогени, като тук не е задължително насекомото да е инфектирано с тях. То просто може да се явява носител. Женският комар в случая е този, който пренася Plasmodium falciparum Plasmodium malariae, Plasmodium ovale и Plasmodium vivax – протозоите, причиняващи маларията. Известно е също така, че някои други видове от летящите досадници са в състояние да паразитизират в хора или бозайници, използвайки комарите като междинни гостоприемници, в които да снесат яйцата си. Крайният резултат, рефлектиращ върху хомосапиенс, е заболяването миаза. Например бръмбарите от рода Dermatobia hominis прикрепят яйцата си в долната част на комара и когато той влезе в контакт с човек или животно, от телесната топлина на гостоприемника се предизвиква излюпването на ларвите, явяващи се инфекциозен агент. Миазата  от своя страна, е доста неприятно заболяване, чиято клинична картина се определя от това къде е локализиран причинителят. В този смисъл в медицинската практика се различава кожна форма на диагнозата, засягаща откритите части на тялото. Тук, в рамките на часове, след като ларвата е попаднала в кожата, се появават болезнени промени при еритема На по-късен етап формираните лезии се трансформират в изключително болезнени фурункули. При раневата миаза ситуацията е доста по-различна, тъй като некротичната тъкан, формирана в раната, се явява храна за ларвите. Поради тази причина се стига до невъзможност за зарастване на нараняването, вторични инфекции, силни болки и фебрилитет. Изключително опасно е, когато ларвите попаднат в органите на зрението, тъй като се засягат засягат очите, орбиталните и периорбиталните тъкани. Обичайните клинични признаци при очната миаза, освен болка, са появата на оток на клепача, увеличени лимфни възли, конюнктивит. Миазата може да засегне както носа и ушите, така и урогениталната и чревна системи. Някои видове комари могат да бъдат носители и на паразити от семейство Filarioidea, причиняващи състоянието, наричено \"елефантиаза\" (лимфатична филариоза), характеризиращо се с подуване на части на тялото. Макар заболяването да се счита за рядкост и за такова, характерно за коренно различни географски ширини от родните, това никак не дава гаранция, че то ще остане там, където е, поради простата причина, носеща името миграция (сексуален нагон и номадско поведение). Все пак да не забравяме, че не ние, хората, сме родоначалници на този акт, а летящите представители на различните по рода си видове. И въпреки, че днес отбелязваме светония ден на вятъра, не трябва да живеем с илюзията, че болестите, които ни поразяват, идват с него. Макар някои проучвания да са доказали, че именно след разрушителни бури рискът от появата на еипидемии е значително по-висок от обичайно. Но болестта на Алцхаймер определено не влиза в групата на идващите по въздуха. Въпреки, че тя още не може да бъде окончателно победена от медицнската наука, за появата й си има логично обяснение. Някои специалисти го наричат „патоген от бактериален произход, други - Токсоплазма гонди – паразит, превръщащ хомосапиенс в агресивен индивид. Жалко само, че за цялата провокирана агресия по света няма как да виним горкия паразит. Но, както е казал Лудвиг Фулда: „За две неща човек не трябва да храни илюзии: че ако стори зло, то ще остане скрито и че ако направи добро, то ще бъде забелязано\".", "date": "2018.06.15", "title": "АЛО ДОКТОРЕ: Комарът е сред най-големите убийци"}
{"url": "http://standartnews.com/balgariya/pak_slantse_i_dazhd-372654.html", "text": "Пореден ден, смесено с горещини и дъждове ни очаква днес, показват прогнозите. Минималните температури сутринта ще са между 16 и 20 градуса. На много места в западната половина от страната отново ще се развива мощна купесто-дъждовна облачност. Ще има интензивни краткотрайни валежи от дъжд с гръмотевични бури и градушки. Преди обяд в източните райони ще е предимно слънчево, но след обяд на места, главно в югоизточните райони, ще има временни увеличения на облачността и ще превали и прегърми. Ще духа слаб до умерен вятър – в западната половина от северозапад, в източната от югоизток. Максималните температури ще са от 25-28 гардуса в Западна България, до 33-35 в Североизточна. Атмосферното налягане слабо ще се повиши, но ще остане по-ниско от средното за месеца.", "date": "2018.06.15", "title": "Пак слънце и дъжд"}
{"url": "http://standartnews.com/balgariya/vaksini_letyat_ot_nebeto_tryabva_da_vnimavate_s_tyah-372674.html", "text": "Започва първата за 2018 година ваксинация по въздух срещу бяс при дивите хищници. Десет специално оборудвани самолета ще разпръснат над 1 млн. ваксинални примамки от въздуха, като ще се започне от летище \"Приморско\" и ще премине и в останалите части на България. Разпръскването на ваксините ще се извърши през следващите 16 дни в зависимост от атмосферните условия. Ваксиналните примамки ще бъдат хвърлени на територията на 22 области в в страната, като това няма да става над населените места и водоемите. Ваксиналните примамки са с формата на малко кубче и са със специфична миризма, която привлича хищниците. На един квадратен километър се изхвърлят по 25 броя примамки, които самолетите ги пускат от височина 150 метра. Мястото на всяка пусната от примамка се отбелязва с помощта на GPS-система. Ветеринарните лекари препоръчват хората да не пипат ваксиналните примамки с незащитени ръце, защото при нарушена цялост на външната обвивка, ваксината може да бъде опасна за тяхното здраве. При контакт с примамките е добре да се извърши консултация с лекар. Ваксините не представляват опасност за здравето на останалите диви животни. Препоръчително е домашните животни да се държат затворени или на повод, за да не приемат примамките, които са предназначени специално за дивите хищници. Ваксинацията е част от Програмата за профилактика, надзор, контрол и изкореняване на заболяването бяс, която е разработена от Българската агенция по безопасност на храните.", "date": "2018.06.15", "title": "Ваксини летят от небето, трябва да внимавате с тях"}
