{"url": "https://standartnews.com/svyat/putin-skochi-sreshchu-ideya-za-parlamentarna-republika-rusiya-412556.html", "text": "Теоретично възможен, но не е целесъобразен и препоръчителен, нарече преходът на Русия към парламентарна република държавният глава Владимир Путин. Това той заяви на среща с представители на обществеността в Липецка област. \"Теоретично е възможно. Целесъобразно или не - всеки има собствено мнение по този въпрос. Аз смятам, че не е\", коментира Путин. Както обяснил руският държавен глава, за ефективното функциониране на тази форма на управление е необходимо политическата структура да се е съграждала дълго време. В тази връзка той отбелязал, че в Европа някои партии съществуват от векове. Според руския президент в това отношение е \"по-добре да не се експериментира\". По-рано Путин обяви за изключително важно Русия с нейните множество религии и националности и огромна територия да остане президентска република и нейният държавен глава да запази сериозни правомощия. Той подчертал, че понастоящем преминаването на страната към парламентарна република щяло да бъде сериозно изпитание за страната. В тази връзка той изтъкнал пред гражданите в Липецка област, че страна като Русия се нуждае от силна президентска власт. По-рано стана ясно, че пакетът с поправки на руската конституция, внесен от руския президент за разглеждане в Държавната дума (долната камара на руския парламент), ограничават до максимум два президентски мандата, които може да заема един човек.", "date": "2020.01.22", "title": "Путин скочи срещу идея за парламентарна република"}
{"url": "https://standartnews.com/svyat/sporyat-za-protsedurata-za-impiychmnt-na-trmp-412507.html", "text": "Републиканци и демократи очаквано влязоха в спор за правилата на провеждащия се процес по импийчмънт на президента Доналд Тръмп. Президентът на САЩ е обвинен в търсене на намеса от чужбина за спечелване на изборите тази есен. В първия ден от историческия процес, основният въпрос беше дали да се направят промени в рамката, представена от лидера на Сената - републиканеца  . Тези на страната на Тръмп настояват за бърз процес, но демократите се опасяват, че това ще лиши общество от пълната картина. Наличието на подобни опасения и у някои републиканци вероятно накара МакКонъл да отстъпи и да позволи повече време за встъпителните слова на обвинението и защитата. Следващият ключов момент е гласуване по въпроса дали да бъдат призовани нови свидетели - нещо, за което демократите настояват. Големият въпрос е дали МакКонъл ще допусне такъв компромис в ролята на деликатен балансьор между съпартийците му, които са твърдо против и умерените републиканци, които са под натиск от избирателите си да се обявят за призоваване на свидетели. В сряда се очаква Тръмп да направи първия си по-обширен коментар за започналия същински процес, който може да доведе до отстраняването му. Президентът ще бъде интервюиран от предпочитания от него телевизионен канал Фокс. Тръмп е обвинен в злоупотреба с власт и възпиране работата на Конгреса. Демократите защитават тезата, че президентът е използвал военна помощ и визита в Белия Дом като разменна монета за започване на разследване от Киев на политическия му опонент Джо Байдън и сина му. Тръмп може да бъде отстранен от поста, ако две трети от Сената гласува за това. При сегашния състав на горната камара на Конгреса, демократите не разполагат с две трети от гласовете.", "date": "2020.01.22", "title": "Спорят за процедурата за импийчмънт на Тръмп"}
{"url": "https://standartnews.com/svyat/britanskite-vlasti-vdigat-rtse-za-pochinal-blgarin-412554.html", "text": "Властите във Великобритания не могат да установят как българин, чието безследно изчезване доведе до разследване за убийство в Англия, е починал, заявиха разследващите органи, цитирани от Би Би Си. Тялото на Валентин Качанов бе открито в р. Темза в Грейс, Есекс, на 7 май м.г. - три месеца, след като изчезнал. 22-годишен мъж, задържан по подозрение в убийство тогава, бе освободен, след като следствието го изключи от разследването. Качанов (27 г.) за последно е забелязан край търговския център „Лейксайд“ на 8 февруари. Същия ден позвънил на майка си в България, а полицията съобщи, че след това не е ползвал телефона си и че никой, който той познавал, не е бил в района по време на изчезването му. Аутопсията не успяла да покаже причина за смъртта, но според разследващите няма признаци за насилие или наранявания при отбрана. Възможно е Качанов да се станал жертва на непознати, но няма доказателства в подкрепа на тази хипотеза, нито признаци да е посегнал на живота си.", "date": "2020.01.22", "title": "Британските власти вдигат ръце за починал българин"}
{"url": "https://standartnews.com/svyat/grtsiya-ima-prvata-zhena-prezident-412558.html", "text": "Гръцкият парламент избра днес Екатерини Сакеларопулу за президент на републиката, съобщи АНА-МПА. Сакеларопулу, която беше предложена от министър-председателя Кириакос Мицотакис, е първата жена, която ще заеме президентския пост в Гърция, както и първата кандидатура, която е подкрепена от три партии в парламента (Нова демокрация, СИРИЗА и Движението за промяна). Тя беше избрана още при първото гласуване, като събра подкрепа, много по-широка от изискваното от гръцката конституция квалифицирано мнозинство от две трети, т.е. 200 депутати. При поименното гласуване от 294 присъстващи депутати за Сакеларопулу гласуваха 157 от управляващата партия Нова демокрация, 82 от лявата СИРИЗА, 22 от лявоцентристкото Движение за промяна. Въздържаха се депутатите от Гръцката комунистическа партия, от националистическото Гръцко решение и от МеРА25 - партията на бившия финансов министър Янис Варуфакис. Сакеларопулу ще стане 13-ият президент на Гърция и ще замени на поста досегашния президент Прокопис Павлопулос. Тя ще положи клетва на тържествено заседание на парламента веднага след изтичането на мандата на Павлопулос на 13 март.", "date": "2020.01.22", "title": "Гърция има първата жена президент"}
{"url": "https://standartnews.com/svyat/silen-trus-v-turtsiya-lyulee-i-u-nas-412583.html", "text": "Земетресение с магнитуд 5,6 в Западна Турция, показва справка на страницата на Европейския средиземноморски сеизмологичен център. \r\nЕпицентърът му е на 94 километра от Измир и 61 километра от Маниса. То е с дълбочина 8 километра. Усетено е в 21.22 часа българско време /22.22 часа местно/. \r\nПо-леко земетресение бе регистрирано в 19.49 часа местно време в западната част на страната. \r\nЕпицентърът на труса е бил в района на Емирдоган. Земетресението е било на дълбочина 5,3 километра. \r\nТрусът е усетен силно в Турция и по-слабо на гръцките острови в Егейско море, както и в Югоизточна България. \r\nЗасега няма информация за пострадали хора и нанесени материални щети. Не е обявена опасност от възникване на цунами.  ", "date": "2020.01.22", "title": "Силен трус в Турция, люлее и у нас"}
{"url": "https://standartnews.com/svyat/putin-misli-da-stroi-velikata-ruska-stena-412561.html", "text": "Руският президент Владимир Путин обяви планове да изгради Великата руска стена в страната. Своята идея той разкри по време на среща с представители на обществеността в град Усман в Липецка област, предаде Лента.ру. Държавният глава отбеляза, че ще поиска от съответните служби да проучат инициативата, да разгледат перспективите и възможното й финансиране. „Да видим какво може да се направи там. Това е интересно \", завърши руският лидер. Така Путин реагира на идеята президентът на местната научна организация Александър Бессуднов да изгради аналог на Великата китайска стена в Русия. Според него архитектурен паметник, например, може да бъде издигнат по защитната линия край Белгород, която през 17 век е изпълнявала защитна функция. \"Има леко неравенство, защото Си Цзинпин има Великата китайска стена, а ние нямаме\", обясни Бессуднов. Той подчерта, че стената може да се превърне в популярен туристически маршрут, който да обхваща четири руски региона - Белгород, Воронеж, Липецк и Тамбов. През юли миналата година бе съобщено, че Министерството на природните ресурси е разработило проекти за промени в законите за специално защитените природни територии и за туристическите дейности с цел да се въведе концепцията за \"екологичен туризъм\" в руското законодателство. Авторите на проекта предлагат по-специално да се разшири екотуризмът до природни резервати и резервати. В последното се предлага туризъм да се развива в „специално определени райони“.", "date": "2020.01.22", "title": "Путин мисли да строи Великата руска стена"}
{"url": "https://standartnews.com/biznes/dzhef-bezos-si-vrna-prvoto-myasto-412506.html", "text": "Собственикът на американската компания „Амазон“ Джеф Безос отново оглави списъка на най-богатите хора в света, след като беше на второ място в продължение на три дни, изоставайки от Бернар Арно, генерален мениджър на френския консорциум LVMH (Louis Vuitton Moet Hennessy). Това съобщи „Форбс“, цитиран от ТАСС. Според него състоянието на Безос вече е 116,1 милиарда долара (от 17 януари насам то е нараснало с 489 милиона долара поради растежа на акциите на “Амазон“), а Арно е загубил 3,7 милиарда долара за същия период, като богатството му се оценява на 112,9 милиарда долара. Според „Форбс“ акциите на LVMH са паднали с 1,1% днес, поради избухването на новия коронавирус в Китай, който ще се отрази негативно на туризма и пазаруването преди китайската Нова година. На 16 декември 2019 г. Арно за първи път оглави списъка на най-богатите бизнесмени на планетата. Богатството му за един ден нарасна с 1,8 милиарда долара до 109,6 милиарда долара, което му позволи да изпревари Безос, чието състояние по това време беше оценено на $ 109,5 милиарда.", "date": "2020.01.22", "title": "Джеф Безос си върна първото място"}
{"url": "https://standartnews.com/svyat/grtskite-egeyski-ostrovi-stachkuvat-sreshchu-lagerite-s-migranti-412560.html", "text": "Обща стачка на жителите на гръцките острови в Егейско море се провежда днес. Хиляди демонстранти протестират срещу настанените мигранти в лагерите. Затворени са магазините, училища, държавни учреждения. Само на остров Лесбос мигрантите са над 22 хиляди и непрекъснато пристигат нови, оплакват се гърците. Местната власт е подкрепила протестите, като всички кметове са се включили в демонстрации, съобщава БНР. Кметът на остров Лесбос Спирос Галинос е заплашил с оставка. Той обвини пред медиите политиката на правителството на Кириакос Мицотакис, което предизборно е обещало, че се справи с мигрантската криза. Общинските съвети са гласували, че няма да изпълнят решението на правителството за създаване на затворени лагери за чужденците, които нямат право на убежище. Заплашват с блокиране на пристанища и летища. „Върнете ни острова“ пише на плакатите в Лесбос. Правителството обещава, че ще ускори процедурата по връщане на мигрантите обратно в Турция. С нежелание и протести се посрещат и мигрантите, които биват прехвърлени от островите във вътрешността на страната.", "date": "2020.01.22", "title": "Гръцките егейски острови стачкуват срещу лагерите с мигранти"}
{"url": "https://standartnews.com/regionalni/poveche-obkhvanati-detsa-v-obrazovatelnata-sistema-412567.html", "text": "В Областна администрация Видин днес се проведе среща във връзка с изпълнението на Механизма за съвместна работа на институциите по обхващане, включване и предотвратяване на отпадането от образователната система на деца и ученици в задължителна предучилищна и училищна възраст. На срещата, водена от областния управител Албена Георгиева, присъстваха заместник-областният управител Лъчезар Попиванов, началникът на Регионално управление на образованието Веселка Асенова, кметове и представители на общините от областта, директори на детски градини. \r\n  \r\nОбластният управител уточни, че е належащо през следващите няколко месеца активно да се подпомогне и засили дейността на екипите за обхват за приоритетно обхващане на деца на 5, 6 и 7 години, които е трябвало тази учебна година да постъпят за първи път в училище или детска градина, но не са записани, новоотпадналите към 01.12.2019г. с фокус върху 5, 6 и 7 годишните, деца и ученици със статут в информационната система „в чужбина“, за които данните са установени преди м. септември 2019г. \r\n     \r\n„Обхвата и задържането на учениците е изключително важен процес“, подчерта  Веселка Асенова и представи подробности относно Информационната система за реализация на Механизма, която следва редовно да бъде попълвана. Началникът на Регионално управление на образованието – Видин информира, че кметовете на общините трябва да засилят контрола върху дейността на директорите на общинските детски градини за обхващане на децата в задължителна предучилищна възраст от територията на обхват на всяка детска градина в областта. В заключение, областният управител Албена Георгиева изрази увереност, че съвместните усилия на институциите на територията на област Видин, имащи отношение към Механизма, ще продължават да дават добри резултати при справяне с връщането в образователната система на необхванати или отпаднали от образователната система деца и ученици.", "date": "2020.01.22", "title": "Повече обхванати деца в образователната система"}
{"url": "https://standartnews.com/regionalni/proveryavat-tereni-i-ploshchadki-za-opazvane-na-okolnata-sreda-412550.html", "text": "Областният управител на Враца Малина Николова и експерти от междуведомствената комисия продължават проверките на терени и площадки, за които има сигнали или контролните органи са регистрирали, че има съмнения за нарушаване на законодателните изисквания по опазване на околната среда. Поредната проверка се извърши днес на обект, намиращ се на ул. „Складова“ № 14 в областния град, собственост на „Присма 1“ ЕООД–Враца, на която са складирани около 50 т отпадъци. Установи се, че отпадъците са тонер касети и техни компоненти, без ясен произход. Теренът на площадката е отдаден под наем на дружеството „Рецикла“ ЕООД–София. По данни на РИОСВ–Враца дружеството няма издаден регистрационен документ по чл. 35 от Закона за управление на отпадъци за извършване на дейности по временно съхранение от страна на Регионалната инспекция. „Целта на проверката ни днес е да установим как протича процесът по опаковането и подготовката за извозване на отпадъците, къде ще бъдат транспортирани, с какво ще бъде третиран теренът след тяхното премахване и дали ще бъде спазен срокът 5 февруари, предписан от РИОСВ–Враца“, поясни по време на инспекцията областният управител. Директорът на РИОСВ–Враца инж. Христо Христов уточни, че по случая се води досъдебно производство и от управляваната от него институция са изискани всички необходими документи по случая със складираните отпадъци на нелицензираната площадка и без разрешението на РИОСВ–Враца. По време на съвместната проверка беше изяснено, че голяма част от отпадъците са опаковани и представителят на фирмата, собственик на терена, гарантира спазването на срока за тяхното транспортиране до лицензирана площадка. Експертите от Регионална здравна инспекция – Враца ще окажат съдействие относно начина за третиране и почистване на асфалтовата площадка, след извозването на отпадъците, съгласно действащите нормативни актове. \r\n     \r\nПроверката от страна на Областна администрация–Враца продължава с изискване на документи и допълнителна информация от компетентните органи, както и посещение на място на 4 февруари – ден преди срока за извозване на отпадъците от площадката на „Присма 1“ ЕООД– Враца.", "date": "2020.01.22", "title": "Проверяват терени и площадки за опазване на околната среда"}
{"url": "https://standartnews.com/biznes/nadezhda-oshche-nyama-reshenie-na-volkswagen-za-zavoda-412549.html", "text": "България продължава да бъде в късия списък на държавите-кандидатки да бъдат домакини на нов завод на Volkswagen в Югоизточна Европа и Турция. Решение за осъществяване на инвестицията за строеж на завода все още не е взето. Това мнение изрази Стамен Янев, изпълнителен директор на Българска агенция за инвестиции, в предаването \"Бизнес старт\" по телевизия „Блумбърг България“. Продължаваме да сме в шортлистата на държавите, които имат претенции, предоставят добри условия за инвеститора и биха били амбицирани да изпълнят точно и съответните параметри в плана, уточни Янев. \"В рамките на 17-ата сесия на Българо-китайската междуправителствена смесена комисия за икономическо сътрудничество проведохме серия от срещи с големи компании и стигнахме до подписването на меморандум за сътрудничество и изпълнение на една сравнително голяма инвестиция в сферата на автомобилостроенето. Говорим за сглобяването на автобуси в България\". \"Вероятността за позициониране на този завод е по протежението на автомагистрала \"Тракия\". Продължението на магистрала \"Хемус\" дава възможност да погледнем към Северозападна България\", поясни още Янев. По темата за интереса на Китай за инвестиции в секторите на строителство и инфраструктура гостът обясни, че по-реалистичният вариант е китайски компании да се наложат у нас, предоставяйки ноу-хау. \"Разговорите бяха с един от най-големите конгломерати в областта на инфраструктура за изграждането на обекти, например отсечка Русе-Велико Търново, Велико Търново-Габрово, после с магистрала \"Марица\" и накрая изграждане на транспортен коридор от Истанбул към Букурещ\". \"Сътрудничество с Hyundai и завод за производство на батерии за електромобили у нас също са част от приоритетните проекти през 2020 г\". Стамен Янев обяви, че по изчисления на Българската агенция за инвестиции има ръст на инвестициите през 2019 г. \"Сертифицирали сме 31 проекта на стойност около 500 млн. лв. с потенциал за разкриване на нови 4 хил. работни места. Статистическите данни от БНБ са положителни. Говорим за половин милиард повече приток на инвестиции спрямо 2018 г.\", отбеляза той.", "date": "2020.01.22", "title": "Надежда! Още няма решение на Volkswagen за завода"}
{"url": "https://standartnews.com/kultura/pamela-andersn-pak-se-omzhi-412504.html", "text": "Бившата звезда на \"Спасители на плажа” Памела Андерсън се омъжи за известния холивудски продуцент Джон Питърс на тайна церемония в Малибу, съобщи БГНЕС. Двойката - която за първи път се среща преди повече от 30 години – направи романтично бракосъчетание на тайна церемония в Малибу, на която присъстваха пълнолетните синове на Памела - Брандън и Дилън и бившата съпруга на Питърс заедно с дъщерите им Калей и Скай.Джон - който продуцира филма на Брадли Купър „Роди се звезда”, отличен с „Оскар” през 2019 година, потвърди, че двамата с Памела са сключили брак. Той призна, че е пожелал бившата звезда на „Спасители на плажа” да му стане съпруга откакто я срещнал преди над три десетилетия. В интервю пред „Холивуд Рипортър”, 74-годишният холивудски продуцент заяви: „Памела никога не е изявявала пълния си потенциал като артист. Тепърва ще заблести по реален начин. Има много повече в нея от това, което виждат очите – в противен случай аз не бих я обичал толкова много. Навсякъде има красиви момичета. Можех да си избера някое, но от 35 години исках само Памела. Тя ме удивлява и ме вдъхновява”. 52-годишната Памела също потвърди новината за сватбата и пусна изявление под формата на стихче, в което заявява, че двойката „се обича безусловно“.", "date": "2020.01.22", "title": "Памела Андерсън пак се омъжи"}
{"url": "https://standartnews.com/biznes/a1-zapochva-prodazhbite-na-noviya-huawei-p-smart-pro-412530.html", "text": "Huawei P smart Pro е най-новото попълнение в портфолиото от продукти на А1. Устройството влиза на пазара със заявка да се превърне в лидер в средния клас, комбинирайки конкурентни цени с технически характеристики, които доскоро бяха запазена територия за флагманите. Новият модел на Huawei ще се продава за 299,99 лeвa в брой и за 15,99 лева на месец на изплащане с тарифен план A1 One Unlimited 5XL. Устройството веднага се отличава със своя 6,59-инчов Huawei Ultra FullView дисплей с разделителна способност 2340 x 1080 FHD+, с гъстота на пикселите 391ppi. По този начин P smart Pro показва по-ясни и по-ярки цветове, което го прави особено подходящ както за любителите на видеоигрите, така и за четене или гледане на филм. Друга иновативна характеристика на устройството е страничният сензор за пръстов отпечатък. Лабораторните тестове на Huawei показват, че това позициониране позволява отключването на телефона само за 0,3 секунди. В същото време, благодарение на сливането на бутона за захранване и сензора за пръстови отпечатъци, събуждането на гласовия асистент става само за 1 секунда. Надпреварата в създаването на все по-добри и по-добри камери вече поглъща и средния клас устройства, за което свидетелства прецизната тройна камера на Huawei P smart Pro. Тя комбинира 48-мегапикселова основна камера за фини детайли, както и 8 MP ултраширокоъгълна камера и 2 МP боке камера. Любителите на фотографията ще се радват да научат и за подобрения алгоритъм, по който софтуерът обработва изображенията. Впечатление прави и иновативната поп-ъп камера. Тя се издига автоматично, когато правите селфи и се прибира, когато сте готови. Обновеният алгоритъм за красиви селфита ретушира портретите, фокусирайки се повече върху лицето, а резултатът са перфектни изображения, дори при слаба осветеност. P smart Pro може да се похвали и със значително място за съхранение с размер от 128 GB. Технологията за компресиране на файлове EROFS спестява място, докато 6 GB RAM ефективно осигуряват безпроблемна работа, дори при използване на множество приложения. Паметта на устройството може да бъде допълнително разширена до 512 GB с помощта на слот за МicroSD карта. Подобреният 8-ядрен чипсет Kirin 710F увеличава скоростта на работа и намалява консумацията на енергия. Това е още една причина смартфонът да работи безпроблемно, дори и с по-тежки 3D видеоигри. Устройството се предлага от   в комплект с преносимата батерия ttec PowerCard, която разполага със капацитет от 5 000 mAh. Huawei P smart Pro може да бъде открит както в магазинната мрежа на  , така и в онлайн магазина на компанията на  .", "date": "2020.01.22", "title": "А1 започва продажбите на новия Huawei P smart Pro"}
{"url": "https://standartnews.com/biznes/belgrad-dava-tlask-na-blgariya-za-balkanski-potok-412551.html", "text": "Сръбската страна обмисля да помогне на България да завърши необходимия участък от тръбопровода, който трябва да свърже Сърбия с „Балкански поток”, стана ясно от изявление на директора на „Сърбиягаз” Душан Баятович. Той обяви също, че в Сърбия всичко ще бъде готово най-късно до 1 октомври. Според него България се намира под натиск, но има амбиции да получи газ и от Румъния и Гърция. „По-рано смятахме, че ще има нова версия на „Южен поток” и ето, че се появи „Турски поток”, както и че икономическите интереси ще надделеят над политическите. Това ще се случи и сега”, каза Баятович. Той уточни, че Сърбия може да участва в строителството в България с техника и заварчици, така че първата част от 308-километровия газопровод на българска територия да бъде завършена възможно най-скоро и Сърбия да се присъедини към българската газопреносна система, за да получи газ от „Балкански поток”. Баятович припомни, че на територията на Сърбия са положени всички 403 километра тръби и че трябва да бъдат завършени необходимите блок-станции и четири измервателни станции, както и три „изхода” в Чуприя, Белград и Господинци. Работата се движи по график и всичко трябва да приключи до 1 октомври. Според Баятович, унгарците вече са резервирали капацитет, българите вече са продали 100% от капацитета, също както и Сърбия. „Всичко е представено в Агенцията по енергетика, която изготви съответните актове. Очакваме те да бъдат сертифицирани до края на март и първата част да бъде завършена до май, а компресорната станция най-късно до 1 октомври “, каза директорът на „Сърбиягаз”. В Сърбия ще влязат около 12,5 или 13,88 милиарда кубически метра газ, като страната ще може да използва и газопровода „Северен поток 2“.", "date": "2020.01.22", "title": "Белград дава тласък на България за Балкански поток"}
{"url": "https://standartnews.com/biznes/3-mezhdunarodni-otlichiya-poluchikha-komunikatsiite-na-obb-412607.html", "text": "През изминалата година ОББ спечели три международни награди от престижни конкурси за комуникации и мениджмънт. Международните бизнес награди Stevie Awards отличиха с бронз в категория “PR кампания на годината – изкуство и забавление“ кампанията „Екип Синьо с вертикален маратон до Луната“ за вертикалното състезание 24 етажа нагоре и 24 етажа надолу в централата на ОББ. Конкурсът излъчи победителите сред повече от 4000 номинации от 74 държави. Същата инициатива се нареди сред финалистите в категория „Комуникация сред служителите“ в наградите 2019 SABRE Awards EMEA за Европа, Близкия Изток и Африка. Останалите финалисти бяха от секторите петролен бизнес, фармация, автомобилно производство в Германия, Саудитска Арабия и Великобритания. Превръщането на банков клон в ОББ Галерия е другият проект, който получи международно отличие в категория „Проект за обновяване на градска среда“ на наградите Emerging Europe с церемония в Лондон. Наградите излъчиха победители в 15 различни категории, като сред отличените бяха председателят на Международния валутен фонд Кристалина Георгиева, както и министър-председателите на Гърция и Северна Македония Алексис Ципрас и Зоран Заев за техния значителен принос за развитието на Европа.", "date": "2020.01.22", "title": "3 международни отличия получиха комуникациите на ОББ"}
{"url": "https://standartnews.com/kultura/otide-si-teri-dzhouns-ot-monti-paytn-412565.html", "text": "Тери Джоунс от култовата британска комедийна група „Монти Пайтън“ е починал на 77-годишна възраст, предаде неговият агент. Официалното изявление на семейството на актьора гласи: „С дълбока тъга трябва да обявим смъртта на нашия обичан съпруг и баща - Тери Джоунс. Той почина вечерта на 21 януари на 77 години след дълга, изключително смела, но и често съпътствана с чувство за хумор битка с рядка форма на деменция. В последните му мигове до него бе съпругата му Ана Содърстром. През изминалите няколко дни неговото семейство и близки приятели бяха постоянно с Тери, докато той издъхна в дома си, разположен в северен Лондон. Всички загубихме един любезен, забавен, мил, креативен и истински любящ мъж, чиято безкомпромисна индивидуалност, безпощаден интелект и изключителен хумор са доставили удоволствие на милиони през шест десетилетия. Работата му с „Монти Пайтън“, неговите книги, филми, телевизионни предавания, стихотворения и други произведения ще живеят завинаги. Ние - съпругата му Анна, децата Бил, Сали, Сири и останалите членове семейството, бихме искали да благодарим на прекрасните медицински специалисти, които положиха изключителни грижи за Тери и направиха последните няколко години не само поносими, но често и радостни. Надяваме се, че един ден тази болест ще бъде изкоренена изцяло. Молим личното ни пространство да бъде уважено в този деликатен момент. Нека благодарим, че живяхме в присъствието на изключително талантлив и щастлив човек“. Тери Джоунс страдаше от вид деменция  който го възпрепятстваше да комуникира, но разсъдъкът му бе в перфектно състояние. Диагнозата получава през 2016-а. Малко по-късно обявява, че вече не може и да пише. Преди няколко месеца, неговият близък приятел - комедиантът Майкъл Пейлин  публикува снимка с Тери. По-късно той сподели, че му е чел части от книгата „Dr Fegg's Encyclopeadia of All World Knowledge“, която двамата пишат заедно. Тери Джоунс е роден на 1 февруари 1942-а в Уейлс, Великобритания. Започва да режисира почти по принуда, защото все някой от „Монти Пайтън“ трябва да го прави. Останалите от групата оценявали усилията му, но изпитвали известно възмущение от факта, че трябва да бъдат дирижирани от нов за бандата им човек. Ерик Айдъл постоянно го нарича „най-скучния мъж на планетата“. Някои от най-запомнящите се роли на Джоунс са тези на жени на средна възраст с тънък глас. Автор е на няколко книги за средновековна история и много детски книги. Режисьор е на редица филми, сред които са „Erik the Viking“ и „The Wind in the Willows“. През 2016-а Джоунс посети България като специален гост на София Филм Фест.", "date": "2020.01.22", "title": "Отиде си Тери Джоунс от „Монти Пайтън“"}
{"url": "https://standartnews.com/kultura/btv-si-prizna-za-grtskiya-zamestnik-na-slavi-412555.html", "text": "Една от най-мащабните български развлекателни продукции на бТВ за 2020 г. тръгва в ефир в понеделник, 27 януари. Това е „Шоуто на Николаос Цитиридис“ и ще се излъчва всеки делник от 22:30 до 23:30 ч., съобщиха от телевизията. Вдъхновено от образците в жанра в световен мащаб, вечерното токшоу ще предложи на зрителите и онлайн потребителите на бТВ точната доза хумор с добър вкус, коментари, вълнуващи интервюта с български и международни знаменитости и влиятелни публични фигури, както и различни артистични изпълнения, пише в съобщението на бТВ. Водещият Николаос Цитиридис впечатли бТВ с разнородните си артистични таланти и умения и  истинско майсторство в хумора. Той има силен интерес и към историята на България, и към актуалните събития в страната, което му помага бързо да идентифицира важните теми за всички зрители. „Вечерното токшоу е най-взискателният от всички телевизионни развлекателни формати по отношение на водещия. Затова сме щастливи, че имаме най-добрия автентичен талант, подходящ за съвременната телевизия. Подобно на водещите на световните вечерни шоупрограми, той е многопластов - и като артист, и като медиен професионалист. Николаос ще бъде ангажиран и със създаването на част от съдържанието на шоуто. Убеден съм, че ще спечели любовта, вниманието и ангажираността на всички наши зрители”, коментира Флориан Скала, главен изпълнителен директор на bTV Media Group. Николаос Цитиридис, роден в Атина, живее в България от петгодишен. Учил е журналистика в СУ „Климент Охридски“. Професионалния си опит, свързан с настоящата му роля в bTV, натрупва като радио водещ, репортер в онлайн медии, сценарист, блогър, автор и др. Като журналист в Offnews.bg през 2014 г. той печели наградата „Валя Крушкина – журналистика за хората“. От 2016 г. се занимава със стендъп комедия, като само досега има над 300 представления в цялата страна. Първоначално Николаос става сценарист в продукционния екип на бТВ през 2019 г., като ще запази тази роля паралелно с работата си на водещ. „Шоуто на Николаос Цитиридис“ е създадено от вътрешния продукционен екип на бТВ, превърнал предавания като „Гласът на България“, „България търси талант“, MasterChef и „Преди обед“ в образци на модерната висококачествена телевизия в България. Близо 80 професионалисти- сценаристи, редактори, продуценти, специалисти по проучвания, оператори, стилисти, координатори гости и други - работят по продукцията.", "date": "2020.01.22", "title": "бТВ си призна за гръцкия заместник на Слави"}
