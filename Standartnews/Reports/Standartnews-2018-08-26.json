{"url": "http://standartnews.com/balgariya/ran_balgariya_pokori_shipka-375147.html", "text": "Йордан Димитров и Паолина Грозева спечелиха десетото издание на планинското бягане „Шипченска епопея\" на 25 април - едно от събитията подкрепяни от движението „Рън България\". Състезанието бе посветено на епичните исторически битки за защита на Шипческия проход от Руско-турската война от 1877-1878, чиито победен ход водят до независимостта на България. Трасето на състезанието бе 5.2 км със старт руската църква в село Шипка и финала на Паметника на свободата с денивелация 678 метра. Българският рекордьор на маратон за юноши Йордан Димитров преодоля разстоянието за 47:18, за да спечели победата при мъжете. Националната състезателка в планинското бягане Паолина Грозева бе най-бърза при жените с 55:27, ден след като бе участвала в състезание в Рила планина. 50 човека от всички възрасти се катериха по трасето на южния склон на Стара планина, като 15 стартираха в 10:00 в състезателното изкачване, а 35 покориха дистанцията под формата на поход. Организаторите бяха подготвили фланелки за всички участници, а първите трима при мъжете и жените получиха медали от „Рън България\" и  „Спорт Депо\". Сред участниците освен българи имаше испански и руски туристи, които се включиха в събитието. След завършване на състезанието на Паметника на свободата президентът на Република България Румен Радев произнесе тържествена реч пред няколко хиляди души и официлани лица, сред които посланници на няколко страни, чиито войници са участвали в епичните битки на върха. Следващото събитие от „Рън България\" е на 2 септември (планинско бягане – 11 км), а регистрация може да се направи на ", "date": "2018.08.25", "title": "„Рън България“ покори Шипка"}
{"url": "http://standartnews.com/balgariya/proveryavat_paten_intsident_v_koyto_e_uchastval_bashtata_na_prezidenta_radev-375145.html", "text": "Инспекторатът на МВР и Главна дирекция \"Национална полиция\" извършват проверка, във връзка с пътен инцидент в Харманли, в който е участвал бащата на президента Румен Радев - Георги, предаде БНР. Леката катастрофа е станала на 17-ти август. Според информацията до момента, при произшествието е пострадал леко човек в инвалидна количка. В момента проверката изяснява всички факти около случая, както и действията на местната пътна полиция. За този инцидент, в който е участвал бащата на президента Румен Радев, за това пътнотранспортно произшествие, в прокуратурата в Харманли не е докладвана каквато и да е информация. За инцидента прокуратурата получава информация едва днес и то само от медиите, каза пред Агенция Фокус говорителят на главния прокурор Румяна Арнаудова. По думите й нито е сигнализирано за пътно транспортно произшествие, нито са докладвани материали за подобен инцидент. „След като се публикуваха различни материали в електронни медии, главният прокурор се самосезира и разпореди на Окръжна прокуратура-Хасково незабавна проверка\", посочи тя. Прокурор Арнаудова допълни, че тази проверка ще се извърши от прокурор от Окръжната прокуратура в Хасково и ще бъде в две направления. „От една страна ще се установи дали е на лице престъпление по транспорта, дали в резултат от нарушаване на правила за движение по пътищата е причинено пътнотранспортно произшествие, при което е причинена средна или тежка телесна повреда, защото само в тези случаи е на лице престъпление от общ характер\", уточни тя. По думите й, ако е лека телесната повреда, е на лице само административно нарушение. „Но ние трябва да установим тези факти\", коментира тя. Говорителят на главния прокурор обясни, че това ще се подсигури от наблюдаващия прокурор от Окръжната прокуратура в Хасково, чрез незабавно преглеждане на пострадалия човек от лекар, за да се установи вида и характера на телесната повреда. „Второ направление ще има тази проверка, която ще се осъществява от прокурор, и тя ще бъде дали е на лице извършено престъпление по служба от служители на МВР\", съобщи тя. Арнаудова обясни, че ще се определи това до колко и до какви обстоятелства са изпълнени служебните си задължения по констатиране на пътнотранспортно произшествие, установяване на определена вина и спазване на законовите изисквания за санкциониране на виновен водач. „Още днес ще отидат на място колегите от Хасково и ще изземат цялата документация, която съществува в районното управление в Харманли, защото нищо от това, което научваме днес в медиите, не е докладвано в прокуратурата\", каза още тя.", "date": "2018.08.25", "title": "Проверяват пътен инцидент, в който е участвал бащата на президента Радев"}
{"url": "http://standartnews.com/biznes/ikonomist_blokcheyn_tehnologiya_mozhe_da_spasi_biznesa_ot_falshivite_novini-375138.html", "text": "Явлението „фалшиви новини\", което завладя света, създава несигурност в бизнеса, тъй като е много важно да има достоверна информация за реакции и бизнес тонове. Това коментира пред БГНЕС икономистът проф. Ганчо Ганчев. „Наличието на фалшиви новини увеличава волатилността на пазарите, нестабилността и влошава прогнозите\", добави той. Едно от нещата, което е непряко свързано с тези новини, е развитието на т.нар блокчейн технологии, при които информацията, която се генерира за сделки за цени, не може да бъде фалшифицирана. Една от възможните реакции да се предпази бизнесът е да се създаде такава технология и информационни бази, които са одобрени от всички участници, което означава, че са достоверни, смята икономистът. Проф. Ганчев не вижда начин как държавата би се справила с този проблем. При силна намеса би се превърнало в цензура и пораждане на още повече фалшиви новини. „Цензурата и официалната информация също съдържат в себе си силни елементи на фалшификация и измислени неща, които не са проверени от никого. Така че, държавата много трудно може да направи нещо по въпроса. Решението на проблема за бизнеса, по-специално с икономическата информация, е да се прави внимателен анализ на данните и да се уповава на блокчейн технологията, която не може да бъде манипулирана\", обясни Ганчев. Според известния адвокат Марин Марковски обаче държавата трябва да създаде специален закон срещу фалшивите новини: „Този закон трябва да бъде подчинен и на принципа, че всяко действие, което има сериозни обществени последици за гражданите, следва да намери своята санкция. Закон без санкция, то е пожелание, лозунг, намерение, игра с претенции, че ще се прави нещо. Разбира се, този закон трябва да бъде сериозно обмислен. Няма пречка в изключителни случаи да се приеме, че фалшивата новина, която е обмислена, представлява престъпление и трябва да се потърси отговорност по Наказателния кодекс. В тази връзка е необходимо да се включи в него и специален текст\".", "date": "2018.08.25", "title": "Икономист: Блокчейн технология може да спаси бизнеса от фалшивите новини"}
{"url": "http://standartnews.com/balgariya/borisov_arheologiyata_shte_pomaga_na_detsata_i_na_turistite-375146.html", "text": "Тази археология, която се разкрива, ще помага и на децата, и на туристите, и на всеки българин да се върне в историята. Това каза министър-председателят Бойко Борисов, който заедно с министъра на културата Боил Банов, посети последните открития при разкопките на скалния град Перперикон, съобщиха от правителствената информационна служба. Премиерът Борисов посочи, че по местата, където се изграждат инфраструктурни обекти в страната, продължава да се откриват археологически селища. По време на проучванията през последните 3 години в Перперикон е открита най-голямата известна досега раннохристиянска църква в Родопите. В трикорабната базилика са запазени цели колони, капители, корнизи и други архитектурни детайли. Край църквата археолозите разкриват и други късноантични и средновековни сгради, както и обширен некропол.", "date": "2018.08.25", "title": "Борисов: Археологията ще помага на децата и на туристите"}
{"url": "http://standartnews.com/lyubopitno/mogat_li_genite_da_badat_obarnati-375139.html", "text": "Грешна е интерпретацията, че рискът да се роди дете със Синдром на Даун настъпва, ако майката забременее след 35-ата си година, а при най-младите родилки такава вероятност няма. За съжаление истината е, че не съществува нерискова бременност, а поставянето на ограничителна възрастова линия от 35 години по отношение на опасностите за новороденото вече е остаряло. Това обясни пред Дарик проф. Алексей Савов, началник на Националната генетична лаборатория, която извършва диагностиката и лечението на над 100 генетични заболявания и предразположения. „Преди години ние нямаше как да изследваме всяка една бременност. Ние се насочвахме само към тези бременни, които по идея ще имат по-висок риск. Това беше възрастовият диапазон след 35-годишна възраст. Тогава се появи погрешната интерпретация. Виждате една жена и казвате: Вие сте млада, вие нямате никакви рискове! Грешка! И обратното. Всички бременни жени след 35 години поголовно ги полагаха на изследване на Синдром на Даун. Сега вече със съвременните програми при бременните жени това не се случва така. Всички жени имат еднакви задължения да си следят бременностите, да се възползват от това, което е въведено като система за профилактика и да не се залъгват от идеята, че могат по някакъв начин да са защитени от възможни рискове\", посочи специалистът. По отношение на твърденията, че вследствие на външни фактори човешките гени могат да бъдат обърнати, проф. Савов подчерта, че това не може да се измери индивидуално, когато например говорим за радиация или генно-модифицирани храни. Гените наистина могат да бъдат обърнати по време на жизнения цикъл на човека, но това по-скоро би било резултат от множество натрупани фактори. „Въпреки че генът е една записана програма, тази програма може да бъде стартирана или да не бъде стартирана и от там вече да даде своите изяви, като процесът по изключване или включване на програмата категорично може да бъде повлиян от динамични фактори. Като под динамични фактори приемете химия и биохимия. Тоест включването и изключването на гените се нарича епигенетични промени и могат да настъпят и в живото предаване. Тоест да не са на всяка цена унаследени, а да са свързани с някои промени, които се натрупват в жизнения път на човека\", обясни професорът.", "date": "2018.08.25", "title": "Могат ли гените да бъдат обърнати?"}
{"url": "http://standartnews.com/svyat/pozhar_do_tsentralnata_gara_na_tsyurih_-375136.html", "text": "Пожарникари опитват да се справят с пожар в сграда до централната гара на Цюрих, предаде ДПА. Според Швейцарската информационна агенция пожарникарите се опитват да попречат на разпространението на пламъците към околните сгради. В района са се чули и две силни експлозии. Зоната е отцепена. Засега няма данни за пострадали. Според швейцарски медии сградата, в която е пожарът, до голяма степен е била необитаема заради голям ремонт в нея.", "date": "2018.08.25", "title": "Пожар до централната гара на Цюрих"}
{"url": "http://standartnews.com/svyat/pozhar_izbuhna_v_spa_hotel_v_kitay_18_sa_zaginali-375134.html", "text": "Пожар е избухнал рано тази сутрин в спа хотел в североизточния китайски град Харбин, предаде Ройтерс. 18 души са загинали. Към момента причината за огъня не е ясна и се разследва. Спасителната операция на място продължава.", "date": "2018.08.25", "title": "Пожар избухна в спа хотел в Китай, 18 са загинали"}
{"url": "http://standartnews.com/svyat/sasht_preduprediha_rusiya_za_novi_potentsialni_udari_v_siriya-375133.html", "text": "Вашингтон предупреди официално Кремъл, че ще ударят отново по обекти на сирийското правителство, ако то използва химически оръжия, предаде „Блумбърг\". В съобщението се посочва, че Съединените щати са готови да предприемат силни военни действия срещу Сирия, ако президентът Башар Асад използва химическо оръжие, за да възстанови контрола върху някоя от последните си зони, държани от бунтовници в страната, твърдят източниците на изданието. Според запознати, американските тайни служби разполагат с информация, че Асад може да планира нова химическа атака в северозападната провинция Идлиб. Съдържанието на разговорите не е публично оповестено. Най-новото предупреждение идва в навечерието на вероятно една от най-къраввите кампании в гражданската война в Сирия.", "date": "2018.08.25", "title": "САЩ предупредиха Русия за нови потенциални удари в Сирия"}
{"url": "http://standartnews.com/balgariya/4_svrahmoderni_nezakonni_tsigareni_fabriki_razkriti_v_stranata-375144.html", "text": "Четири незаконни свръхмодерни фабрики за производство на цигари разкри полицията в Пловдив под наблюдението на окръжната прокуратура. При съвместна акция на 23 август през нощта направени претърсвания и изземвания на машини заготовки, материали, акцизен тютюн и готови цигари, както и автомобили и микробуси на повече от 15 места в цялата страна. Повдигнати са обвинения на 23 лица. Във всяка от фабриките на ден са произвеждани по 100 000 кутии цигари, а дейността им е продължавала повече от две години. Разкритите фабрики се намират на територията на изоставени имоти в Дупница, Тутракан и Горна Оряховица, а в пазарджишкото село Калугерово е намерена машина, която е произвеждала всичкия акцизен тютюн за направата на различни марки цигари. Вътре във фабриките са открити и спални помещения за работниците, столова и фитнес. Работната ръка е набирана сред хора, останали без работа при закриване на тютюнево фабрики. До работното им място те са били извозвани с три превозни средства със затъмнени прозорци – така, че никой да не знае къде точно отива. Всеки от тях е работил по 15 дни вътре във фабриката, без да излиза и без да има право на връзка със семейството си. За този си труд обикновените работници са получавали по 1500 лв. заплата. Цигарите, които са заварени в момента на акцията, са от известни марки. Задържан е един натоварен с цигари ТИР. Количествата са били пласирани у нас и в чужбина, а качеството на цигарите е много близко до оригиналните. Окръжният прокурор Румен Попов каза, че законът е доста несъвършен по отношение на този вид дейност.", "date": "2018.08.25", "title": "4 свръхмодерни незаконни цигарени фабрики разкрити в страната"}
{"url": "http://standartnews.com/balgariya/prokuraturata_v_dobrich_shte_razsledva_samoletnata_katastrofa_v_balchik_-375135.html", "text": "Окръжната прокуратура в Добрич е поела ръководството на досъдебното производство във връзка с инцидента с разбития самолет на летището в Балчик снощи, при който загина пилотът. Това съобщи окръжният прокурор в Добрич Пламен Николов. Както ви съобщихме в bTV Новините, двуместният самолет се е разбил снощи на летището в Балчик. При кацането машината се е ударила силно в пистата, преобръща се и се запалва. Пилотът е загинал на място. Загиналият е на 52 години, от Варна, казаха от областната дирекция на полицията в Добрич. По думите му изясняването на случая е започнало незабавно след произшествието. Той добави, че действията по разследването ще се извършват от следовател от Националната следствена служба. Магистратите ще работят съвместно със специалисти от Звеното за разследване на авиационни произшествия към министерството на транспорта. Днес ще бъде извършен основен оглед на мястото на инцидента. Ще бъдат назначени съдебно-медицинска и технически експертизи, добави окръжният прокурор.", "date": "2018.08.25", "title": "Прокуратурата в Добрич ще разследва самолетната катастрофа в Балчик"}
{"url": "http://standartnews.com/balgariya/istorii_za_istinskite_geroi_detsata_pobedili_raka-375137.html", "text": "Ще ви разкажем историите на едни истински герои. Момчета и момичета, излезли като победили от битката с ракови болести. Те са деца, които знаят каква е цената на живота и разбират колко важно е да вярваш и да имаш надежда, че всичко ще бъде наред. Герои, които искат да разкажат своите истории и да помогнат на други деца, които се сблъскват с коварната болест. Как едно сдружение успява да обедини и да напомни на децата с онкохематологични заболявания, че има много като тях, водили най-тежката битка и излезли от нея като шампиони. „Разбирах, че трябва да стоя в болницата, като питах първоначално родителите ми какво ми има, а те ми казаха, че е болест на кръвта. Впоследствие разбрах, че се казва левкемия и разбрах, че е вид рак. Тогава бях с идеята, че нямам никакво желание да ходя в Германия, но щом се налага, ще ми направят каквото трябва и ще се върна. Бях с такава идея. Никога не съм мислела, че нещо ще се случи грешно, че нещо няма да успеем. Никога не съм имала такава нагласа\". Това е Кристела. В края на 2013 година започва да боледува често. В повечето случаи вдига висока температура, има силна кашлица и се чувства уморена. В началото лекарите мислят, че е вирус. Малко по-късно решават да ѝ дадат и антибиотик, от който прави сериозна алергична реакция. След обикаляне по няколко болници на 22 декември Криси е настанена в педиатрията, където лекарите и назначават различни изследвания. За всеки случай медиците изпращат една от взетите натривки в ИСУЛ. Така става ясно, че Кристела има левкемия. На 23 декември вечерта 11-годишното момиче е преместено в Онкохематологичното отделение на ИСУЛ, а на 24-ти започва и първата и химиотерапия. След дълга битка тя успява да оздравее и да пребори болестта: „2016 г. в края на януари ми намериха рецидив и трябваше да започнем отначало. Вкараха ме в болницата за няколко месеца, докато ме стабилизират. Вкараха ме в ремисия. Намерихме болница в Германия и отидохме за трансплантация. Донор беше баща ми. Стоях в Германия повече от 8 месеца и се върнах\". По подобен начин започва и историята на Петър, който има силни болки в корема и също често вдига висока температура. Българи в 43 държави, 21 столици и 417 града имат един адрес Vesti.bg „Връзките с класа, които успях да натрупам в 8 клас, ги прекъснах заради тези две години. Това се промени. Приятелите, които бяха преди това, си живееха вече техния живот, а аз моя\", разказа Петър. Дарина е едва на 13 години, когато родителите и разбират, че е има тумор: „В началото много ме болеше главата и не си мислехме, че ще е нещо притеснително. Бях много спокойна, че едва ли ще е нещо страшно. Ходихме близо месец на изследвания най-различни и след това бяхме Ядрено-магнитен резонанс и тогава се оказа, че заедно с тумора, който имам, също имах и хидроцефалия. Трябваше да направим операции. Наложи се след операцията и да ми кажат какво точно има\". Днес те тримата са приятели. Запознават се благодарение на Сдружението „Деца с онкохематологични заболявания\", което е създадено през 2010 година от родители на деца, болни от рак. Днес Пепи е почти на 17, Криси е на 16, а Дари е на 15 години. Запознават се на летните лагери, организирани от сдружението, както и покрай Световните игри за победите, на които участие взимат деца от всички краища на света, но свързани с едно – спечелили са тежката битка с рака. „Много е позитивно и приятно да гледаш толкова много излекували се хора и да гледаш как децата в инвалидните колички взимат златни медали по лека атлетика се дава шанс на децата да се покажат като победители. Тази година беше четвъртият лагер и в Москва бях за първи път. Много обичам да си контактувам с хората от лагерите. По-лесно е да можеш да говориш свободно за взимане на кръв и костен мозък. За момента, когато бях без коса. По-весело е когато хората не те гледат като извънземно и все едно всеки момент умираш\", разказа Криси. Дарина пък разказва, че когато минаваш през етапите на болестта, както и през възстановяването от нея, имаш нужда именно от приятели, които могат да разберат какво преживяваш: „Преди да ми окапе косата, нямах никакъв проблем да излизам. Обаче след това, като ми окапа, не исках да излизам без перука. Защото няколко пъти съм приемала обиди от свои приятели, с които вече нямам контакт. След като вече трябваше да махна перуката, също ми беше трудно, защото реално хората по улицата ме гледаха и ме беше срам. Децата не го приемат, трудно може да им се обясни какво точно изпитвам аз и през какво съм преминала\". Друго дете, което наскоро става част от Сдружението, е Дамян. Той претърпява 9 операции. Неговата майка Искра разказва, че когато диагностицират детето ти с ракова болест е много трудно да не се поддаваш на емоции. Тя споделя, че дълго време е избягвала да говори за болестта на сина си, но впоследствие семейството ѝ е решило да стане част от Сдружението, а и Дамян да участва в игрите за победители в Москва. „Москва на нас ни помогна да се отърсим от болката, от всичко преживяно и да продължим напред, защото наистина след едно такова обръщане на живота, когато всичко е било наред, а пък изведнъж се срива, ти трябва време да го осъзнаеш и да разбереш, че има надежда. Москва беше едно такова нещо, което ни даде кураж. Много надежда. Детето и ние видяхме, че има толкова много други деца, които са преживели подобни неща и продължават напред, че трябва да имат борбен дух. Дамян тогава показа, че много иска да се състезава и го иска. Това състезание му помогна да разбере, че може да продължава много добре напред\", каза Искра. И така всяка година децата чакат следващия летен лагер. Там те правят неща типични за всеки един тийнейджър, но и намират приятели, преживели същото, което и те. Знаят какво им се е случило и че са преборили една от най-коварните болести. Знаят, че са победители в най-тежката битка. Криси, Пепи и Дари се срещат с диагностицирани деца и до днес, а на всеки минаващ през лечение сега казват това: „Да не се страхуват да плачат. Ще е трудно, но минава! Да стискат зъби и да имат търпение. Ще се оправи всичко. Да не губят кураж! Никога да не губят надежда. Защото след всичко лошо идва нещо добро и хубаво, което ще замести всяка болка\". А Искра споделя, че най-важното за един родител, чул тежката диагноза на детето си, е да се постарае да мисли трезво: „Да не бързат с решенията. Колкото и да налага ситуацията, колкото и да е спешна, да обмислят всяка своя стъпка, ако могат, защото са много емоциите. Нека помислят къде, кой и как ще оперира детето им, ако се налага операция\". Това са само част от многото герои. Истинските победители, преборили рака. Рядко говорим за тях, но те разказват, че искат да бъдат чути. Днес всеки от тях води нормален начин на живот, но помни през колко тежки моменти е минал. Сдружение „Деца с онкохематологични заболявания\" успява да ги обедини и да им напомни, че има много като тях, водили най-тежката битка и излезли от нея като шампиони. Защото надежда има и повечето деца успяват да спечелят борбата с рака. Днес всички тези герои за положителни и усмихнати момичета и момчета, които оценяват колко незначителни са повечето проблеми. Те знаят, че много хора се сблъскват с това, през което самите те са преминали, и са готови да подадат ръка и да им разкажат, че страшното ще свърши, а след него ще дойде и хубавото.", "date": "2018.08.25", "title": "Истории за истинските герои: Децата, победили рака"}
{"url": "http://standartnews.com/balgariya/141_godini_ot_shipchenskata_epopeya-375131.html", "text": "Отбелязваме 141 години от Шипченската епопея - героичните боеве за прохода Шипка. Стотици българи изкачват всяка година историческия старопланински връх, където са се състояли боевете и днес е издигнат паметник, за да отдадат почит на героите, загинали за свободата на България. Отбраната на Шипченския проход е една от най-героичните и решаващи битки по време на Руско-турската Освободителна война през 1877-1878 г. Боевете, които се водят от 21 до 26 август 1877 г. (9-13 август по стар стил) между защитниците на прохода и турската армия влизат в българската история под името Шипченска епопея. Задачата на малобройния руско-български отряд под командването на ген. Н.Г. Столетов, наброяващ около 7 500 души е да спре превъзхождащата я по численост армия на Сюлейман паша (около 27 000 души и резерв от 10 000), да не ѝ позволи да премине Балкана и да се съедини с турските части в Североизточна България в помощ на обсадената в Плевен армия на Осман паша. Сраженията за Шипка започват на 09/21 август 1877 г. В течение на шест дни българи и руси с огън и щик отблъскват непрекъснатите атаки на турските табори. Най-тежък и решаващ за отбраната е 3-тият ден – 11/23 август, когато турците все повече затягат обръча около защитниците, а боеприпасите са на привършване. Следобед Сюлейман паша хвърля в боя всичките си резерви срещу центъра на отбраната. В този най-критичен момент, когато изглеждало, че Шипка ще падне, от Габрово пристига първото подкрепление, изпратено от ген. Радецки. Надвечер пристигат всички роти на 16 стрелкови батальон и след ожесточен бой турците отстъпват. Шипка е спасена! Боевете продължават и през следващите три дни, но проходът вече е здраво в ръцете на руската армия. Отбраната на Шипка продължава и през есента и зимата на 1877 г. Този период влиза в историята като \"Зимно шипченско стоене\". Въпреки студа и мъглата, въпреки снежните бури и виелици, защитниците на Шипка геройски бранят прохода. За тези изпълнени с мъжество и саможертва дни телеграфът съобщава с кратката фраза: \"На Шипка всичко е спокойно\". Руските войници и българските опълченци превръщат прохода в непристъпна крепост, \"в затворена врата за настъплението на турците към Северна България и отворена врата за победния поход на руската армия към Цариград\", по думите на ген. Радецки. След падането на Плевен ( 29 ноември/10 декември 1977 г.) руските войски преминават Балкана при изключително тежки зимни условия и пленяват турската армия на Вейсел паша в шейновския укрепен лагер на 28 декември 1877 г./ 9 януари 1878 г. Победата при Шипка-Шейново е достоен завършек на Шипченската епопея. Жертвите, които руските полкове и българските дружини дават на Шипка и в полето на Шейново са около 11 000 – убити, ранени и безследно изчезнали, а над 9 000 души са замръзналите и заболелите по време на Зимното шипченско стоене. Основният камък на Паметника на Свободата е положен на 26 август 1922 г. Паметникът е завършен през 1930 г. На 26 август 1934 г. паметникът на връх Свети Никола (както се е казвал връх Шипка до 1951 г.) е тържествено открит от цар Борис III. Паметникът е висок 31,5 метра и към него водят 890 стъпала. Над централния вход гордо се възправя бронзов лъв – символ на българската държавност. На останалите три страни са изписани имената на Шипка, Шейново и Стара Загора – бойните полета, напомнящи за подвига на българските опълченци.", "date": "2018.08.25", "title": "141 години от Шипченската епопея"}
{"url": "http://standartnews.com/balgariya/zadarzhaha_nashenets_v_sarbiya_karal_s_235_kmch-375132.html", "text": "Българин е бил задържан от сръбските власти заради шофиране с непозволена скорост по автомагистралата Белград – Нови сад. Нашенецът е шофирал с 235 км/ч, предадоха местни медии, цитирани от БГНЕС. Мъжът бил задържан недалеч от пункта за тол такси в Стара Пазова. Той е предаден на прокурор и е глобен със 130 хил. динара, което прави 1100 евро. Мъжът е с постоянно местожителство в Германия. Максималната разрешена скорост по магистралите в Сърбия е 130 км/ч.", "date": "2018.08.25", "title": "Задържаха нашенец в Сърбия, карал с 235 км/ч"}
{"url": "http://standartnews.com/balgariya/nov_zaslon_shte_ima_na_vitosha-375140.html", "text": "Нов заслон ще има на Витоша. Той ще е в местността „Трите кладенци\" между хижа „Кумата\" и Черни връх на около 1900 м надморска височина. Това е първият нов заслон на Витоша от 50 години насам. Откриването му ще е в неделя, когато са и повечето събития, свързани с отбелязването на 123 години от началото на организираното туристическо движение у нас. Новият заслон ще се нарича „Заслон 2050\" или „Заслон на бъдещето\" заради модерната си визия, разказа Искра Чернева от БТС: „Има интернет връзка с Планинската спасителна служба, за да може да се помогне на хора в нужда. Снабден е с много модерна фотоволтаична система. Материалите, от които е направен, кореспондират със самолетната индустрия. Те са леки, но много устойчиви на външни фактори. Пространството на заслона е голямо и могат да се настанят 16 души\". Денят на туризма ще бъде отбелязан тази вечер, с празник пред хижа Алеко. Кулминацията на събитията ще е в неделя, когато два лъча с туристи ще тръгнат на поход до Черни връх, едните – в 09:00 ч. от хижа „Алеко\", а другите в 07:00 ч. – от хижа „Кумата\". В 09:00 ч. в неделя е стартът и на планинския маратон от Билетния център на НДК, а в 10:00 ч. започва велосипеден поход от хижа „Алеко\". Част от програмата е и т.нар. „Библиотека в планината\". Тя ще е на поляната пред хижа „Алеко\" в неделя и се организира от Столичната библиотека. Тази година акцентът ще е документална фотоизложба, представяща началото на туристическото движение у нас и пътеписи на чужди пътешественици, разказа директорът на Столичната библиотека Юлия Цинзова. Пет къщички с книги има на Витоша, от които всеки турист, може да си вземе, припомни Юлия Цинзова, а от неделя ще има и още една – при новия заслон.", "date": "2018.08.25", "title": "Нов заслон ще има на Витоша"}
{"url": "http://standartnews.com/balgariya/slancheva_sabota_s_temperaturi_do_35_gradusa-375130.html", "text": "Днес времето ще е предимно слънчево, с временни увеличения на облачността. След обяд на места в западните планински райони ще превали и прегърми. Ще духа слаб до умерен южен вятър и температурите слабо ще се повишат. Максималните ще са между 30° и 35°, за София - около 30°. Атмосферното налягане слабо ще се понижи и ще е малко по-ниско от средното за месеца. По Черноморието ще е предимно слънчево. Ще духа слаб до умерен предимно източен вятър. Максималните температури ще са 28-30°. Температурата на морската вода е около 27°. Вълнението на морето ще е 2-3 бала. В планините ще е предимно слънчево. След обяд над масивните от Западна България ще се развива купеста и купесто-дъждовна облачност и на места ще превали и прегърми. Ще духа слаб до умерен вятър от западюгозапад. Максималната температура на височина 1200 метра ще е около 24°, на 2000 метра – около 17°.", "date": "2018.08.25", "title": "Слънчева събота с температури до 35 градуса"}
{"url": "http://standartnews.com/balgariya/premierat_poseti_srednovekoven_manastirski_kompleks_v_kardzhali-375143.html", "text": "Министър-председателят Бойко Борисов инспектира ремонтните дейности по довършването на строителството на средновековния манастирски комплекс \"Свети Йоан Предтеча\" в Кърджали, съобщи пресслужбата на кабинета. Правителството е отпуснало общо 1 милион лева за строежа на манастира в града - 800 хиляди лева през 2015 г. и 200 хиляди лева през 2017 г., припомниха от министерския съвет. \"Храмът беше само музей, благодарение на вас вече е действащ духовен център\", е казал отец Николай при посещението на министър-председателя. Отец Николай е подарил на премиера Бойко Борисов икона на Св. Йоан Предтеча. \"Днес с министър Николай Нанков и председателя на Народното събрание Цвета Караянчева посетихме българския православен манастирски комплекс „Св. Йоан Предтеча\" в Кърджали. Преди 30 г. тук е било могила, покрита с пръст, храмът е бил само музей. За да стане действащ духовен център, държавата отпусна 1 млн. лв. Впечатляващо е как изглежда сега\", написа премиерът в официалната си страница във „Фейсбук\". За съжаление, инцидентите със самолети в страната се случват по време на тренировка. Така отговори министър-председателят Бойко Борисов на журналистически въпрос за последните инциденти със самолети в страната, съобщиха от правителствената информационна служба. „Хубаво е някой да поеме вината и да каже- толкова години съм бил шеф на ВВС, сигурно и аз имам вина. Не, само правителството, само Борисов, само министъра\", коментира премиерът и допълни, че подобни случаи има и в други държави.", "date": "2018.08.25", "title": "Премиерът посети средновековен манастирски комплекс в Кърджали"}
{"url": "http://standartnews.com/balgariya/kmetat_na_tsarevo_tvardeniyata_che_na_plazha_silistar_shte_se_stroi_sa_falshivi-375141.html", "text": "Твърденията, че на плажа \"Силистар\" ще се строи, са фалшиви новини. Твърденията са чисто политическа заигравка от страна на опозицията, която отдавна се опитва да създаде конфликт, а проблем реално няма. Това каза днес пред репортери кметът на Царево Георги Лапчев. Поводът за извънредния брифинг бе разпореждане на премиера и председател на ПП \"ГЕРБ\" Бойко Борисов към кмета на Царево да задържи и да не изпълнява решението на Общинския съвет в Царево по казуса \"Силистар\" до пълното убеждаване на обществеността в правотата на това решение. Вчера на сесия общинските съветници в Царево гласуваха и дадоха разрешение за промяна на подробния устройствен план на терен до плажа \"Силистар\", където навремето са се намирали стопански постройки. Става въпрос за терен, който е на 500 метра от плажната ивица, уточни Лапчев. Според него целта на това решение е била да се обособи общински път, който да осигури безпрепятствен достъп до плажа. Това е много важно, тъй като чрез него се преодолява ограниченият през последните години достъп за туристите до плажа \"Силистар\" от предишния собственик на имота. Съществуващият достъп до плажа представлява горски път, неотразен в кадастралната карта, преминаващ през частен имот, обясни Лапчев. Кметът каза, че ако собствениците на имота предявят инвестиционни намерения, има процедура, при която Регионалната инспекция по опазване на околната среда и водите ще се произнесе допустими ли са те. Към момента в Община Царево не са постъпвали инвестиционни намерения за строителство на частния терен. На отбивката за плажа \"Силистар\", където се проведе пресконференцията, пристигнаха екозащитници, които категорично се обявиха срещу решението на общинските съветници. Те смятат, че това е първа стъпка към застрояването на един от малкото диви плажове в страната. Имаше и представители на БСП. Кметът на Царево информира, че след седмица в Царево ще се проведе кръгла маса, на която ще бъдат поканени всички заинтересовани страни по казуса \"Силистар\".", "date": "2018.08.25", "title": "Кметът на Царево: Твърденията, че на плажа Силистар ще се строи, са фалшиви"}
{"url": "http://standartnews.com/balgariya/na_shipka_pochetoha_pametta_na_geroite_zaginali_predi_141_godini_za_svobodata-375142.html", "text": "Вече 141 години българите гледаме към този връх с преклонение. Но никой не ще го рече по-добре от Вазов  - \"див чутовен връх\", където български и руски храбреци оставиха костите си, за да възкръсне България. Това каза в словото си днес на връх Шипка президентът Румен Радев, който участва в националните тържества по повод отбелязването на 141-годишнината от Шипченската епопея. По думите на държавния глава и днес хиляди сънародници са тук, на този връх, за да си припомним как от кървавия мъх е разцъфтял най-светлият национален идеал. Според президента през последните десетилетия е било сторено немалко, за да се изтрие и пренапише тази история в услуга на политическите шарлатани от ново време. Но както преди няколко месеца - сред мартенския сняг, тук отново сте хиляди, посочи президентът, и както Вазов казва, с вашето присъствие на този легендарен връх, вие строшавате \"на клеветата зъбът\". Хиляди се събраха днес на връх Шипка, за да отбележат годишнината от героичната Шипченска епопея. Сред официалните гости наред с президента бяха заместник-председателят на Народното събрание Емил Христов, заместник-министърът на отбраната Атанас Запрянов, политици, народни представители, кметове, общественици. Президентът и върховен главнокомандващ на въоръжените сили прие почетния строй на Националната гвардейска част и положи венец пред Паметника на свободата. По-рано днес Радев се включи в туристическия поход към връх Шипка с едночасов преход рамо до рамо с посетителите на тържествата. На Паметника на свободата архиерейският наместник на Габровската епархия протойерей Руслан Личев в съслужие с габровски свещеници отслужи заупокойна панихида в памет на героите, загинали за свободата на България. В 20,45 часа държавният глава ще приеме почетния строй на Националната гвардейска част на площад \"Възраждане\" в Габрово и ще произнесе слово в прослава на героите, загинали за свободата на Отечеството.", "date": "2018.08.25", "title": "На Шипка почетоха паметта на героите, загинали преди 141 години за свободата"}
