{"url": "http://standartnews.com/svyat/putin_predupredi_nato_da_ne_se_zaigrava_s_ukrayna_i_gruziya-373879.html", "text": "Руският президент Владимир Путин предупреди НАТО да не си създава по-близки отношения с Украйна и Грузия. По думите му подобна политика е безотговорна и от нея ще има неуточнени последици за алианса, предаде Ройтерс. В Русия този въпрос предизвиква гняв - Русия има обща граница с двете страни и не иска те да се присъединяват към военен блок, смятан от нея за враждебен. Това е така от 2008 г., когато лидерите на НАТО обещаха на Украйна и Грузия, че един ден ще влязат в пакта. В реч в Москва пред представители на руския дипломатически корпус Путин заяви, че е нужно в Европа да бъде възстановено доверието, и се обяви против опитите, които по думите му предприема НАТО, да разполага нови бази и военна инфраструктура край руските граници. \"Ще отговорим по съответния начин на подобни агресивни стъпки, които представляват пряка заплаха за Русия\", каза руският президент. \"Нашите колеги, които се опитват да влошат ситуацията, стремейки се да включат, наред с другите, Украйна и Грузия в орбитата на алианса, би трябвало да се замислят за евентуалните последици от подобна безотговорна политика\", заяви той. Руският лидер каза, че е обсъдил въпроса с американския си колега Доналд Тръмп на срещата им в Хелзинки в понеделник. Тръмп призова членките на НАТО да харчат повече за отбрана, но изрази съменение дали Черна гора, най-новата членка на военния съюз, трябва изобщо да е част от пакта и нарече народа й \"агресивен\". През 2008 г. руските сили влязоха в два отцепили си грузински региона, а през 2014 г. анексираха украинския Кримски полуостров, след което в Източна Украйна избухна проруски бунт. В части и от двете държави продължават да са разположени руски военни, нещо, което според Москва е по желание на местните хора, но което Западът и правителствата на двете страни наричат незаконна окупация, отбелязва Ройтерс. На срещата си на върха този месец лидерите от НАТО обсъдиха отношенията с двете бивши съветски републики Украйна и Грузия. Изтъкнати политици и в двете страни имат силно желание за присъединяване към западния военен съюз, но на шансовете им за това попречиха руските нахлувания на тяхна територия. По правилата на НАТО страни с териториални конфликти не могат да влизат в алианса, отбелязва Ройтерс.", "date": "2018.07.20", "title": "Путин предупреди НАТО да не се заиграва с Украйна и Грузия"}
{"url": "http://standartnews.com/lyubopitno/dreven_cheren_sarkofag_otkriha_arheolozi_v_egipet-373894.html", "text": "Египетски археолози откриха в Александрия масивен черен гранитен саркофаг, който е бил недокоснат в продължение на 2000 години. Откритието веднага задейства вълна от слухове, суеверия и подозрения, предаде БГНЕС. В саркофага бяха намерени три скелета, плуващи в кафеникаво-червеникава течност, която изпуска ужасяваща миризма. Египетското министерство по антиките е назначило екип от археолози, за да отворят реликвата, която е била намерена на строителна площадка, съобщи Би Би Си Част от първоначалните предположения бяха, че в саркофага може би лежи мумията на Александър Велики или че съдържа смъртоносно проклятие. Според египетските медии археолозите успели да отворят саркофага само около 5 см, преди острата миризма да ги накара да преустановят проучването. По-късно те го отворили отново, но този път с помощта на военни инженери. „Намерихме осанките на трима човека в това, което изглеждаше като семейна гробница... За съжаление мумиите вътре не са в най-доброто състояние и само костите са останали от тях\", заяви Мустафа Уазири, генерален секретар на Съвета по антики. Пред медиите той говори за страховете, че отварянето на саркофага може да доведе до отключване на древно фараонско проклятие. „Ние го отворихме и – слава на Бога, светът не потъна в тъмнина\", заяви Уазари пред медиите. „Аз бях първият, който навря цялата си глава в саркофага... И ето ме тук стоя пред вас... и съм напълно добре\", допълни той. Независимо от това изявление местните медии подчертават, че районът е бил евакуиран заради опасността токсични изпарения да излязат от гробницата. Според експерти трите скелета вероятно са на войници от времето на фараоните. Един от черепите има пукнатина, която силно наподобява рана от стрела. Един бюст от алабастър също бе открит в саркофага, като неговите черти не са познати на учените. Саркофагът е с размери почти 2 м височина и 3 м широчина, като това е най-големият откриван до този момента. Теглото му е 27 тона и се смята, че е от 323 г. пр. н. е., сред смъртта на Александър Велики. Археолозите ще продължат да проучват гробницата, за да се опитат да разберат кога точно са починали хората вътре в нея и как са живели.", "date": "2018.07.20", "title": "Древен черен саркофаг откриха археолози в Египет"}
{"url": "http://standartnews.com/biznes/angelkova_shte_ima_mashtabna_marketingova_kampaniya_za_turizma_prez_2019_g-373889.html", "text": "Планираме мащабна маркетингова кампания през 2019 г. В Годишната програма за Национална туристическа реклама са заложени редица активности, с които очакваме да привлечем още повече посетители в страната. Предвидени са множество комуникационни кампании в онлайн каналите на водещи световни политематични медии като CNN, BBC, Euronews, и световни туристически медии като National Geographic и Travel Channel. Това каза министърът на туризма Николина Ангелкова при отриването на заседанието на Националния съвет по туризъм, съобщиха от пресцентъра на Министерството. Тя посочи още, че са заложени участията в редица международни туристически борси и изложения в страната, като всички те са съобразени с нуждите и интересите на бизнеса. В заседанието участваха Иван Портних, кмет на Варна, Стоян Пасев, областен управител на Варна, представители на институции, на туристически сдружения, на националните курорти, на национално представените сдружения на потребителите и работодателски организации в страната и на Националното сдружение на общините в Република България. Един от акцентите в работата на министерството е внедряването и все по-честото използване на новите технологии не само в дейността на администрацията, но и при популяризирането на България, коментира министърът. Има заложени инициативи за промотиране на възможностите за туризъм и на вътрешния пазар. Основна цел в работата на министерството е ежегодно да се увеличава броя на посещенията, като се постигне един устойчив тренд на нарастване, коментира министър Ангелкова. И допълни, че националната реклама е от изключителна важност за запазване на темповете на нарастване. А резултатите за първите 5 месеца на годината са обещаващи, че и през 2018 г. ще постигнем позитивни резултати, посочи министърът. В периода януари-май чуждестранните туристически посещения у нас са над 2,436 млн. по данни на НСИ. Техният брой е с 11,1% повече спрямо същия период на миналата година. А само през май 2018-а ръстът на чуждестранните посещения у нас е с 15,8% в сравнение с месец май миналата година. Министърът коментира, че при воденето на статистиката се спазват европейските правила и тези на Световната организация по туризъм и не бива да се спекулира с това, защото вреди на имиджа на България и на бранша. Повече от 1,6 млрд. лв. са приходите от международен туризъм за петте месеца на 2018 г., съобщи министър Ангелков. И се отчита нарастване от 10,7 на сто спрямо същия период година по-рано. Само през месец май надхвърлят 500 млн., като се отбелязва нарастване от повече от 10%. Започнаха проекта за разработването и внедряване на Единна система за туристическа информация (ЕСТИ), посочи министърът. Тя ще свърже в реално време регистрите на хотелите с Министерството на туризма, НАП, МВР и общините. В системата ще бъдат включени местата за настаняване от клас А и Б, като въвеждането на данните е задължително по закон. Хотелиерите сами ще попълват информацията и това трябва пристигане на туриста. Министър Ангелкова подчерта, че внедряването на ЕСТИ няма да струва нищо за бизнеса, тъй като тя ще бъде интегрирана в системата, с която те работят в момента. Тя заяви още, че със системата изцяло се гарантира защитата на личните данни на всички потребители. Ще има ограничен достъп на база на различните правомощия, разписани по закон. ЕСТИ ще се администрира от министъра на туризма, достъп до нея ще имат кметовете, МВР, НАП – съобразно техните компетенции. Достъп само до собствените си профили ще имат представителите на бранша и управителите на хотелите, които въвеждат данните, така че максимално се гарантира защитата на личните данни, заяви министърът. Финалната фаза на проекта предвижда обучение на потребителите и администраторите на ЕСТИ. Предвидени са присъствени курсове с лектори-треньори, така и видеоматериали и информация на хартиен носител. Министърът беше категорична, че ще продължи и строгия контрол както на стопанисването на морските плажовете, така и по спазването на Закона за туризма. Тя припомни, че през миналата година стартираха редица процедури по заличаване на туроператори и туристически агенти и това ще продължи със всички дружества, които не спазват нормативната уредба. За развитието на туризма е важна работата както на министерството и бранша, така и на съпътстващите сектори и индустрии, за това благодаря на всички за усилията, които полагат за устойчивото му развитие, каза министър Ангелкова. И допълни, че всеки има своята незаменима роля за успеха на българския туризъм.", "date": "2018.07.20", "title": "Ангелкова: Ще има мащабна маркетингова кампания за туризма през 2019 г."}
{"url": "http://standartnews.com/svyat/40_miliona_sa_modernite_robi_po_sveta-373880.html", "text": "Според американската правозащитна организация Walk Free Foundation модерните роби в целия свят са 40,3 млн. души, съобщава CNNTurk. Според данните в доклад, изготвен от фондацията, в развитите държави съвременният вариант на робството е много по-често срещан от очакваното. Само в Съединените американски щати модерните роби са повече от 400 хил. души или един на всеки 800 американски граждани. В обединеното кралство модерните роби са 136 хил. души. Най-много модерни роби има в Индия — 8 млн. души. На второ място се нарежда Северна Корея с цели 2,6 млн. души. Еритрея, Бурунди, Централноафриканска република и Афганистан също са в първата десетка на тази класация.", "date": "2018.07.20", "title": "40 милиона са модерните роби по света"}
{"url": "http://standartnews.com/biznes/uvelichiha_pomoshtite_za_ovtse_i_kozi-373878.html", "text": "Управителният съвет на Държавен фонд „Земеделие\" увеличи на 15 лв. за овца- майка и / или коза-майка помощта de minimis за овцевъдите и козевъдите, според поетия ангажимент към протестиращите фермери. Това съобщиха от пресцентъра на Министерството на земеделието, храните и горите. Земеделските стопани от седемте засегнати от чумата по дребните преживни животни общини - Болярово, Елхово, Малко Търново, Приморско, Созопол, Средец и Царево ще получат общо 55 лв. на овца/коза от помощта. По този начин стопаните ще могат да покрият загуби от нереализиране на мляко, ценови разлики на изкупена продукция и затруднения при изхранване на животните.", "date": "2018.07.20", "title": "Увеличиха помощите за овце и кози"}
{"url": "http://standartnews.com/biznes/borisov_obsadi_prodalzhavashtoto_satrudnichestvo_s_ebvr_s_direktora_na_bankata-373886.html", "text": "Активното сътрудничество между България и ЕБВР за подпомагане реализацията на инфраструктурните проекти на Балканите продължава. Това беше акцент в разговора между министър-председателя Бойко Борисов и председателя на Европейската банка за възстановяване и развитие (ЕБВР) Сума Чакрабарти, съобщи пресслужбата на кабинета. „България зае и ще продължи да има централна роля и след успешното Българско председателство на Съвета на ЕС за икономическото развитие на региона\", каза Сума Чакрабарти. Двамата обсъдиха някои от проектите, свързани с изграждането на коридорите 4, 8 и 10. По думите на Чакрабарти банката ще продължи да фокусира дейността си върху изграждането на стратегическите инфраструктурни проекти, които бяха обсъдени по време на Срещата на върха ЕС-Западни Балкани в София, както и на форумите на ЕВБР през февруари и по „Берлинския процес\" през юли в Лондон. По време на срещата председателят на ЕВБР и премиерът Борисов обсъдиха и възможността експерти на финансовата институция да подпомагат дейността на създаващия се в България Глобален център за партньорство на държавите от Централна и Източна Европа и Китай (Global Partnership Centre of CEECs and China). ЕБВР участват като постоянен наблюдател в срещата на лидерите от формата „16+1\" в София, на който българският премиер Борисов и председателят на Държавния съвет на Китай Ли Къцян договориха неговото създаване. Председателят на ЕБВР и екипът му са на работно посещение в България. Чакрабарти информира премиера Борисов за положителните резултати от дейността на предприятията, които банката подпомага. „Малките, средните и големите предприятия, с които се срещнахме, изтъкнаха своите планове за още инвестиции\", посочи Чакрабарти по повод инвестиционния климат в страната ни.", "date": "2018.07.20", "title": "Борисов обсъди продължаващото сътрудничество с ЕБВР с директора на банката"}
{"url": "http://standartnews.com/balgariya/validiraha_yubileyna_poshtenska_marka_140_godini_balgarska_armiya-373898.html", "text": "Министърът на отбраната Красимир Каракачанов и заместник-министърът на транспорта, информационните технологии и съобщенията Димитър Геновски, както и други официални лица, валидираха официално юбилейна пощенска марка, посветена на 140-ата годишнина от създаването на Българската армия, на церемония в Информационния център на МО. Освен военните тържества валидирането на тази марка на практика увековечава годишнината, ще остане за поколенията, каза Красимир Каракачанов. Той изрази благодарност на автора на марката - д-р Александър Въчков, определяйки филателното издание като знак на уважение към кръглата годишнина от създаването на армията ни. Председателят на Съюза на българските филателисти Спас Панчев напомни, че днес се отбелязват също 80 години от създаването на филателния съюз. Поводът е троен, защото днес е годишнина от Илинденско-Преображенското въстание, добави Красимир Каракачанов. Д-р Александър Въчков е художник и изследовател на родната военна история. Новата марка представя връзката между минало и настояще, като авторът съчетава архивното внушение на черно-бялата рисунка с ярките тонове на съвремието. Представените в детайли униформи и въоръжение на изобразените войници дават исторически правдива представа за отминалите времена. Като своеобразна визия за бъдещето присъства и съвременният войнишки образ, представен с най-новата полева униформа на Българската армия.", "date": "2018.07.20", "title": "Валидираха юбилейна пощенска марка „140 години Българска армия“"}
{"url": "http://standartnews.com/balgariya/mon_predlaga_grafik_na_vakantsiite_i_izpitite_prez_sledvashtata_uchebna_godina-373897.html", "text": "Министерството на образованието и науката (МОН) предлага за обществено обсъждане график на учебното време и ваканциите, както и за датите и дейностите по провеждане на държавните зрелостни изпити, националното външно оценяване и изпитите за придобиване на професионална квалификация през следващата учебна година. С графика за провеждане на изпитите се предлага матурите да останат на същите дати – първата по български език и литература от майската сесия да се проведе на 21 май 2019 г., а втората по предмет по избор - на 23 май 2019 г. Държавните зрелостни изпити по желание да се проведат в периода 28 май - 31 май 2019 г., предвижда проектът. Предлага се в сесията август - септември 2019 г. изпитът по български език и литература да е на 28 август 2019 г., вторият задължителен - на 29 август, а изпитите по желание - в периода 30 август - 04 септември 2019 г. Следващата е първата година, в която по учебен план седмокласниците ще учат 36 учебни седмици, т.е. за тях учебните занятия ще приключат на 28 юни. Датите на националните външни оценявания (НВО) се определят всяка година и за следващата проектът предвижда изпитът по български език да е на 17 юни 2019 г., а по математика - на 19 юни 2019 г. Подаването на документите за участие в приема за гимназиите ще е от 3 до 5 юли 2019 г. Резултатите от първото класиране на учениците трябва бъдат обявени до 11 юли 2019 г., от второто класиране до 18 юли, а обявяването на незаетите места след втори етап на класиране ще бъде на 23 юли. Промяна се предлага и за външните оценявания за четвъртокласниците - на 9 май 2019 г. да се проведе изпитът по „Човекът и обществото\", а на 10 май по „Човекът и природата\". Проверката на знанията по български език и литература е предвидена за 14 май, а по математика – за 16 май 2019 г. Оценяването на дигиталните компетентности на учениците от X  клас ще се проведе в периода 10-14 юни 2019 г. Държавните изпити по теория на професията и специалността за придобиване степен на професионална квалификация се провеждат на три сесии – през януари, юни-юли и септември. Те са в зависимост от това, кога желаещите са придобили право да ги положат. Четири са предвидените ваканции през следващата учебна година, които се предлагат с графика за почивните дни. Първата ще е от 1 до 4 ноември 2018 г. включително. По Коледа учениците ще почиват общо 11 дни – от 22 декември 2018 г. до 1 януари 2019 г. включително. Междусрочната ваканция ще е от 2 до 5 февруари 2019 г., като вторият срок трябва да започне на 6 февруари. През пролетта учениците от I до XI клас ще почиват от 30 март до 7 април 2019 г. включително. За дванадесетокласниците пролетната ваканция е от 5 до 7 април. Времето за обсъждане на предложените от МОН варианти на графици е един месец от датата на публикуването им на официалната страница на министерството. Всички постъпили становища ще бъдат разгледани.", "date": "2018.07.20", "title": "МОН предлага график на ваканциите и изпитите през следващата учебна година"}
{"url": "http://standartnews.com/balgariya/temenuzhka_inerkom_mozhe_da_obzhalva_reshenieto_na_kzk-373876.html", "text": "ГЕРБ категорично не води война срещу Румен Радев. Ние винаги сме имали ясно заявена воля за диалог. Аз нося справка от Министерство на енергетиката, за да видите къде са тези 1,6 милиарда. Това каза министърът на енергетиката Теменужка Петкова по БиТиВи. Вчера презиеднтът Румен Радев излезе с твърдение, че служебното правителство, съставено от него, е имало 1,6 млрд. лв. в излишък, когато е отстъпило от власт. Той пожела от ГЕРБ да кажат къде са отишли тези пари. Петкова е категорична, че такова финансово постъпление в министерството на енергетиката няма. Няма дори близки цифри до тези. Тя държи президентът Румен Радев да докаже произхода на тези 1,6 млрд., които той твърди, че са се загубили след завръщането на Борисов на власт. \"Служебното правителство има конкретни функции, като главната му е да се проведат едни честни избори. Няма как нещо такова да се случи за месеци. Бюджетът на министерството ни е 200 милиона. Хубаво е да се работи с конкретни данни. Оказа се, че има 15 искови молби в този период, от които събраните суми са 0. Това, което чакаме от тези искови молби са близо 2 милиона. Аз искам доказателства за изпарените 1,6 милиарда. Когато се лансира тази тема, е хубаво да се докаже пред хората, защото това не са никак малко пари\", обясни още министърът на енергетиката. Петкова коментира и горещата тема със спряната сделка за ЧЕЗ. \"Това бе изключително изненадваща и неочаквана новина, която изуми дори самата фирма \"Инерком\". От там излязоха с позиция, че нямат представа каква е причината да не им позволяват да купят ЧЕЗ, но заявиха, че ще стигнат до разковничето\", каза Петкова. Припомняме, че вчера от КЗК излязоха със становище, че \"Инерком\" не може да купи ЧЕЗ. Тя обясни ситуацията така: \"Ние имаме правомощия и това е част от енергийната сигурност. Съгласно закона за енергетиката държава регулира, държавата има непрекъсната регулаторна дейност върху това дружество. КЗК е компетентният орган по отношение на всички въпроси, свързани с анти монопола. Поискани са становища от различни институции, има достатъчно причини. \"Инерком\" може да обжалва. Аз не бих коментирала от нейно име. Тя със сигурност има юристи зад гърба си, които да я посъветват правилно. Реакцията на \"Инерком\" е нормална.", "date": "2018.07.20", "title": "Теменужка: \"Инерком\" може да обжалва решението на КЗК"}
{"url": "http://standartnews.com/balgariya/arestuvanite_nadzirateli_bili_opitni_sluzhiteli-373884.html", "text": "Надзирателите във Варна са опитни служители. Те са обвинени в пресъпление по служба с цел да набавят облага някому. Това заяви окръжният прокурор на Варна Владимир Чавдаров в ефира на Нова. Припомняме, надзиратели от варненския затвор бяха задържани, защото неправомерно пускали в отпуск автокрадец. Затворникът обаче нямал право да излиза от килията, нито веднъ, а това се е случило шест пъти. \"В рамките на две-три седмици успяхме да организираме прилагане на СРС-та и други административни способи, които да ни помогнат да съберем достатъчно данни, които да ни дадат основание да започнем досъдебното производство\", заяви Чавдаров. В периода от края на май до 18 юли са установени 6 случая на нерегламентирано освобождаване. Наказанието на пуснатия затворник Искрен Маринов е 6 години и 8 месеца. Той е осъден за виновен в участие организирана престъпна група. Маринов има още над 4 години докато изтърпи присъдата си. Към момента надзирателите са задържани с мярка за неотклонение задържане за до 72 часа. Докато тя изтече ще бъде взето решението дали да се поиска вземане на постоянна мярка \"задържане под стража\".", "date": "2018.07.20", "title": "Арестуваните надзиратели били опитни служители"}
{"url": "http://standartnews.com/balgariya/emil_radev_borbata_s_chumata_e_saobrazno_evropeyskite_dokumenti-373881.html", "text": "Всички действия на българските власти по отношение на чумата по животните са съобразени с европейските документи, заяви в интервю за БНР евродепутатът Емил Радев. \"В европейските директиви се казва, че след като бъде потвърдено наличието на болест в дадено стопанство, компетентният орган трябва да поиска незабавно приложение на следните мерки: всички животни от възприемчиви видове в стопанството да се умъртвят незабавно на място без отлагане. Там не се казва, че трябва да се чакат резултати от референтните лаборатории, коментира още Радев. ,,Трябва да спрем разпространението на тази болест. Европейският съюз поема 75% от обезщетенията. Ако тези животни умрат от болестта, тези стопани няма да получат лиценз за обезщетение, така че държавата действа за ограничаване на епидемията'', каза евродепутатът и допълни, че се съобразяваме с европейските правила. ,,Направи се всичко възможно да бъдат увеличени обезщетенията, които се плащат за тези животни и се надявам, че това ще възстанови животновъдството в тези региони. Нека да оставим да се спазва и българското, и европейското законодателство. Най-важното в момента е да се овладее епидемията\", завърши Емил Радев.", "date": "2018.07.20", "title": "Емил Радев: Борбата с чумата е съобразно европейските документи"}
{"url": "http://standartnews.com/balgariya/vrashtat_rannoto_pensionirane_na_minyorite-373885.html", "text": "Народните представители приеха окончателни промени в Кодекса за социално осигуряване. Промените дават възможност за ранно пенсиониране на миньори от закрити подземни рудници и такива, чието закриване предстои. Те ще засегнат около 80 съкратени миньори от Бобов дол. Ще бъдат необходими около 16 хил. лева месечно, за да им бъдат изплатени пенсиите. За да се пенсионират от тях се изисква да имат сбор от осигурителен стаж и възраст 90, от които 10 години първа категория, и навършена възраст 45 години и 4 месеца към 31 декември 2017г. От същата дата възрастта ще се увеличава от първия ден на всяка следваща година с по 2 месеца до достигане на 50-годишна възраст за мъжете и жените. Досега миньорите не можеха да се пенсионират заради промяна в Кодекса, приета през Закона за бюджета за 2018 година. За пенсия трябваше да чакат поне 10 години. Промените ще влязат в сила със задна дата, от 1 януари 2018 година.", "date": "2018.07.20", "title": "Връщат ранното пенсиониране на миньорите"}
{"url": "http://standartnews.com/balgariya/10_avtomobila_izgoryaha_pri_umishlen_palezh_v_lyulin-373882.html", "text": "10 автомобила са изгорели при умишлен палеж в столичния квартал \"Люлин\" тази нощ, съобщи МВР. Сигналът за инцидента е подаден минути след полунощ. По първоначална информация пожарът е възникнал на охраняем паркинг, собственост на заложна къща в квартала. При инцидента няма пострадали. За момента няма информация за мотивите за палежа. Извършителите се издирват.", "date": "2018.07.20", "title": "10 автомобила изгоряха при умишлен палеж в \"Люлин\""}
{"url": "http://standartnews.com/balgariya/vodata_v_belovsko_ne_stava_za_piene-373883.html", "text": "Всички села в община  Белово са с негодна вода за пиене, показват последните изследвания на РЗИ - Пазарджик. Пробите отчитат завишени  количества на ешерихия коли и колиформи. С влошени микропоказатели е и водата в  брациговското село Розово и  в курорта „Атолука\". На водоснабдителните  дружества са издадени предписания за хиперхлориране и почистване на  водовземните съоръжения. До излизането на  контролните проби, не се препоръчва консумацията на вода от чешмите.", "date": "2018.07.20", "title": "Водата в Беловско не става за пиене"}
{"url": "http://standartnews.com/balgariya/izbrana_e_firmata_koyato_shte_pravi_novata_tiket_sistema_v_gradskiya_transport_na_sofiya-373896.html", "text": "Консорциумът „Си Ен Ес- София Тикетинг Систем\" е класиран на първо място и е избран за изпълнител на обществената поръчка за изграждане на тикет системата за обществения транспорт в София, която приключи на 20 юли 2018 г., съобщават от Центъра за градска мобилност. Консорциумът е получил 100 точки по изброените в поръчката показатели и е обявил най-ниската цена за изпълнение – 73 248 150 лева без ДДС. Консорциумът обединява компаниите \"Компютърнет Сървисиз\" ООД и „Асис Електроник Ве Билишим Системлери\" Аноним Ширкети\" и „Тикси\" АД. Подизпълнител е „Макстел\" ООД.  Съгласно условията на обществената поръчка консорциумът трябва да изгради новата тикет система в рамките на 24 месеца като се предвижда въвеждане в експлоатация на повече от 15 000 устройства, на над 1 350 напълно оборудвани превозни средства от 4 типа транспорт, монтаж на оборудване в 11 депа, 52 метростанции, над 80 търговски обекта, интеграция на съществуващите системи, обучението на 3 000 служители на ЦГМ и транспортните оператори. Тук влиза и Центърът за видеонаблюдение. Тикет системата ще донесе повече удобства за пътниците, тъй като ще може да се използва 1 превозен документ за различните видове транспорт. Този документ ще може да се зарежда и от всички видове мобилни устройства. Това ще сложи край на опашките. Ще се монтират камери във всички превозни средства, което ще повиши сигурността, както и борбата с гратиса ще е по-ефективна. Чрез системата в реално време ще се знае натоварването на линиите и ще се взимат бързи решения, за да няма претъпкани автобуси, тролейбуси или трамваи.", "date": "2018.07.20", "title": "Избрана е фирмата, която ще прави новата тикет система в градския транспорт на София"}
{"url": "http://standartnews.com/balgariya/zemedelskiyat_ministar_zapozna_deputatite_s_merkite_sreshtu_chumata_po_zhivotnite-373892.html", "text": "Румен Порожанов запозна народните представители с мерките срещу заболяването чума по дребните преживни животни в страната. Това стана по време на изслушване в Народното събрание, с цел оперативният щаб за борба с чумата по овцете и козите да получи подкрепа от депутатите за мерките за ограничаване на заразата. Земеделският министър представи хронологично развитието на болестта, която е започнала от с. Воден, община Болярово, се посочва в съобщение от МЗХГ. Министърът обясни, че незабавно са взети кръвни проби както от този животновъден обект, така и от още два съседни на него, защото животните ползват общ водопой. На 19 юни е излязъл лабораторният положителен резултат за заболяването чума по дребните преживни животни и са изпратени проби за потвърждаване на положителния резултат в референтна лаборатория във Франция, като на 23 юни се потвърждават данните за положителен резултат. Той обясни, че с цел ликвидиране на болестта е ограничено движението на дребни преживни животни в района и е наложена забрана за пускане на пазара на стоки, произведени от кози и овце извън засегнатите общини. \"Предприехме мерки по отношение на огнищата и ограничителните зони, които включваха евтаназиране по хуманен начин на всички дребни преживни животни от засегнатите и контактни животновъдни обекти\", припомни министърът. Той допълни, че своевременно е започнала и дезинфекция на помещенията за отглеждане на животните, оборудването, транспортните средства, дворовете и улиците в и около животновъдните обекти. По думите му по този начин се гарантира максимална степен на биосигурност, социална сигурност и се опазва икономическия интерес на България. В Европейския съюз няма регистрирана ваксина срещу чумата по дребни преживни животни. Съгласно директива на ЕС, решение за ваксинация може да се вземе от заинтересованата държава-членка след уведомяване на Комисията, при условие, че основните интереси на общността не са засегнати. Прилагането на ваксината е свързано със сериозни икономически загуби, поради забрана за търговия с живи животни, месо и месни продукти, мляко и млечни продукти за период от минимум 2 години. По време на изслушването министърът на земеделието информира народните представители и за обезщетенията към засегнатите стопани. Тази помощ е - за агне/яре - не по-малко от 140 лв., за шиле/козле - не по-малко от 160 лв., а за овца/коза - не по-малко от 190 лв. За животни под селекционен контрол - агне/яре - 185 лв., шилета/козлета Ц 210 лв., овца/коза - 250 лв. В селата Воден и Кости обезщетенията вече са изплатени. Между 12.00 и 14.00 ч. днес са извършени плащания в селата Крайнево и Странджа, а в понеделник предстои изплащане и в с. Шарково. Министър Порожанов посочи, че обезщетението за овца или коза под селекционен контрол е над пазарната цена, като върви между 327 -329 лв. По разпореждане на премиера е създаден е оперативен щаб, който координира ситуацията с борбата срещу разпространението на чумата по дребни преживни животни в страната и изпълнението на конкретните мерки, които се взимат в регионите с огнища. В състава му влизат, министърът на земеделието, храните и горите Румен Порожанов, министърът на вътрешните работи Валентин Радев изпълнителният директор на БАБХ Дамян Илиев, председателят на ДАНС Димитър Георгиев, директорите на областните дирекции на МВР в Бургас и Ямбол и представители на ГД \"Гранична полиция\". С цел овладяване на заразата са сформирани и Национален кризисен щаб за справяне с болестите чума по дребните преживни животни, инфлуенца по птиците, както и за прилагане на превантивни мерки за неразпространение на африканската чума по свинете и местен координационен щаб в община Болярово.", "date": "2018.07.20", "title": "Земеделският министър запозна депутатите с мерките срещу чумата по животните"}
{"url": "http://standartnews.com/balgariya/decho_dechev_stana_shef_na_zdravnata_kasa-373887.html", "text": "Д-р Дечо Дечев беше избран от парламента за управител на Националната здравноосигурителна каса (НЗОК). За него гласуваха 124 народни представители, а един се въздържа. Дечо Дечев беше единствена кандидатура за поста. Той ще довърши мандата на предсрочно освободения предишен управител на касата Камен Плочев - до 12 март 2020 г. До момента Дечев беше директор на столичната болница \"Св. Иван Рилски\". В дебатите по избора от БСП заявиха, че не могат да подкрепят кандидатурата на Дечев не защото се съмняват в неговите качества, а защото постът на управител на НЗОК е обезвластен. Георги Михайлов заяви, че кредитът на доверие към ръководството на системата на здравеопазването е изчерпан. От ДПС посочиха, че ще подкрепят убедено кандидатурата на Дечев, защото има сериозна експертиза и опит в здравния мениджмънт. Това е доверие в аванс, защото не сме убедени, че концепцията, която той представи, може да бъде реализирана от сега управляващото мнозинство, каза Адемов. По думите му в концепцията са заложени сериозни идеи, които изискват промени в законите и са свързани с непопулярни мерки. От ДПС призоваха да се търси надпартиен консенсус за реформи в здравеопазването. Всички, които се опитаха да променят системата с индивидуални партийни акции, се провалиха с гръм и трясък, посочи Адемов. Той призова Дечев до един месец да започне да управлява НЗОК, иначе касата ще започне да управлява него. Калин Поповски от Обединените патриоти заяви, че новият управител на касата ще има пълната подкрепа на групата за всички разумни идеи, които е представил в концепцията си. Кръстина Таскова от \"Воля\" също изрази подкрепа за Дечев и призова да се реализира електронното здравеопазване. Дечо Дечев заяви пред депутатите, че до три месеца ще предложи детайлни мерки в направленията, в които бюджетът е провален - лекарствената политика, контрола, медицинските изделия. Той заяви ангажимент, ако мерките бъдат подкрепени от депутатите, той да ги проведе и така 2019 г. да е първата без финансов дефицит на НЗОК. Министърът на здравеопазването Кирил Ананиев поздрави Дечев за избора и заяви, че той може да разчита на пълната му подкрепа. Според Ананиев Дечев ще отговори на огромните очаквания да се справи с една сложна система в един труден момент. Ананиев заяви, че е готов с новия здравноосигурителен модел. Предстои да се проведе и социологическо изследване за отношението на българските граждани към него.", "date": "2018.07.20", "title": "Дечо Дечев стана шеф на здравната каса"}
{"url": "http://standartnews.com/balgariya/tsentar_za_varhovi_postizheniya_v_informatikata_se_sazdava_ot_pet_universiteta-373893.html", "text": "Център за върхови постижения в областта на информатиката ще създадат пет български университета. Това стана ясно днес в морския град, където бе първата среща по проекта за създаване на центъра. Партньори в него са Софийският университет \"Св. Климент Охридски\", който е водещ партньор, и ще работи заедно с Технически университет - София, Русенски университет \"Ангел Кънчев\", Университет \"Проф. д-р Асен Златаров\" - Бургас и Шуменски университет \"Епископ Константин Преславски\". Проектът е финансиран по Оперативна програма \"Наука и образование за интелигентен растеж\" и чрез нея, Европейският фонд за регионално развитие финансира одобрения бюджет от 29 781 882 лева. Създаването на Центъра за върхови постижения ще допринесе за развитието на областта информатика и комуникационните технологии в страната и фокусирането на научната дейност върху потребностите на икономиката и обществото. Проектът ще се реализира в периода 2018 - 2023 година. Според ръководителя на проекта - проф. д-р Красен Стефанов, уникалното в това начинание е, че за първи път се търси създаване на разпределена научна инфраструктура в България, която няма да бъде концентрирана само в София, а ще включва големи градове в страната и водещите университети в тях. Целта е да се използват едни от най-добрите учени от цялата страна в области като математика, физика и химия за разработване на модели, които позволяват обработка на големи обеми от данни в съвременната информатика и комуникационни технологии, допълни той. В рамките на проекта в Бургас ще бъдат изградени четири лаборатории, свързани с анализа и обработката на големи количества данни.", "date": "2018.07.20", "title": "Център за върхови постижения в информатиката се създава от пет университета"}
{"url": "http://standartnews.com/balgariya/v_sofiya_otbelyazaha_115_godini_ot_ilindenskopreobrazhenskoto_vastanie-373890.html", "text": "Пред Паметника на българските революционери от Македония, Беломорието и Одринско в София днес се събраха десетки признателни потомци, членове и симпатизанти на ВМРО, общественици и политици, за да отбележат 115 години от избухването на Илинденско-Преображенското въстание. Това съобщиха от пресцентъра на ВМРО. На събитието са присъствали лидерът на ВМРО, вицепремиер и министър на отбраната Красимир Каракачанов, и народните представители от \"Обединени патриоти\" - Искрен Веселинов, Юлиан Ангелов, Милен Михов, Калин Поповски, Красимир Богданов, Александър Сиди, Станислав Станилов. Годишнината е била почетена и от представители на Македонския научен институт, от Българското сдружение на родовете от Македония, от Националното сдружение на клубовете на запасното войнство \"За честта на пагона\" и от Държавната агенция за българите в чужбина. На паметника са били поднесени цветя и венци в знак на почит към героите, отдали живота са за освобождението и обединението на Родината. В думите си пред събралото се множество вицепремиерът Красимир Каракачанов е напомнил за саможертвата на въстаниците, които със смелостта и безкористността си трябва да служат за пример на днешните поколения. Той е отбелязал, че преди 115 години отзвукът от въстанието и кървавото му потушаване насочват общественото внимание на европейските държави към съдбата на поробените българи в Македония. Паметната дата е била отбелязана и с шествие в Благоевград. То е било водено от народния представител от \"Обединени патриоти\" за Благоевградска област Атанас Стоянов, който е и заместник-председател на ВМРО. С развети знамена на ВМРО, понесли ликовете на легендарни войводи, участниците в шествието са достигнали до паметника на Гоце Делчев на централния площад в града. Там признателните патриоти са положили венци и цветя. Слово пред събралите се е произнесъл депутатът Атанас Стоянов, който е акцентирал върху значимостта на Илинденско-Преображенското въстание за българската история. И в събота, 21 юли, продължават събитията, с които се отбелязва годишнината от най-голямото българско въстание в Османската империя - Илинденско-Преображенското. В София от 11.00 часа в парка \"Св. Троица\", в район \"Илинден\", ансамбълът \"Гоце Делчев\" ще раздава брошури и ще представи фолклорна програма. Представители на НД \"Традиция\" ще направят историческа възстановка на събитията отпреди 115 години. В македонския град Смилево на 21 юли от 17.30 часа местно време ще започне голямото общо честване на годишнината. На него ще присъстват българският евродепутат и заместник-председател на ВМРО Ангел Джамбазки, депутати, членове и симпатизанти на ВМРО от България, както и граждани от всички краища на Република Македония. Честването е под мотото \"Общото минало обединява\" и е в унисон с вече подписания договор за добросъседство и сътрудничество между Македония и България, посочват от ВМРО.", "date": "2018.07.20", "title": "В София отбелязаха 115 години от Илинденско-Преображенското въстание"}
{"url": "http://standartnews.com/balgariya/bsp_i_gerb_krastosaha_shpagi_v_parlamenta_po_problemite_na_migratsiyata-373888.html", "text": "ГЕРБ и БСП влязоха в нов сблъсък по въпросите на миграцията. Парламентът обсъжда две проекторешения - на левицата и на ГЕРБ, по питането на Корнелия Нинова към министър-председателя Бойко Борисов относно политиката на правителството по въпросите на миграцията в България и Европа. От \"БСП за България\" предлагат парламентът да възложи на Министерския съвет да приеме решение срещу обратното приемане на мигранти в България, в това число срещу сключването на двустранни споразумения с други държави членки на ЕС. От левицата искат в срок до 30 септември т.г. правителството да представи пред НС предложенията на България за реформа на Дъблинския регламент. От ГЕРБ и \"Обединени патриоти\" предлагат парламентът да подкрепи позицията, изразена от Република България на заседанието на Европейския съвет на 28-29 юни 2018 г., по въпросите на миграцията, както и Министерският съвет да отстоява националните позиции по всички законодателни предложения, свързани с реформата в Общата европейска система за убежище. Председателят на ПГ на \"БСП за България\" направи сравнение между двете проекторешения. Какво подкрепяте, като не знаете каква е била позицията на България, обърна се тя към управляващите. Не знаете, защото позиция на Република България няма, няма приета такава от НС и от МС, има личните емоции и намерения на Борисов, според ситуацията, в която се намира, каза Нинова. \"В България няма да ги пуска, а пред г-жа Меркел май ще ги пуска\", коментира тя. По думите й на Европейския съвет Борисов е изразил само личната си позиция. Като предлагате да отстоявате националните позиции, един да стане и да каже какви са, призова представителите на ГЕРБ Нинова. По думите й отново има волята на един човек. \"Борисов, обръщаме ви внимание, че това решение на ГЕРБ е капан за вас, това са общи приказки за подкрепа на позиции, които България не е взела\", коментира тя. Предложението на БСП е ясно и конкретно, посочи Нинова. Тя призова да се подкрепи предложението на БСП, което дава конкретни параметри българското правителство да не подписва двустранни споразумения и да представи реформа на Дъблинския регламент. Даваме ви възможност, като отидете в Брюксел да кажете - ето това иска от мен българският парламент, добави Нинова. Председателят на ПГ на ГЕРБ Цветан Цветанов коментира, че в предложението за решение на управляващите има последователност и е по-добро от това на опозицията. България има изготвена рамкова позиция по реформата за регламент Дъблин, като част от общата реформа на европейската система за убежище, посочи той. Подкрепяме реформата на регламент Дъблин в посока по-справедливо разпределение на отговорностите и солидарност между държавите членки, каза Цветанов. Залагаме в българското председателство постигането на съгласие между държавите членки за създаване на работеща и устойчива система за убежище и управление на миграцията със следните елементи - първо силни външни граници на ЕС, в това число общата им защита; сключване на споразумения с трети страни на транзит и произход на реадмисия, по-силната  ангажираност на тези страни за управление на миграцията на тяхна територия, в това число изнесени центрове и финансова помощ. Затова ЕС предвижда повече средства за миграция за новия програмен период, посочи той. Цветанов каза, че се предвиждат още възможности за доброволна релокация, а в извънредни ситуация, когато държавите членки са подложени на много силен натиск - задължителна релокация, която е ограничена по време и размер, както и да се търсят възможности за по-широко използване на временна закрила. Министър-председателят не подписа споразумение и не водеше разговори по тази тема, отбеляза Цветанов. Междувременно, парламентът излезе в почивка по предложение на премиера Бойко Борисов, който поиска групата на ГЕРБ да обсъди промяна по решение по питането на БСП за миграцията. Борисов призова депутатите да не се впускат в дебат за това кой е виновен за миграционния проблем. Всички сме виновни, бяхме неподготвени, коментира той. Премиерът предложи парламентът да реши, че Министерският съвет може да подписва и да се договаря по въпросите с миграцията само след мандат от Народното събрание. По думите на Борисов безспорен е фактът, че към момента България се е справила с миграционния проблем, има почти нулев натиск по границите и е давана за пример. Удивително ми напомня канцлера Меркел на вас и в същите трикове я вкараха в тази процедура, както вас с козичките, коментира Борисов по отношение на лидера на БСП Корнелия Нинова. По думите му Ангела Меркел е казала изречението за покана на мигрантите след мощна хибридна атака. Даваха Средиземно море, трупове, издавени хора, удавено малко детенце, припомни Борисов.", "date": "2018.07.20", "title": "БСП и ГЕРБ кръстосаха шпаги в парламента по проблемите на миграцията"}
{"url": "http://standartnews.com/balgariya/kabinetat_dlazhen_da_ne_podpisva_za_obratno_priemane_na_migranti-373891.html", "text": "Народните представители задължиха Министерския съвет да не подписва двустранни споразумения за обратно приемане на мигранти. Решението беше изработено и внесено от всички парламентарни групи и единодушно подкрепено със 177 гласа \"за\". Народното събрание задължи правителството да внесе в парламента позиция за общо решение на Европейския съюз по въпросите на миграцията. В срок до 30 септември 2018 г. МС трябва да представи в НС предложение на България за реформа на т.нар. Дъблинска система за прием на бежанци и конкретно на регламент на Европейския парламент и на Съвета от 26 юни 2013 г. Във връзка с разискванията по питането на Корнелия Нинова към министър-председателя Бойко Борисов относно политиката на правителството по въпросите на миграцията в България и Европа бяха внесени две проекторешения - на ГЕРБ и на БСП. По искане на премиера беше дадена почивка, за да се обмислят предложенията. След разговорите на Председателския съвет на Народното събрание председателят на ПГ на \"БСП за България\" Корнелия Нинова прочете изработеното решение, което е подписано от председателите на всички парламентарни групи. Тя благодари за проявения разум и за подкрепата за проекторешението на левицата, което с разумни предложения било допълнено и засилено. Лидерът на БСП Корнелия Нинова представи решението и благодари за проявения разум. „Благодаря, че подкрепихте предложенията ни и с разумни аргументи ги засилихме и допълнихме\", заяви тя. На излизане от пленарната зала премиерът Бойко Борисов стисна ръката Корнелия Нинова. Към днешна дата България е единствената държава в ЕС, която се е справила с мигрантите. Има почти нулев натиск и е давана за пример. Това каза от парламентарната трибуна премиерът Бойко Борисов още преди приемането на общото решение. „Да приемем, че всеки е имал вина, били сме неподготвени. Затова се казва мигрантска криза\", посочи премиерът. „Колкото и да се правят на герои много хора, когато десетки хиляди дойдат на предпазното съоръжение ще го съборят\", обяви Бойко Борисов.„Кой ще даде заповед да се стреля - няма такъв\", заяви премиерът. Няма нищо лошо парламентът да вземе решение правителството да не подписва двустранни споразумения за приемане на мигранти, каза още Борисов. „Към момента нито сме подписвали, нито сме поемали ангажимент за приемане на мигранти\", категоричен бе премиерът. Ако БСП бяха останали още малко на власт, щяха да имат 60 хил. мигранти и те щяха да са виновни, отбеляза още Борисов. „Няма смисъл да се хвалим за миграцията\", каза той. По думите му има много хора в Европа, които гледат и слушат и ще си кажат как България няма натиск от мигранти, а те толкова много имат. Той отбеляза, че по тази тема трябва да са внимателни в изказа и призова да не се впускат с опозицията във взаимни обвинения кой е виновен за мигрантите.", "date": "2018.07.20", "title": "Кабинетът длъжен да не подписва за обратно приемане на мигранти"}
{"url": "http://standartnews.com/balgariya/vatreshnoto_vedomstvo_raboti_i_po_hipotezata_zarazata_s_chuma_da_e_umishlena_-373895.html", "text": "Службите работят включително и по хипотезата заразата с чума да е умишлена. Дано не се окаже, че е умишлена. Това каза от парламентарната трибуна вътрешният министър Валентин Радев за мерките срещу чумата по дребните преживни животни в Странджанско. „В момента се опитваме да направим най-доброто за държавата\", обяви той. „Уверявам народните представители, че службите работят, за да намерим източника на заразата, да намерим причината\", заяви Радев. „Този, който политизира случая, работи срещу гражданите\", посочи министърът. „Никакво политизиране, грижата е обща. Това е криза\", коментира Валентин Радев. „Не ни поставяйте в ъгъла, и то точно вие - народните представители, от които очакваме подкрепа. Разчитаме на разбирането ви, пред вас първи разказахме всичко\", се обърна се той към депутатите. „Създадохме местен координационен щаб, министрите също ще отидем там. Искаме хората да ни виждат и да съдействаме за разбиране на ситуацията\", обяви Валентин Радев. Според Радев всички, които отиват в засегнатите райони, не съзнават, че разнасят зараза. „Всички, които идват да помагат на баба Дора или на когото друг поискат, не съзнават, че това е пренасяне на зараза. Ще бъдем строги, не защото не трябва да знаете какво става там, а защото разнасяме зараза\", посочи министърът. „Ако искаме да се опазим- това е начинът\", подчерта той. „Съпричастни сме към болката на хората. Много добре я осъзнаваме. Всеки има родители и знае какво означават животните за тях. Никой не иска да посегне на ничие животно, ако то е здраво\", обясни Валентин Радев. „Молбата ни е всички да направим така, че да повишим доверието на гражданите. Те да разберат колко е голяма опасността\", посочи той. „Моля за дисциплинираност, хората да изпълняват всички указания на МВР. Усещам как само след няколко дни ще ни обвините, че не сме взели твърди мерки. Вече чувам такива гласове\", каза още вътрешният министър. Според нас всичко, което досега сме направили срещу чумата, е законно, каза още вътрешният министър. „Благодаря на опозицията искрено, защото в такава ситуация със сигурност се правят грешки. Колегите ни може да не ни направят забележка, защото ни вярват повече от опозицията\", посочи той. „Посочихте ни някои от нещата, за които, струва ми се, се поправихме\", се обърна министърът към БСП. „Тук сме, защото няма достатъчно доверие в институциите\", каза още Радев.", "date": "2018.07.20", "title": "Вътрешното ведомство работи и по хипотезата заразата с чума да е умишлена"}
{"url": "http://standartnews.com/balgariya/slanchevo-373869.html", "text": "Днес  ще бъде предимно слънчево, но през деня ще има временни увеличения на облачността и отново, главно в следобедните часове, ще има валежи и гръмотевици – в Централна и Източна България, както и в планините на Западна. Ще духа до умерен вятър от запад-северозапад. Максимални температури, в повечето места, между 26° и 31°, за София - около 26°. Над Черноморието ще бъде предимно слънчево, през деня с временни увеличения на облачността и в следобедните часове на отделни места ще превали и прегърми. Ще духа до умерен запад-северозападен вятър. Максималните температури ще са 28-31°. Температурата на морската вода е 23-26°. Вълнението на морето ще бъде 1-2 бала. Над планините ще има временни увеличения на облачността, по-значителни в следобедните часове. На много места ще превали и прегърми. Ще духа умерен до силен северозападен вятър. Максималната температура на височина 1200 метра ще е около 20°, на 2000 метра – около 13°. През почивните дни ще преобладава слънчево време, с временни увеличения на облачността, по-значителни над Източна България, в следобедните часове - и над планините и планинските райони. Само на отделни места ще превали краткотрайно, възможно е и да прегърми. Северозападният вятър временно ще отслабне. Температурите ще се повишат и в неделя максималните ще бъдат между 30° и 35°. В началото на следващата седмица отново ще се създадат условия за валежи и гръмотевици на много места в страната, временно интензивни. От север-северозапад ще започне да прониква сравнително по-хладен въздух.", "date": "2018.07.20", "title": "Слънчево"}
{"url": "http://standartnews.com/balgariya/plashtame_650_lv_mesechno_i_za_parkirane_prez_noshtta-373875.html", "text": "София въвежда нощен служебен абонамент за паркиране. Той ще влезе в сила още през август, ако на 26 юли СОС приеме промените в наредбата за организацията на движението. Засега право да си купят нощно паркомясто ще имат само обекти в синята зона. То ще струва 650 лв. на месец, колкото е цената и през деня. \"Нощният абонамент ще важи от 19,30 ч, когато приключва работното време на синята зона. Ще е валиден и през уикендите. Контролът ще се осъществява от паяци, които ще работят през нощта.", "date": "2018.07.20", "title": "Плащаме 650 лв месечно и за паркиране през нощта"}
{"url": "http://standartnews.com/balgariya/prashtat_patsientite_s_revmatichni_zabolyavaniya_na_eksperten_savet-373872.html", "text": "Пациентите с ревматични заболявания ще трябва да се явят на експертен съвет в София, за да получат своята терапия, но това ще се случи само веднъж при диагностицирането им, предава Дарик. Решението бе взето по време на среща на пациентски организации с лекари и експерти от здравната каса, от която и трите страни останаха удовлетворени. Притесненията на Асоциацията на пациентите с ревматоиден артрит се състояха в това, че над 5000 души, голяма част от които със затруднена подвижност, периодично ще трябва да ходят до София, за да получават разрешение за лечение. Идеята експертен съвет в София да се посещава само веднъж обаче успокои болните. Първоначалното искане на пациентската организация бе експертният съвет в София да се премахне и болните да могат да се обслужват на регионално ниво от лекарски комисии, за да се улесни достъпът им. Днес обаче решението да се посещава столицата само веднъж удовлетвори Роза Чеглайска, председател на Асоциацията на пациентите с ревматоиден артрит. \"Постигнахме добър диалог и добро решение нещата да бъдат малко по-улеснени, защото наистина пациентите се разкарват много. Вероятно има смисъл от него. Аз говоря от пациентска гледна точка, защото аз не съм лекар, но препаратите, които се отпускат, наистина са много скъпи, понякога е необходим допълнителен контрол. Оттам  дойде в един момент, когато се появи този Постоянен експертен съвет, този разкол дали да го има или да го няма\", каза Чеглайска. Като интелигентно и добро определи днешното решение един от най-добрите ревматолози в България проф. Златимир Коларов. С едно явяване пред тази комисия да спестим друго излишно минаване, каза той. \"Постоянният експертен съвет засега остава, ние го обсъждахме много широко, пациентите участваха, всеки си постави своите виждания и това е роля не на компресиращ или спиращ механизъм, а за по-прецизно обслужване на пациентите\", каза Коларов. Той изтъкна, че този съвет се състои от трима професори. \"Никъде по света не могат да те видят трима професори и да си кажат експертното становище\", коментира той. Решението обаче засяга и пациентите с псориатичен артрит, които все още не са изразили удовлетвореност от него.", "date": "2018.07.20", "title": "Пращат пациентите с ревматични заболявания на експертен съвет"}
{"url": "http://standartnews.com/balgariya/ognena_kolesnitsa_otnesla_prorok_iliya_zhiv_na_nebeto-373870.html", "text": "На 20 юли по нов стил и на 2 автуст - по стар, отбелязваме Илинден - празникът на св. Илия. Светият пророк бил от потомството на Аарон, от гр. Тесвия, Галатия. Живял е през IX век преди Христа, по време на цар Ахав. Илия означава крепост и той се показал твърдина на вярата. Цар Ахав и царица Иезавел поставили в Самария идола на езическото божество Ваал, приканвали народа да му се покланя и преследвали служителите на истинския Бог. Затова пророк Илия с молитва заключил небето и три години и половина не валяло дъжд. Гонен, пророкът предложил на Ахав да принесат жертва на планината Кармил. И на когото жертвата се запали с огън от небето, неговата вяра да се счита за истинска. Царят се съгласил. Заклали жертви. Жреците на Ваал напразно се молили, нищо не станало. А върху жертвата на пророка паднал огън от небето и я изгорил. Народът видял това, до земята се поклонил на Истинския Бог. Жреците били избити. Обилен дъжд напоил земята. Св. Илия пророкувал 25 години и край р. Йордан бил грабнат на огнена колесница и жив отнесен на небето. На празника му се разрешава вино и елей.", "date": "2018.07.20", "title": "Огнена колесница отнесла Пророк Илия жив на небето"}
{"url": "http://standartnews.com/balgariya/parlamentat_izslushva_radev_i_porozhanov_za_evtanaziyata_na_zhivotnite-373877.html", "text": "Министърът на вътрешните работи Валентин Радев и земеделският министър Румен Порожанов ще бъдат изслушани в парламента. Те ще дадат разяснения, свързани с възникналите спорове около необходимостта от евтаназия на заразените с чума животни в пограничните райони и достоверността на пробите, иззети от стадата. Вчера стана ясно, че в още две стада са потвърдени положителните проби за чума по животните - в Шарково и в Болярово. Министър Румен Порожанов и министър Валентин Радев ще бъдат в парламента, потвърди в процедура председателят на ПГ на ГЕРБ Цветан Цветанов по повод твърдението на БСП, че двамата министри няма да дойдат. „Никой по никакъв повод не е казвал, че те няма да дойдат днес в пленарна зала\", посочи той. „Ако работите само до 9.30 часа и смятате, че който е дошъл до тогава, дошъл - това е неглижиране на работата на парламента\", коментира Цветанов към БСП.", "date": "2018.07.20", "title": "Парламентът изслушва Радев и Порожанов за евтаназията на животните"}
