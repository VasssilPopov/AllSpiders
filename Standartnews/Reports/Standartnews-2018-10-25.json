{"url": "http://standartnews.com/sport/grigor_debyutira_vav_viena_v_kraya_na_rabotniya_den-377025.html", "text": "Григор Димитров ще направи своя дебют на турнира във Виена днес (24 октомври). Българският тенисист за първи път ще играе в австрийската столица с идеята да запази мястото си в топ 10 на света. Срещата му е четвърта на корта и ще започне около 17:00 ч. Негов пръв съперник ще бъде квалификантът Михаил Кукушкин. Роденият в Русия и състезаващ се за Казахстан тенисист е на 71-ва позиция в световната ранглиста. Той е на 3 години и има само 1 титла в кариерата си, спечелена през 2010 г. в Санкт Петербург. Димитров и Кукушкин са се срещали 3 пъти до сега, като съперникът на Григор има 2 победи. За последно двамата играха един срещу друг на Откритото първенство на САЩ през 2015 г. Тогава Кукушкин спечели напрегнатия петсетов двубой от втория кръг на надпреварата. Григор пък е триумфирал през 2012 г. в Маями. При успех, най-добрият български тенисист ще се изправи срещу друг квалификант - Андрей Рубльов, във втори кръг.", "date": "2018.10.24", "title": "Григор дебютира във Виена в края на работния ден"}
{"url": "http://standartnews.com/lyubopitno/legendarniyat_vokal_na_rainbow_dzho_lin_tarnar_vecherya_v_restorant_bulgar-377043.html", "text": "Световната звезда Джо Лин Търнър, който е изпял едни от най-големите хитове на групата Rainbow , снощи беше гост на хотел \"Маринела\". София в традиционния ресторант Булгар. Търнър пристигна в България за коцерта на приятелите му от група \"Ахат\", в който топ вокалистът ще вземе участие. Събитието ще се проведе в зала една НДК на 24.10.2018г. Световната звезда вечеря в ресторант Булгар заедно с половинката си. Те опитаха български ястия поднесени във фюжън версия от шеф готвач Петров в изисканото заведение с типично българска атмосфера. Домакините от Булгар се постараха да създадат още един повод на топ вокалиста да се връща отново и отново у нас. Самият Джо коментира, че това е един от най-добрите ресторанти,в които е бил, и че столичното заведене е на световно ниво в обслужването и обстановаката, в която приема клиентите си.", "date": "2018.10.24", "title": "Легендарният вокал на RAINBOW Джо Лин Търнър вечеря в ресторант БУЛГАР"}
{"url": "http://standartnews.com/sport/fibank_nagradi_mladite_olimpiytsi_na_balgariya_i_tehnite_trenyori-377038.html", "text": "Fibank (Първа инвестиционна банка) награди отлично представилите се български спортисти в младежките олимпийски игри, както и техните треньори. Българите се завърнаха от Буенос Айрес с 10 медала в различни дисциплини, сред които 5 златни, 3 сребърни и 2 бронзови отличия. На специална церемония в централата на банката, нашите медалисти получиха златни кюлчета и юбилейни монети от колекцията „Година на кучето\", които им бяха връчени от Главният изпълнителен директор и Председател на УС на Fibank г-н Неделчо Неделчев. „За нас е чест да посрещнем родните спортисти, за които тепърва ще се говори много и които ще продължат да прославят България по целия свят. През изминалите 25 години Първа инвестиционна банка се утвърди като финансовата институция, която подкрепя българския спорт и неговото развитие. В наше лице родните спортисти и треньори откриха сигурен партньор, който споделя техните радости от победите\", заяви г-н Неделчев. Той награди всички медалисти, както и треньорите им със специални дизайнерски артикули от злато и сребро от специалната колекция \"Година на кучето\". Те са изработени от най-висока проба инвестиционно злато и сребро със стилен дизайн и са произведени от Швейцарската рафинерия P.A.M.P. Красивите бижута бяха връчени на златните медалисти Александра Начева (лека атлетика, троен скок) и нейният треньор Стойко Цонов, на Кирил Киров (стрелба, пистолет, отборно) с треньор Румяна Апостолова и на Мария Делчева (бадминтон, отборно) с треньор Слънчезар Цанков. Дизайнерски артикули получиха и сребърните медалисти Адриан Андреев (тенис, двойка мъже) с треньор Ивайло Трайков, Христо Христов (вдигане тежести - категория над 85 кг) с треньор – Живко Николов и Валентин Андреев (лека атлетика, хвърляне чук) с треньор Андриан Андреев. Наградени бяха и бронзовите медалисти Едмонд Назарян (борба, класически стил - категория 45 кг) и неговият треньор Станислав Борисов и Галя Шатова (вдигане тежести - категория 63 кг) и треньорът й Иван Лухов. На събитието присъстваше и зам.председателят на БОК г-жа Йорданка Благоева, която в знак на благодарност за подкрепата от страна на Fibank през годините, връчи на г-н Неделчев подарък от името на БОК - специално изработена табела с автографи от всички български медалисти от последните младежки олимпийски игри.", "date": "2018.10.24", "title": "Fibank награди младите олимпийци на България и техните треньори"}
{"url": "http://standartnews.com/lyubopitno/nasa_zasne_aysberg_v_pravilna_pravoagalna_forma-377009.html", "text": "Необичаен айсберг засне сателит на НАСА. Леденият остров има напълно правилна правоъгълна форма, сякаш е нарочно издялан. Айсбергът е сниман край бреговете на Антарктида, на шелфа Ларсен. Учените нямат предположение как са се оформили правите му стени и гладка повърхност. Снимките са направени по програмата на НАСА за изследване на ледовитите океани, които се правят всяка година през пролетта край Гренландия и през есента в Антарктида.", "date": "2018.10.24", "title": "НАСА засне айсберг в правилна правоъгълна форма"}
{"url": "http://standartnews.com/biznes/sofarma_dari_nad_1_mln__v_aktsii_na_sluzhitelite_si-377028.html", "text": "\"Софарма\" дари 277 400 акции на 1 733 свои служители. Решението за дарението е било взето от акционерите през юни е по повод 85-годишнината на компанията. Процесът още не е приключил, тъй като някои служители са в отпуск по майчинство или в продължителни болнични, така че още около 100 служители също ще получат акции, съобщават от \"Софарма\" до борсата. Броят подарени акции се определя от стажа на служителите. Тези с до 9 години стаж получават по 100 акции, а петима служители с най-голям стаж вземат по 500. Стойност на дарените акции към юни е била 1,034 млн. лв., а делът им - 0,22% от капитала на \"Софарма\".", "date": "2018.10.24", "title": "\"Софарма\" дари над 1 млн.  в акции на служителите си"}
{"url": "http://standartnews.com/biznes/zaemite_biyat_po__rast_depozitite-377010.html", "text": "Заемите на домакинствата бележат по-голям ръст от депозитите. Според статистиката на БНБ, в края на септември хората и нетърговските организации са спестили 49,8 млрд. лева, което е увеличение със 7,3% спрямо същия месец на миналата година. В същото време кредитите за граждани са скочили с 9.7%, до 21.417 млрд. лв., а годишното повишение през август е 10.2%. Жилищните кредити са нарастнали за година с 9,9%, а потребителските - с 15.4% спрямо септември 2017 г. Ниските лихви стимулират хората да теглят заеми, а банките ги насърчават, защото са препълнени с пари, коментират експертите. Това обаче може да тласне света към нова финансова криза. \"Икономическият Армагедон е неизбежен\", предупреди д-р Джон Леуелин, бивш главен икономист на фалиралата американска инвестиционна банка \"Лемън Брадърс\". Изказването му на форум е публикувано във финансовия портал Money Show и цитирано от в. \"Дейли Стар\" и \"Блиц\". По думите на д-р Леуелин, комбинацията от алчност, \"по-голям от всякога\" дълг, \"ирационална превъзбуденост\" и ниски лихви по кредитите работи неуморно, за да постави света на ръба на нова финансова криза. А икономическите условия, които могат да доведат до новия икономически крах, вече \"не са само сериозни, но се и интензифицират\". Според експерта на \"Лемън Брадърс\", чийто фалит на 15 септември 2008 г. сложи началото на световния финансов крах, банките сега са по-добре капитализирани, но те все още не са достатъчно устойчиви. \"Банките в Европа все още могат да държат държавните дългове без да имат съответния капитал спрямо тях, като така поддържат \"порочния кръг\" между тях и суверена, който в доста случаи едва крета. Банките все още разполагат с твърде много пространство за употребата на вътрешни модели за установяване на собствените си норми за оценяване на риска\", каза още експертът.", "date": "2018.10.24", "title": "Заемите бият по  ръст депозитите"}
{"url": "http://standartnews.com/biznes/pravitelstvoto_osiguryava_2_mln_lv_za_tolsistemata_i_evinetkite-377042.html", "text": "Специализирано звено „Национално тол управление\" беше създадено в структурата на пътната агенция с постановление на министерския съвет. Новата структура ще се занимава с електронната система за събиране на пътни такси – за изминато разстояние при превозните средства над 3,5 тона (тол таксите – б.р.) и за време за тези под 3,5 тона (т.нар електронна винетка – б.р.). Агенция „Пътна инфраструктура\" ще събира такси и ще осъществява контрол и надзор върху доставчиците на услуги за електронно събиране на тол-такси. Министерският съвет одобри допълнителни разходи в размер до 2 076 109 лева по бюджета на Министерството на регионалното развитие и благоустройството като с тях ще се осигурят текущите и капиталови разходи, необходими за въвеждането на тол-системата за превозни средства над 3,5 тона и електронна винетка за леките автомобили. Ще се обезпечат разходите по експлоатацията на 105 моторни превозни средства, оборудвани с мобилни камери за осъществяване на контрол по републиканската пътна мрежа и по предоставянето на услуги, свързани с приемането на платежни карти в тол-системата. Предоставеният ресурс ще послужи и за режийни разходи и наеми за разполагане на 500 терминала за самообслужване, за оборудване на работни помещения в администрацията на „Национално тол управление\" и други дейности.", "date": "2018.10.24", "title": "Правителството осигурява 2 млн. лв. за тол-системата и е-винетките"}
{"url": "http://standartnews.com/svyat/kato_printsesa_ot_prikazkite_hertsoginya_keyt_na_priem_na_bakingamskiya_dvorets_-377026.html", "text": "Херцогиня Катрин отново влезе в ролята на приказна принцеса на прием в Бъкингамския дворец. Съпругата на принц Уилям беше избрала рокля на дизайнерката Сара Бъртън от модна къща „Александър Маккуин\". Тоалетът на херцогинята, комбиниран с бижутата, заети от кралица Елизабет Втора, придаваше на Кейт вид на принцеса, излязла от анимациите на Дисни. Сред най-впечатляващите ѝ бижута беше тиарата „Lover's Knot\" - любима на покойната принцеса Даяна. „Lover's Knot\" е създадена от придворните бижутери през 1914 година за кралица Мария, след смъртта на която нейна собственичка става Елизабет Втора – нейната внучка. През 1981 година тиарата става сватбен подарък от кралицата за принцеса Даяна, а след нейния развод с принц Чарлз отново се връща в кралското семейство. Приемът в Бъкингамския дворец беше в чест на краля и кралицата на Холандия. Крал Вилем-Александър и кралица Максима са на визита във Великобритания, което е първото държавно посещение на холандски монарх на Острова от 36 години.", "date": "2018.10.24", "title": "Като принцеса от приказките: Херцогиня Кейт на прием на Бъкингамския дворец"}
{"url": "http://standartnews.com/biznes/30_mln_investitsiya_v__zavod_za_aviodvigateli-377013.html", "text": "Научно-изследователски и производствен комплекс за ремонт и рециклиране на части и компоненти за самолетни двигатели ще бъде изграден в Бургас. Инвестицията в проекта е 30 млн. долара и се очаква да бъдат разкрити 200 работни места. Заводът се изгражда на терен от 20 000 кв. м в индустриалния и логистичен парк в морския град, а първата копка бе направена от кмета Димитър Николов, изпълнителните директори на „Сигматек\" Алексей Филипов, на Национална компания \"Индустриални зони\" /НКИЗ/ Антоанета Барес и на „Индустриален и логистичен парк – Бургас\" Стамен Стамов. Комплексът край Бургас ще бъде построен на три етапа. През първия се планира изграждането на базата, която трябва да е готова до края на 2019 г. Дейността на предприятието ще бъде свързана с услуги в турбостроенето, като ремонт и нанасяне на специални покрития върху компоненти на самолетни газотурбинни двигатели. \"Сигматек\" ще използва и внедрява революционни проектни решения, позволяващи в България да се създаде съвременно производство с високо ниво \"ноу-хау\", обединяващо в себе си високи технически знания и опит. По тази причина компанията ще работи заедно с бургаските университети. \"Добра новина за Бургас е, че след година тук ще работят над 200 специалисти с много добро заплащане\", посочи кметът Димитър Николов. Той разказа, че преди година инвеститорът е поискал да разбере какви са учебните заведения в Бургас. \"В момента има голям интерес и поръчки за производство на самолетни двигатели, а частите за тях ще се произвеждат тук. Клиенти са заводите на \"Боинг\" в САЩ, на \"Еърбъс\" в Европа и в Япония\", допълни Николов. Територията на индустриалния парк край Бургас, който се менажира от НКИЗ, вече се изчерпва, каза Антоанета Барес. Тя съобщи, че съвместните им планове с община Бургас предвиждат разширение на парка, защото има заявени инвестиционни проекти. община Бургас участва в начинанието с апорта на земята. Досега НКИЗ е привлякла инвестиции в размер на над 820 млн. лв. за проектите си, посочи Барес.", "date": "2018.10.24", "title": "$30 млн. инвестиция в  завод за авиодвигатели"}
{"url": "http://standartnews.com/biznes/novi_milioni_evro_shte_otidat_za_proekti_po_satrudnichestvoto_dunav_20142020-377034.html", "text": "Нови 59 млн. евро ще бъдат отпуснати за проекти по Програмата за транснационално сътрудничество \"Дунав 2014 - 2020\". Това съобщиха от пресслужбата на Министерство на регионалното развитие и благоустройството (МРРБ). Средствата са осигурени в рамките на третата покана за набиране на проектни предложения на програмата, която предстои да се обяви след съгласуване с ЕК. В МРРБ започва информационна кампания за потенциални бенефициенти. Финансирането ще се отпуска за проекти в областта на опазването на околната среда, екологични мрежи и коридори, подобряване на транснационалното управление на водните ресурси и превенция на риска, подобряване на енергийната сигурност и енергийната ефективност и др. Кандидатстването ще се състои от два етапа - подаване на Заявление за интерес и подаване на Формуляр за кандидатстване от одобрените на първия етап кандидати. Поканата ще бъде напълно отворена след одобрение от Европейската комисия. Програмата за транснационално сътрудничество \"Дунав 2014-2020\" е финансов инструмент за насърчаване и иницииране на проектни идеи, свързани с преодоляване на общите предизвикателства и нужди в специфични направления, които да постигнат реална полза за хората и да изградят ефективни връзки между властите и организациите в Дунавския регион. Тя обхваща територията на Австрия, България, Чехия, Германия (федерални провинции Бавария и Баден-Вюртемберг), Хърватия, Унгария, Румъния, Словения и Словакия, както и на държави кандидат-членки - Босна и Херцеговина, Сърбия и Черна гора. Молдова и четири области от Украйна (Закарпатска, Ивано-Франковска, Одеска и Черновицка област) също могат да участват в програмата с финансиране от страна на Европейския инструмент за съседство. Общият размер на средствата е 263 млн. евро.", "date": "2018.10.24", "title": "Нови милиони евро ще отидат за проекти по сътрудничеството \"Дунав 2014-2020\""}
{"url": "http://standartnews.com/biznes/schneider_electric_predstavi_v_sofiya_badeshteto_na_energiyniya_menidzhmant-377039.html", "text": "Schneider Electric, глобалният лидер в дигиталната трансформация, енергийния мениджмънт и автоматизацията, събра над 500 представители на бизнеса и партньори от сектора от България, Албания, Македония и Косово на Форум Иновации София 2018 в Интер Експо Център. Гостите имаха шанса на живо да се докоснат до най-новите революционни продукти и решения в сектора. Акцент сред новостите беше Masterpact MTZ – трето поколение високопроизводителни въздушни прекъсвачи. Компанията присъедини за втори път страната ни към световното турне на Innovation Summit, като този път форумът съвпадна и с 20 години от старта на дейността на Schneider Electric в България. „Изключително щастлив съм да ви приветствам на Форум Иновации 2018. Представяните днес тук продукти ще бъдат част от развитието на бизнеса в България, Албания, Косово и Македония съвсем скоро\", каза Йонуц Фаркаш, регионален мениджър на Schneider Electric и с тези думи даде старт на конференцията. „Голяма част от производството ни за Европа, Азия и Африка се реализира във фабриката ни в Пловдив. Местната производствена единица достигна най-високо ниво на автоматизация, което ни позволява да сме максимално ефективни. Продуктите се надграждат постоянно, съответно и производството расте. Ще продължаваме да развиваме завода в Пловдив в същата посока\", сподели Петр Херман, регионален директор на Schneider Electric за Югоизточна Европа. В рамките на форума беше представен за първи път и иновативният продукт за релейна защита Easergy P3. „Easergy P3 се използва предимно от електро-разпределителните дружества. Той е отново изцяло дигитален и може да бъде персонализиран спрямо специфичните нужди на клиентите\", каза Петър Дивитаков, маркетинг директор на Schneider Electric за България, Албания, Македония и Косово. И двата продукта, които бяха представени премиерно – Masterpact MTZ и Easergy P3 се управляват напълно дигитално, включително през мобилни устройства като смартфони и са част от платформата EcoStruxure. Те повишават значително защитните механизми на електропреносната мрежа. „Новата свързаност на Masterpact MTZ и Easergy P3, дигиталните функционалности и възможността за интеграция в нашата IoT платформа EcoStruxure ще донесе значителни ползи за потребителите\", допълни Петър Дивитаков. „Дигитализацията е основната посока, в която се развиват продуктовите линии на компанията. Нашата индустрия вече се смесва с IT индустрията и ние следваме тенденция на високотехнологично развитие\", сподели още Петр Херман. За компанията цялостната свързаност на продуктите и услугите в IoT-базираната архитектура е вече част от реалността включително и за пазара в България. На Форум Иновации 2018 Schneider Electric представи и редица други нови продукти като Smart Connect, контролер за управление на процесите M580 и виртуална реалност. Форумът обхвана теми като бъдещето на дигиталната икономика, Индустрия 4.0, новите тенденции и възможности в електронната търговия, както и как дигиталните технологии променят начина ни на мислене и дали ще успеем да направим следващата голяма еволюционна крачка без да минем през голям катаклизъм. Гост-лектори на форума бяха доц. д-р Тодор Ялъмов, зам-декан по научно-изследователската дейност и иновациите в Стопански факултет на Софийски университет „Св. Климент Охридски\", Жанет Найденова, председател на Управителния съвет на Българска Е-комерс Асоциация, както и Светослав Иванов, журналист, водещ на предаването „120 минути\" по bTV.", "date": "2018.10.24", "title": "Schneider Electric представи в София бъдещето на енергийния мениджмънт"}
{"url": "http://standartnews.com/mneniya/stabilni_sme_samo_v_mizeriyata-377014.html", "text": "- За мен това признание е висока чест. Но това е повод да кажа, че за съжаление не се чува гласът на учените, а той е най-умният и най-проникновеният - не само по отношение на науката, но и когато става въпрос за развитието на България и обществените процеси в нея. Тепърва общество ни трябва да се обърне към Българската академия на науките, да се научи да възлага анализи на учените и да приема оценки им в областта на икономиката и обществените науки. БАН може да възроди българския дух. - Не. Българската академия на науките има огромен потенциал, който, уви, не се използва от нашите политици. Има индивидуални срещи и контакти на лична основа. Министърът на образованието Красимир Вълчев, например, има добри лични контакти с редица академици и членове на ръководството. Но повечето от другите министерства, според мен, губят от това, че не търсят БАН за професионални оценки. - Има контакти. Някои от хората на сериозния бизнес, разбира се, търсят Академията, участват в дейността й, подпомагат я. Тук искам да отбележа големите усилия, които полага в последните години акад. Стефан Воденичаров, за да установи контакт между индустриалци, учени и интелектуалци в общата идея за възраждане на българския дух, за свързване на резултатите от изследванията на българските учени с българското производство и най-вече за възраждане на редица сфери в икономиката. - Не, разбира се. Това е нескопосно, плоско, и направо глупаво. Самият акад. Воденичаров и хората, ангажирани в тази благородна инициатива, многократно декларираха, че нямат желание да правят партия. Тъкмо обратно. Главното е да се формулират национални цели и приоритети. Те бяха разработени и в по-разширен вариант, и в по-стегнат, бяха раздадени на всички министерства, на депутатите. Десетки са срещите, които направихме извън София с браншови организации, с кметове, с творчески структури. Навсякъде виждаме интерес и подкрепа. Идеята е да излезем от това тясно партийно строителство, което понякога влиза в партизански разправии. Затова е глупаво да се казва, че правим нови партийни структури. България има над 200 регистрирани политически партии. Навярно ще влезем в книгата на Гинес и в това отношение, въпреки че не е нормално за страна с 6 милиона и половина население. Очевидно моделът е сбъркан. Квинтесенцията на разработките на групата учени е да формулираме истинските национални стратегии и задачи, ако искаме да оцелеем като нация в бъдещето и в тези трудни, катастрофични почти времена на предизвикателства и сътресения. - Рано или късно политическите партии ще бъдат принудени да седнат на една маса и да преразгледат съществуващия досега обществен договор. Той е неработещ. Това, което се случи на Кръглата маса преди почти 30 години, показа, че е неефективно. Трябва да се преформулират националните цели. И колкото повече се бавят политическите сили в България, толкова по-трудни ще бъдат решенията. Ясно е, че има сектори, в които не може да има политически и идеологически различия и в които нашите политици трябва да постигнат пълно разбирателство. - На първо място бъдещето на българската земя. Виктор Орбан забрани в Унгария продажбата на земя на чужденци. Това е един добър модел. Второто - развитието на селското стопанство. Третото - православието и традиционната българска нравственост, семейството, пълен отказ от богопротивната Истанбулска конвенция, отказ да се приемат маси нашественици, които се представят за бежанци, а виждаме, че променят етническия, а и цивилизационния характер на нацията ни. Тук отново бих дал за пример страните от Вишеградската четворка - разумна национално отговорна позиция имат Полша, Чехия, Унгария, Словакия. Австрия и Италия се присъединяват. Ако искаме Европа да запази своя цивилизационен характер, трябва да имаме такъв тип позиция и нашите политици тук не трябва да имат различия. Те са длъжни да имат и единна позиция за образованието и културата. Имаме над 1500 години история. Пазим цивилизационните послания на поне 7 велики цивилизации. Длъжни сме да ги запазим и да ги продължим. Разбира се, не на последно място е българската икономика. Държавата ни трябва да има протекционистка политика, особено към селското стопанство. Длъжни сме да се опитаме да върнем хората, особено младите в селата. Трябва да възстановим ролята на селото като единица за възкресение на България след редица катастрофи. Над 50 села загиват и изчезват всеки ден. А загиването на българското село е предвестник за загиването на България. Не може 6 милиона души да живеят в 10 града. Това е катастрофа. - Отрезвяването от партийната партизанщина и политическия егоизъм. Отказ от държавно финансира на политическите партии. Цинично е, когато нашето общество е разкъсвано не само от противоречия, а и от мизерия, партиите да получават по 11 лева субсидия за спечелен глас. Може да се върнем към 1 лев или да въведем нулева ставка. Второ, за мен трябва да има незабавна среща на политическите партии в парламента и извън него за подписване на нов обществен договор, в който да залегнат тези принципи, за които говорим. Започна дебат за здравеопазването. Вместо политиците ни да изработят приоритетите в него, виждаме само дрязги. Говорят за заделяне на 2 % от БВП за отбрана. Малко са - трябва да са 4 на сто, за да можем за 10 години да настигнем другите страни. - В тях има много подводни камъни и вредни идеи, трябва да бъдат коригирани. Преди второто четене нашите държавници трябва задължително да се вслушат в анализа на Светия синод. Той излезе с предупреждение и съвети как да се подходи към темата. Споделям изцяло позицията на Светия синод, впрочем това е мнението и на редица хора на духа и културата в страната, на Българска академия на науките. - Разпоредбите, отнасящите се финансирането на вероизповедания и до даренията. Осветяването на даренията е противопоказано. Още Христос казва на своите ученици: когато лявата ръка дава, дясната не трябва да знае. Афиширането на всяко дарение не е само признак на суета. То дава информация на враговете на православието. Ние знаем, че много могъщи сили като соросоидите, например, имат една основна цел - разрушаването на православието в България, Русия, Сърбия. Така че при такъв могъщ противник с милиардно финансиране,  осветляването на даренията ще обслужи именно враговете на православието. - Да, разбира се, и ще постави в много трудно положение Българската православна църква, която защитава освен вярата, и националната идентичност. - Това не е сериозно. В държавата ни има редица институции, които за това са създадени - да следят да няма инфилтриране на чужди финансирания, които разрушават държавата. За това имаме МВР, ДАНС, Агенцията по вероизповеданията, така че тези аргументи не са сериозни и не работят. Обратно, трябва да стане ясно, че българската държава контролира този тип външни финансирания. Досега тя не го правеше, не се занимаваше с това, че саудитски и други фондации финансират обучението на ислямистки групи и включително на радикален ислям. Примерът в Пазарджик е ясен. Знаем, че някои имами завършват своето образование извън България, финансирани от саудитски и други фондации. - Волен Сидеров е прав за едно - Сорос отдавна мечтае да извърши подривната си дейност срещу православието. Но тук е по-важно да подчертаем, че Българската православна църква с няколко изявления на свои висши йерарси - Варненския и Великопреславски митрополит Йоан, Ловчанския Гавриил, Видинския Даниил и Западно и Средноевропейския Антоний, даде добър и разумен анализ на това, което е опасно да се случи с бъдещия разкол между Руската православна църква и Вселенския патриарх по повод неразумното отношение на Вселенската патриаршия към Украинската православна църква, която се отделя. Вървим към разобщение, към разкол. Това е много трагично, много опасно, но дано има друго решение. Виждаме, че сръбската православна църква подкрепи позицията на Руската. Сигурен съм, че и Българската православна църква ще я подкрепи. Вървим към един голям конфликт, в който нашите политици не само не трябва да се намесват, а трябва да се вслушват в гласа на Българската православна църква. Това е разумният глас, разумната позиция за нас, българите. - Трябва просто да го обяви за персона нон грата, както направи Унгария, и да изгони структурите му, защото те са занимават с откровено подривна дейност. - До никъде. Задънена улица. 4-5 писма пращаме във Външно министерство - на трима външни министри като минаваме през служебния до сегашната външна министърка, симпатичната Екатерина Захариева. Никакъв отговор, пълно безхаберие. И ние решихме с наследниците - внукът Климент Талев, който е син на Братислав Талев, и синът на Димитър Талев - Владимир, да предприемем съдебни действия чрез адвокати в Македония. Първо искаме да издирим издателите на криминалните издания на Талев. Криминални, защото \"Железният светилник\" и други творби на Талев не просто се издават, а се преправят автентичните текстове на Талев. Навсякъде, където той пише българи, българска борба, България се променя с македонски народ, македонска нация. Пълна фалшификация. Нашето Външно министерство нехае - безотговорност. Затова ще заведем дела чрез македонски адвокати. Ние - наследниците на Димитър Талев и издателство \"Захарий Стоянов\" като държател на ексклузивните права на Талев, не искаме да съдим българската държава, защото сме патриоти. Но сме длъжни да защитим паметта и творчеството на Талев в чужбина, не само в България. Съдебните процедури са тромави. Жалко, че българската държава не ни подкрепя. Това за мен е необяснимо и е в общия контекст на хаоса, който цари, и на институционалния разпад в последните години. Мога да си обясня защо е така - те просто нямат отношение. А тези 15 тома, които издадохме, са само най-малкият дан на преклонение към делото на великия писател. Министерство на културата и сегашния министър Боил Банов приеха присърце издаването на 15-те тома, помогнаха даже и финансово за някои от тях. Подкрепа имаме и от министъра на образованието Красимир Вълчев. Но Външно министерство е черна кутия в това отношение. - Продължаваме тези постоянни усилия вече 15 години - да разширяваме географията на срещите на нашите автори академици с жители на редица по-малки и по-големи населени места в Североизточна България - от Русе до Силистра и от Велико Търново до Каварна и Балчик. Тази година имахме общо около 20 премиери и срещи, камерни, концерти, пътуваща изложба, литературни дискусии, кръгли маси, представяне на книги, посещения на селски читалища, училища, срещи с ученици, с гражданство. Това е част от стратегията ни за възраждане на българския дух, за събуждане на обществото. Искаме то да си припомни какви велики предходници сме имали и че е недостойно за една нация с такава велика история като нашата да изпадне в положението, в което сме днес. - От една страна споделят отчаяние от сегашното незавидно положение на Отечеството, от друга - изразяват надежда, че тези именно творци - академици, учени, писатели, художници, с които те се срещат, ще събудят хората. Не всичко е загубено, докато има такава вяра и надежда, но в последните години те доста намаляха. Много са отчаяни хората и трудно задържат собствените си деца да не бягат в чужбина. - С обикновена демагогия. Тези 4 % са статистика. Ако питате големите предприемачи, ще ви кажат, че този ръст е само в търговията и в, да кажем, зърнопроизводството. Ако имаше реален 4-процентов ръст на икономиката, хората щяха да го усетят по своите пенсии и заплати. А няма. Така че отчаянието е заради тази официална демагогия. Стабилност има, но само в мизерията, в нещастието и отчаянието. Там сме много стабилни. - Довършваме издаването на съчиненията на Пейо Яворов в 7 тома - най-пълното академично  издание на съчиненията му досега. Пускаме и 8 тома на Захарий Стоянов. В момента излиза последният - с писма. Това са издания, които  подготвяме от няколко години с големи усилия, с участието на много експерти. В последните 40 и повече години не бяха издавани пълните събрани съчинения на тези велики писатели - Талев, Яворов и Захарий Стоянов. - Много стеснен, за съжаление. Но ние си изпълняваме дълга си. - Защото за нас всичко е дълг и чест. Това е и нашият девиз - дълг към предците, към великата история на България и защита на честта. Затова и създадохме такава специална поредица - \"Дълг и чест\".", "date": "2018.10.24", "title": "Стабилни сме само в мизерията"}
{"url": "http://standartnews.com/mneniya/byudzhetat_za_dogodina_e_sred_nayshtedrite_-377015.html", "text": "Проектобюджетът за 2019 година общо взето е най-щедрият от доста години назад. Ако видим разликата с предходни години, тук най-отчетливо се вдигат разходите с почти 6 милиарда лева. Не сме имали чак такъв ръст на разходите и в абсолютно отражение, като това се дължи на очаквания ръст на приходите, по-щедрата фискална политика, която знаем, че залага  вдигане на заплати с 10 процента на всички през следващата година. Още тази година има лека корекция, която казва, че 100 милиона по-малко ще се харчат за капиталови разходи. Без да залага някакви големи реформи, бюджетът предвижда едно надуване на публичните разходи, което все пак трябва да отчитаме, че е в изборна година. Знаем, че тогава винаги има в по-голяма степен разходване на средства. Остава да видим дали след 3 години на излишък (на практика непланиран официално, макар че той в известна степен се залага), дали и през 2019 г. ще има такъв, макар официално да се планира дефицит, което според мен е грешка. Отделно няма наистина някакви фундаментални промени, освен вдигането с 10% на заплатите. Спорно е, дали все още ще мине идеята максималният осигурителен праг да достигне 3000 лева. Знаем, че и в самото правителство има различни мнения, така че това тепърва ще бъде обсъждана в парламента. Здравната реформа, която ще е по-дълбока и ще сменя сегашния модел, ще се случва ефективно евентуално през 2020 г. дори да бъде измислена през следващите месеци. Макар че в бюджет 2019 е заложен доста повече ресурс за здравеопазването. Друга промяна касае хората, които работят в силовите ведомства и вече са пенсионери. Преди години се допусна възможност те, хем да получават пенсия, хем да работят. Това вече няма да може да се случва и тези хора на практика ще изгубят работата си още в първите месеци на 2019 г. Вкаран е такъв текст, който приключва този въпрос. Самото преразпределение скача на практика и достига 38%, а очакваното изпълнение за тази година е под 36%. Факт е, че в момента пред скоби като че ли са поставени заплащанията в публичния сектор, донякъде очаквано може би. Там беше зададено темпото със заплатите на учителя. В социалната сфера може би са две съществените неща. Едното е, че там наистина поне официално не е обявено някакво голямо покачване, основните плащания се запазват. Но от гледна точка на пенсии знаем, че се предвижда такова увеличение с над 5%, макар и по-ниско от това, което се наблюдава на пазара на труда като ръст на заплати. В крайна сметка обаче пенсиите трудно могат да поддържат същия ръст като заплатите. И затова тези групи, които са зависими, на практика са по-ощетени и зависят изцяло от бюджета. Прогнозата е, че инфлацията ще се задържи или ще се омекоти дори така, че да не бъдат ударени пенсионерите. Фактически обаче догодина няма да има разлика между инфлация и ръст на пенсиите, докато през следващата година се очакват все пак пенсиите да нараснат с повече, отколкото е процентът на инфлацията. И тук отново интересно е, че с покачването на данъчните мерки, които две години подред са вдигане на осигурителна тежест за пенсия и вдигане на максималния праг (в някаква степен и вдигане на заплатите в публичния сектор, които също носят осигуровки), на практика от държавния бюджет ще идват по-малко пари в посока НОИ, тъй като просто ръстът в приходите в осигурителния институт ще е по-голям. А това, че повече пари отиват към НОИ, означава повече възможности за харчене по други пера, което очевидно е и използвано с напомпването на разходите. Бюджет 2019 със сигурност трябва да търси стабилност. Трябва да имаме едно наум, че се забавя европейската икономика, на нашата също ръстът й вече не набира скорост. Така че е хубаво бюджетът да бъде консервативен. Но трудно бих го нарекъл такъв именно заради  големия ръст на разходите, тези близо 6 милиарда лева. Факт е, че и самите капиталови разходи, които служат като някакъв буфер, са доста напомпани. Знаем, че това се случва често. Но все пак самата идея, че се планира  дефицит, според мен, си остава проблем.", "date": "2018.10.24", "title": "Бюджетът за догодина е сред най-щедрите"}
{"url": "http://standartnews.com/mneniya/natsionalizmat_nyama__reshenie_za_migratsiyata-377016.html", "text": "- Вие сте президент на Европейската либерална младеж. Какви са според Вас най-големите предизвикателства пред младите хора и какви са предизвикателствата пред младите либерали? - Като проевропейска младежка организация искаме да чуем ясно и звучно \"да\" в подкрепа на Европейския съюз, но и да видим амбициозна концепция за реформирането му. Искаме ЕС, който да говори с единен глас на международната сцена и който е готов да посреща предизвикателствата на нашето време. През юли направихме проучване сред нашите членове, като поискахме те да определят приоритетите си за следващите европейски избори и темите, върху които биха искали да съсредоточим политическата си дейност. С голяма преднина шест области бяха отчетени като водещи: миграция и бежанска криза; сигурност и отбрана; изменението на климата и състоянието на околната среда; цифровизацията и иновациите; образованието, пазара на труда и безработицата сред младите хора; бъдещето на ЕС, включително необходимостта от институционални реформи и защита на нашите ценности. Това показва колко широки са интересите на младежите, но и колко добре осъзнаваме кои са неотложните проблеми на нашето време. За нас, либералите, е особено важно да се намери балансиран път напред, който да отчита различията сред държавите членки, но да отстоява ценностите ни и да настоява за реформи. - Либералите често призовават за мобилност, но и за равни права. Как гледате на тези въпроси от гледна точка на образованието, младежката безработица и миграцията във време, когато все повече хора се обръщат към национален протекционизъм? - За нас, като млади политици, образованието и младежката безработица са изключително важни теми. Националният протекционизъм не е отговор на нито едно от текущите предизвикателства, пред които е изправен ЕС. Отговорът не е и в опростеното шаблонно настояване за повече ЕС. Отговорът е в търсенето на по-интелигентен, по-добре функциониращ ЕС, основан върху все по-тясно сътрудничество. Като младежка организация работим за Европейски съюз, в който наистина да няма значение в коя държава се е родил, бил е отгледан или възпитан младият човек. Това предпоставя истински равни шансове в живота, без значение от семейния произход, то включва и справедлив достъп до образование и признаване на образователни степени във всички държави членки на ЕС, така че младите хора да могат реално да се възползват от своите права. А особено за справянето с миграцията, национализмът не може да бъде решение. Ние вярваме, че ЕС трябва да създаде работещи правила и рамка както за законна миграция, така и за търсещите убежище в ЕС. Само заедно можем да намерим трайно решение на тези глобални въпроси. - В България ще участвате в конференция, посветена на гражданското приобщаване на младите хора. Защо вярвате, че това е важно? Дали младите хора се интересуват от разработването на политики и имат ли житейски опит за политика и граждански ангажимент? - На всеки млад политик поне веднъж е казвано: \"Ти си твърде млад, имаш твърде малък опит\". Но точно в това се крие силата на младите хора. Имаме смелостта да предлагаме  нови идеи и да прилагаме нови подходи, неща, които преди не са правени. Освен това, политиката и гражданското участие трябва да бъдат толкова разнообразни, колкото е и обществото, тъй като те са неговото отражение. Затова се нуждаем от различни хора, които да оформят общото ни бъдеще. Вярвам, че всеки може да добави по нещо специално. - Конференцията, в която ще участвате, се организира от Младежко ДПС по повод 20-годишнината на организацията. Как оценявате сътрудничеството си с Младежко ДПС на международно ниво? - Младежко ДПС винаги е било надежден партньор на международно ниво и ключов наш сътрудник по отношение на стремежа за постигане на повече либерализъм и свобода в региона. Те са най-големият ни пълноправен член и имат изключителен принос по отношение на формирането на нашите политики и организация, като в момента Антоанета Асенова, от редиците на Младежко ДПС, която служи като политически съветник в Бюрото на LYMEC значително оформя позиционирането на организацията ни. В още по-голяма степен, председателят на Младежко ДПС и евродепутат Илхан Кючюк е близък съюзник в стремежа ни да дадем глас на младите хора в европейската политика.", "date": "2018.10.24", "title": "Национализмът няма  решение за миграцията"}
{"url": "http://standartnews.com/biznes/lipsata_na_rabotna_raka_e_klyuchov_problem_za_proizvodstvenite_sektori_na_ikonomikata-377035.html", "text": "Липсата на работна ръка, нерегламентираният внос, подбиващ цените на родното производство, регулаторните режими и административният натиск, както и предизвикателствата пред т. нар. кръгова икономика са сред ключовите проблеми, стоящи пред бизнеса от производствените сектори на икономиката. Този извод може да се направи от състоялата се днес среща с 16 браншови организации, членове на Българската стопанска камара (БСК) с оперативното ръководство и експерти на камарата, съобщиха от работодателската организация. Участниците в срещата са поставили акцент и върху проблема с начина на определяне на такса \"битови отпадъци\", като са настояли за въвеждане на принципа \"замърсителят плаща\". За сериозен нерегламентиран внос на велосипеди от Китай е алармирал главният секретар на Асоциацията на производителите на велосипеди в България Борислав Георгиев. Той е подчертал, че това е голяма пазарна пречка пред българските производители, които поддържат 1600 работни места и само през 2017 г. са реализирали износ за над 7 млн. евро. България е на десето място по брой и по стойност на изнесените велосипеди за 2017 г., а в ЕС е на седма позиция, докато при вноса сме на 112-та позиция в света и на 26-та в ЕС, е изтъкнал Георгиев. Според изпълнителния директор на Асоциацията на рециклиращата индустрия (АРИ) Владимир Димитров един от базовите проблеми у нас е липсата на качествена оценка на въздействието на проектите на нормативни документи. Част от участниците в разговора са изразили очакване БСК да инициира дебат относно изработването и приемането на Закон за браншовите организации. Лайтмотив на разговора е бил недостигът на работна ръка - и като количество, и като качество. Като ефективен механизъм за преодоляването на този проблем е било посочено дуалното обучение, както и необходимостта от облекчаване на процедурите за привличане на работници от трети страни, извън ЕС. Ако преди две години имахме проблеми с квалифицирания персонал, сега имаме проблеми с персонал, е казал председателят на Браншова камара на дървообработващата и мебелната промишленост Галин Господинов. От безпрецедентен обществен и административен натиск върху бизнеса се е оплакал изпълнителният директор на Българската минно-геоложка камара Иван Митев. Няма нормален бизнес климат. На всеки четири години се сменя бизнес климатът, с обяснението, че има избори. Така не може да се планира, не могат да се усвояват инвестиции, е бил категоричен представителят на добивната индустрия. Според председателя на Българската браншова камара на енергетиците Димитър Шевиков, все още е твърде голям делът на държавните предприятия в системата на енергетиката, а това е причина за чести смени на мениджърските екипи на големите енергийни компании. Това от своя страна създава нестабилност на сектора, липса на приемственост и следване и нормално бизнес планиране в този структуроопределящ сектор на икономиката. Имаме системни проблеми и чакаме реформи, които трябваше да се случат много отдавна. Непрекъснато се увеличават средствата за здравеопазване, а смъртността расте и няма хора. Непрекъснато увеличаваме средствата за образование, а липсват качествени, образовани работници. Непрекъснато се увеличават средствата за МВР, а няма сигурност. Това не може да продължава безкрайно, е бил категоричен бе председателят на Индустриален клъстер \"Електромобили\" Илия Левков. Във връзка с необходимостта от въвеждане на адекватни на съвремието индустриални отношения беше предложено създаването на работна група с участието на експерти от браншовите организации, която да подготви предложения за нов Кодекс на труда.", "date": "2018.10.24", "title": "Липсата на работна ръка е ключов проблем за производствените сектори на икономиката"}
{"url": "http://standartnews.com/mneniya/eksperti_a_ne_chinovnitsi_da_kontrolirat_bolnitsite-377044.html", "text": "  Бъдещето ще покаже какво ще се случи с Агенцията по медицински надзор. Не смятам обаче, че дали под нейната шапка ще бъдат трансплантациите е толкова важно. Същественото е тази бъдеща агенция наистина да упражнява контрол. Но за да го направи, първо трябва да се изработят индикатори за качество, каквито има в Европа и в света. За да може контролът да не е за някоя запетайка в документ, а за медицинските дейности и резултатите от тях. Докато не се приемат тези индикатори за качество, няма значение как ще се казва органът за контрол. Второ, контролът на качеството може да се осъществи само от експерти във всяка една област. Не може да се осъществява от администратори, защото те не разбират правилата за добра медицинска практика. Както има заклети счетоводители и одитори, така трябва да има заклети експерти в областта на сърдечно-съдовите, ендокринните, белодробните заболявания, гастроентерологията и т.н. Тази функция може да се изпълнява само от лекарското съсловие и специално от научните дружества. Крайно време е да приемем европейските медицински стандарти. Стига приказки от рода: \"Ще видите как те не са приложими при български условия, понеже парите са малко\". Това абсолютно не е вярно, това е бягство от отговорност и от възможността за контрол. Подобни тези ги развиват хора от гилдията, които не искат да бъдат контролирани. Същото се отнася и по отношение на правилата за добра медицинска практика. Защото там е записано подробно и ясно всичко. Примерно, в областта на сърдечно-съдовите заболявания - не да се сложи стенд, а да се оперира, или обратното, според конкретния случай. Това е подходът, за да може тази бъдеща агенция за медицински надзор да бъде изпълнена със съдържание. Иначе, ако не се приемат правилата за добра медицинска практика и стандартите, нищо не може да се направи. Въвеждането на индикатори за оценка на качеството на лечебната дейност е задължително не само за болничната, а и за извънболничната помощ. През 2002-2003 година бяхме въвели в Здравната каса такъв индикатор - оценка за качеството. И тогава имаше и санкции, и  стимули И това беше само за общопрактикуващи и специалисти от извънболничната помощ. Имаше индикатори тогава колко пъти даденият пациент е минал профилактични прегледи, съответно колко пъти е хоспитализиран. И имаше ефект. Няма ли контрол, нищо няма да стане. Как да има класации на болниците, като няма контрол? Две неща са много важни - контролът и равнопоставеността на собствеността, както е по Конституция. Защото сега няма равнопоставеност между държавните и общински болници от една страна, и частните клиники от друга. Защото в частните болници се плаща за какво ли не без да е ясно защо и как. Те не правят процедури по закона за обществените  поръчки. А това вече е нелоялна конкуренцията. Трябва да се направи така, че да бъдат равнопоставени всички болници И когато има такава възможност за оценка на качеството, тогава може да има класация и да се знае, че тази болница, въз основа на обективни показатели, е по-добра от другата. И вече оттук-нататък следва там, където не се отговаря на изискванията, дейността да се прекратява за 1,2 или 3 месеца, докато се направят нужните промени в организацията. За да може след това да се дава по-високо качество за пациентите. Защото в края на краищата българинът не е втора ръка човек. Той също има право и заслужава да получи добро качество на медицинското си обслужване.", "date": "2018.10.24", "title": "Експерти, а не чиновници, да контролират болниците"}
{"url": "http://standartnews.com/balgariya/yavor_notev_otsenkata_na_ataka_za_dumite_na_valeri_simeonov_ostava_nepromenena-377033.html", "text": "Оценката на партия \"Атака\" за думите на вицепремиера Валери Симеонов към протестиращите майки остава непроменена. Това заяви пред журналисти в парламента депутатът от Обединените патриоти Явор Нотев (\"Атака\"). Нотев изрази личното си мнение, че малката коалиция не е залог или препъникамък пред управлението на страната. Рано е още да се говори за проблем пред управлението, посочи той. \"Научавам, че Валери Симеонов е заявил своето извинение публично. Това е ново обстоятелство, което ще бъде обсъдено във връзка с отношенията в коалицията и решенията за по-нататъшните действия\", посочи депутатът. Според Нотев въпросите за оставката на Валери Симеонов като вицепремиер и за оставката на Волен Сидеров като председател на ПГ на Обединените патриоти не са равнопоставени. Въпросът с оставката на Симеонов засегна цялото общество, и то по един недопустим и непростим начин, смята той. Според него това е оценката и на премиера Бойко Борисов, и на лидера на \"Атака\" Волен Сидеров и тази оценка няма да се промени независимо от извинението на Симеонов от днес. По-скоро ще се търси решение за избягване в бъдеще на подобни скандални изказвания независимо от темата, коментира Нотев.", "date": "2018.10.24", "title": "Явор Нотев: Оценката на Атака за думите на Валери Симеонов остава непроменена"}
{"url": "http://standartnews.com/balgariya/pusnaha_1200_balona_v_pamet_na_zhenite_pochinali_ot_rak_na_gardata-377041.html", "text": "1200 розови балона в памет на жените, които всяка година губят битката с рака на гърдата бяха пуснати днес пред НДК. Събитието е част от информационната и профилактична кампания за борба с тежкото заболяване. За шеста поредна година инициативата на общинската Първа АГ болница „Света София\" се осъществява с подкрепата на Столична община, Български форум на бизнес лидерите, НДК и фондация \"Една от осем\". Целта е да се изпрати послание до всички български жени, че от най-голямо значение в битката с болестта е установяването й в начален стадий. През целия месец октомври т.г. специалисти от общо 11 лечебни заведения (в градовете София, Пловдив, Варна и Стара Загора) извършват безплатни профилактични прегледи за рак на гърдата. Заболеваемостта от рак на млечната жлеза е скочила почти двойно при жените в групата между 30-35 години, съобщи тревожната статистика изпълнителен директор на Първа САГБАЛ „Света София\" д-р Гергана Коларова. Тя призова всички жени редовно да си правят профилактични прегледи. \"Заболяването е лечимо, ако бъде открито рано. Аз самата съм пример за това\" - каза и кметът на София Йорданка Фандъкова. Тя припомни, че Столична община всяка година отделя над половин милион лева за различни скринингови програми, в това число и за рак на млечната жлеза.", "date": "2018.10.24", "title": "Пуснаха 1200 балона в памет на жените, починали от рак на гърдата"}
{"url": "http://standartnews.com/balgariya/tsvetanov_styagame_se_da_upravlyavame_stranata_s_chetirigodishen_mandat-377032.html", "text": "Ние се стягаме да управляваме страната с четиригодишен мандат. Това заяви в пленарната зала председателят на ПГ на ГЕРБ Цветан Цветанов в декларация от името на групата. Той се обърна към лидера на БСП Корнелия Нинова с покана 2021 г. да направят достоен дебат, за да могат българските граждани да видят, че БСП не са алтернатива, и да дадат подкрепа за ГЕРБ, както ще я дадат и на европейските и местните избори. Искаме да водим дебат за политики и за това кой какво е направил във всичките си периоди на управление на страната, каза той. Цветанов припомни, че днес вицепремиерът Валери Симеонов се е извинил за думите си, преди дни извинение от името на правителството е поднесъл и премиерът Бойко Борисов. Всяко едно управление има проблеми и различия, но това показва, че правителството няма задкулисия, всичко излиза наяве и различията стават публични, коментира Цветанов. Когато седим на една маса и имаме отговорност, ние винаги слагаме приоритетите за управленската програма напред и това, което ни обединява, отбеляза той. Според Цветанов декларациите на БСП и ДПС днес в пленарната зала са плод на това, че те не са алтернативата и са го показвали, когато са управлявали. Когато излизат от БСП да говоря за хората с увреждания, мога да ги попитам колко бяха парите, които те осигуряваха - 179 млн. лв., коментира Цветанов. Той допълни, че правителството с тази парламентарна подкрепа ще осигури 430 млн. лв. за следващата година, което е със 150 млн. лв. повече от тази година. Кое правителство реализира реални политики и кое прави политики, за да задоволява лични интереси, попита Цветанов. Проектобюджетът за 2019 г. ще е на база 116 млрд. лв. БВП, в управленската програма е залегнал ангажиментът през 2021 г. БВП да е 120 млрд. лв., каза Цветанов. Минималната работна заплата през 2019 г. ще е 560 лв., посочи той и отбеляза и предвиденото увеличение за българските учители.", "date": "2018.10.24", "title": "Цветанов: Стягаме се да управляваме страната с четиригодишен мандат"}
{"url": "http://standartnews.com/balgariya/parlamentat_othvarli_prezidentskoto_veto_varhu_zakona_za_darzhavnata_sobstvenost-377036.html", "text": "Парламентът преодоля ветото на президента Румен Радев върху част от последните промени в Закона за държавната собственост. „За\" повторното приемане на промените гласуваха 145 народни представители, а 65 бяха „против\". Промените бяха подкрепени от ГЕРБ, ДПС, „Обединени патриоти\", „Воля\" и независимите депутати. „Против\" гласуваха само от БСП. Държавният глава върна закона за ново обсъждане на 17 октомври. Парламентът прие промените на 10 октомври. Според президента със закона се създава възможност за скрита безплатна приватизация на дружества от забранителния списък по Закона за приватизация и следприватизационен контрол. Според председателя на правна комисия Данаил Кирилов употребата на понятието приватизация е неточна, тъй като то се отнася за прехвърляне чрез продажба, а не за апорт. В мотивите си Румен Радев заявява, че е недопустимо правната уредба от средство за защита да се превръща в законодателни решения, които увреждат обществения интерес. Президентът обявява, че премахването на забраната за апортиране на имоти, собственост на търговски дружества от забранителния списък, противоречи на целта на списъка. Според президента Радев с измененията в закона се отнема възможността направилите апорт търговски дружества да имат блокираща квота при вземане на решения. В мотивите си държавният глава коментира, че в момента, когато останалите за приватизация обекти са малко, се увеличава интересът към търговските дружества от забранителния списък. „Затова не мога да остана безучастен, когато уредбата за тях се превръща от средство за защита в законодателни решения, които увреждат обществения интерес\", заявява Румен Радев. Според председателя на правна комисия Данаил Кирилов промените предвиждат гаранции за запазване на публичния интерес, с възможност държавата да участва в стопанския живот при ясни правила. БСП построиха най-уродливия капитализъм в Европа, каза депутатът от ГЕРБ Спас Гърневски в дебатите по гласуването срещу президентското вето върху последните промени в Закона за държавната собственост. „Дебатът дали държавата е добър стопанин приключи през 1989 година, когато БСП управляваше цялата държавна собственост\", посочи той. „Както казва един ваш депутат, небеизвестният секретар на БКП Стоян Михайлов, ръководителите на партията ни я ориентираха към капитализъм\", коментира Спас Гърневски.", "date": "2018.10.24", "title": "Парламентът отхвърли президентското вето върху Закона за държавната собственост"}
{"url": "http://standartnews.com/balgariya/v_bsp_smyatat_che_izpalnitelnata_vlast_e_napalno_blokirana-377031.html", "text": "За нас изпълнителната власт е напълно блокирана и не е в състояние да упражнява функциите си, заяви Драгомир Стойнев в декларация от името на ПГ на \"БСП за България\" от парламентарната трибуна. Искането ни за изслушване на вицепремиера Валери Симеонов беше заради необходимостта институцията, която той представлява, да бъде заставена да покаже дали е адекватна на кризите, в които се намираме, заяви Драгомир Стойнев. Валери Симеонов е продукт на един маниер в политиката, който превърна институциите на държавата в противници на народа, който превърна избраните да служат на народа в господари деребеи, които паразитират на гърба му, каза още Стойнев. Тук не става дума за личен цинизъм и възпитание, тук имаме израз на държавен цинизъм по отношение на гражданите и затова са отговорни и политическите алхимици от ГЕРБ, заяви депутатът от БСП. Държавата трябва да бъде изчистена от този циничен и унищожителен управленски похват, хората са коректни към държавата си и е най-нормално да очакват и тя да бъде адекватна в отговорностите си към тях, посочи още Драгомир Стойнев. Необходими са нови избори и смяна на модела на управление, това е нашата категорична партийна позиция, декларира той. Според него гражданското недоволство е близо до предел, зад който това управление губи своята легитимност. БСП иска да извърви пътя към изборите демократично, зачитайки парламентаризма и чрез прозрачни действия, заяви Стойнев. Ние следваме политическите си отговорности и не приемаме никакви обвинения за използване на протестите, посочи той.", "date": "2018.10.24", "title": "В БСП смятат, че изпълнителната власт е напълно блокирана"}
{"url": "http://standartnews.com/balgariya/volya_podkrepi_iskaneto_za_ostavkata_na_vitsepremiera_simeonov-377030.html", "text": "\"Воля\" застава зад искането за оставката на вицепремиера Валери Симеонов. Това заяви в пленарна зала председателят на партията Веселин Марешки в декларация от името на групата. През последните няколко дни станахме свидетели на едно уродливо, извратено поведение, посочи Марешки и подчерта, че никой няма право да се държи така към нито една майка и към нито едно дете. Единственият, който защити Симеонов, е Красимир Каракачанов, каза Марешки и припомни, че от \"Воля\" искат и неговата оставка. Колкото по-скоро тези двамата напуснат правителството, толкова по-сигурно то ще изкара пълния си мандат, смята Марешки. Лидерът на \"Воля\" заяви, че не искат местата на двамата вицепремиери и припомни, че още в началото на този мандат на парламента са заявили, че няма да участват в управлението. Но попита толкова ли няма достойни хора от ВМРО и НФСБ, които да заменят Каракачанов и Симеонов. Вземете си поука, слезте на земята, бъдете отговорни, призова управляващите Марешки.", "date": "2018.10.24", "title": "ВОЛЯ подкрепи искането за оставката на вицепремиера Симеонов"}
{"url": "http://standartnews.com/balgariya/simeonov_ostava_iska_mir_sas_siderov-377011.html", "text": "Както \"Стандарт\" написа във вчерашния брой Красимир Каракачанов даде подкрепа на Валери Симеонов и спаси вицепремиера от оставка. Това стана на съвет на малката коалиция, който се проведе с половин състав, защото беше бойкотиран от третия член- Волен Сидеров. Лидерът на Атака обяви, че няма масто на срещата, като припомни, че преди седмица НФСБ е свалило доверието от него като шеф на парламентарната група на Обединените патриоти. На заседанието стана ясно, че Каракачанов вече няма да е парламентьор в групата им и че това е последен шанс, който дава да се изгладят различията. Въпреки твърденията си, че вече няма да е \"синя каска\" Каракачанов подкрепи Симеонов, че не е правилно разбран за скандално известните думи към майките и децата с увреждания. В същото време даде и рамо на Сидеров в искането му да остане шеф на парламентарната група на ОП. Така бъдещето на Симоенов засега изглежда непроменено, тъй като ГЕРБ обявиха, че оставката на Симеонов разклаща притеснително кабинета. Проблем може да стане само в парламента, ако вицето се яви на изслушване пред депутатите по време на гласуването на вота. Защото с агресия може да обърне гласуването за няколко от политическите партии, които засега му дават подкрепа. \"Симеонов не е имал предвид да обижда майките. Не приемаме искането за оставка. Това не е решение, това означава БСП и ДПС да се върнат на власт\", беше дежурния отговор на  председателят на ВМРО и съпредседател на \"Обединени патриоти\" Красимир Каракачанов след заседание коалиционния съвет. „Изразих моето становище пред г-н Симеонов. Той дълго и нашироко обясни какво е искал да каже и че не е имал предвид да обижда майките. Какво означава оставката на един вицепремиер – или падане на правителството. Вчера бях много впечатлен от факта, че г-жа Корнелия Нинова ме призова аз да бъда човекът, който да свали правителството, искайки оставката на Валери Симеонов\", коментира Каракачанов. \"Да заместим НФСБ с Воля на Марешки, също не е решение\", подчерта Каракачанов и добави: \"Стигнахме до извода, че г-н Симеонов трябва да внимава как говори. За мен е много по-важно това какво правим. Правителството си е свършило работата, осигурили сме 150 милиона лева повече за хората с увреждания\", подчерта Каракачанов. \"Коалицията „Обединени патриоти\" в последните 6-7 месеца не работи, занимаваме се с вътрешни проблеми. Оттук нататък решението е едно – който ще работи – да работи в коалицията. Ние не можем да се отклоняваме от онези идеи в нашите програми на „Обединени патриоти\" и програмата за управление\", допълни още Каракачанов. На въпрос дали съществува малката коалиция, той уточни, че тя съществува, но има сериозни проблеми. \"Ясно е, че не съм казал нито дума срещу децата. Валери Симеонов не е изрод, има инвалид у дома си. Съвсем не е това смисъла\", обясни след съвета Симеонов. \"Аз не съм звяр, аз много добре виждам какви са децата. Упрекът ми беше срещу майките, които ги извеждат по площадите\", каза лидерът на НФСБ. Симеонов подсказа, че е готов да зарови томахавката със Сидеров. \"Надявам се отсъствието му от Коалиционния съвет да е засега, ще полагаме доброжелателни усилия да се събираме и да решаваме проблемите. Ние отново ще поканим Сидеров и \"Атака\" на заседание, на което да обсъдим имаме ли проблеми, нямаме ли и трябва ли да ги решим или трябва по този неособено хигиеничен начин да ги прекараме през медии и през големия партньор ГЕРБ, който няма вина за нашите отношения\", допълни Симеонов. \"Няма проблем, който да не може да бъде решен\", допълни още Симеонов. По отношение на липсата на Волен Сидеров на заседанието Симеонов заяви, че са забавили началото на заседанието с почти час в очакването му. Писахме sms-и, пробвахме да се чуем. Отговориха ни, че няма да дойдат. Аз лично не съм направил опит с оглед на тези атаки, които са отправени лично към мен\", допълни Симеонов и уточни, че няма намерение да засилва конфликта. По повод вота на недоверие вицепремиерът заяви, че не е сигурен как ще гласува \"Атака\", нито „Воля\", нито ДПС. За оттегленото доверие към Сидеров като председател на парламентарната група, Симеонов вече е на друго мнение- това може да се промени на заседание на парламентарна група, която да отсъди и гласува. На въпрос какво ще се случи, ако от \"Атака\" продължат да искат неговата оставка, Симеонов уточни, че трябва да има желание за оттеглянето му от страната на Каракачанов и на премиера Бойко Борисов. По рано Симеонов събра медиите извънредно в Министерския съвет, за да призове защитниците си от планирания за утре контрапротест на този на майките да не го провеждат. Той натърти, че по принцип не одобрява уличния натиск. \"Чувствам се достатъчно уверен и убеден в това, което върша, и не е редно да се опитваме да оказваме каквато и да била форма на натиск на коалиционни партньори или някой друг със средства, които не приемам, а именно средствата на уличния натиск\", добави той. \"Благодаря им за вниманието, но мисля, че не е необходимо това\", допълни още вицепремиерът.", "date": "2018.10.24", "title": "Симеонов остава, иска мир със Сидеров"}
{"url": "http://standartnews.com/balgariya/treti_opit_na_opozitsiyata_da_svali_kabineta_borisov_3-377008.html", "text": "Парламентът ще гласува третия вот на недоверие срещу правителството. Той е заради здравната политика. БСП внесоха подписите си с искане за оставка на кабинета в началото на миналата седмица, а в петък депутатите дебатираха по вота. Тезата на левицата е, че много българи нямат достъп до лечение или средства за лечение, а тези които са здравноосигурени трябва да доплащат. БСП внесе мотивите си след широк кръг от консултации със съсловните организации в сектора. Управляващите коментираха, че проблеми в здравеопазването не липсват, но се обмисля рестарт на системата след широк обществен дебат. От ГЕРБ допълниха, че са направили и най-много в сектора като инвестиции. Засега няма изгледи вотът да успее.", "date": "2018.10.24", "title": "Трети опит на опозицията да свали кабинета „Борисов 3”"}
{"url": "http://standartnews.com/balgariya/premierat_boyko_borisov_svikva_izvanreden_koalitsionen_savet-377017.html", "text": "Извънреден коалиционен съвет ще се проведе днес. Премиерът Бойко Борисов е свикал спешна среща преди старта на редовното заседание на кабинета. Очаква се да бъде обсъдена ситуацията около вицепремиера Валери Симеонов. Във вторник след малкия коалиционен съвет стана ясно, че той няма да подаде оставка, въпреки общественото недоволство.Вицепремиерът и лидер на ВМРО Красимир Каракачановподкрепи версията на Симеонов, че е останал неразбран относно изказването му за протестиращите майки на деца с увреждания. Лидерът на \"Атака\" Волен Сидеров не присъства на срещата на малката коалиция.", "date": "2018.10.24", "title": "Премиерът Бойко Борисов свиква извънреден коалиционен съвет"}
{"url": "http://standartnews.com/balgariya/detsa_proektirat_predpazni_kolani-377012.html", "text": "Renault България даде старт на осмото издание на конкурса за детска рисунка „Пътят и аз\" по глобалната програма на Renault „Безопасност и мобилност за всички\". Тази година в регламента на конкурса има изменения във връзка с новите задачи за малките художници и новите партньори в проекта. Партньор на програмата отново е Министерството на образованието и науката. Новите партньори са Зоологическа градина – София и екипът, реализирал филма „Лили рибката\". Според новия регламент всички рисунки трябва да бъдат подготвени от отбори от по 2 деца, които заедно обсъждат и реализират идеята си. За атрактивните високотехнологични и творчески награди ще се борят ученици от първи до пети клас, преминали обучение по програмата за пътна безопасност и опазване на околната среда от всички български училища. В предходното издание на конкурса се включиха близо 1800  деца  от 71 училища в 140 населени места, които се състезаваха с над 600 рисунки. Учениците в първи и втори клас ще рисуват по темата „Електромобилът и джунглата\". Темата е вдъхновена от партньорството със Зоологическата градина - София, която тази година чества своята 130-а годишнина. Децата ще трябва да представят визията си за екологично чистите, задвижвани от електричество, превозни средства, които помагат за опазването на природата и съжителстват в хармония с животните. Темата за възрастовата група III-V клас е „Коланът на моята спортна кола\". Децата ще трябва да се превърнат в дизайнери на предпазни колани за автомобили Renault. Renault България обяви неотдавна инициатива за превръщането на предпазния колан в моден аксесоар, за да мотивира повече шофьори да използват животоспасяващото средство. Проектът \"VIVE\" e роден от мрачната статистика, според която България е на първо място по смъртност на пътя в Европейския съюз, а годишно между 200 и 300 души загиват, защото са били без предпазен колан при инцидент с кола. Компанията вече пусна на пазара първите три дизайна. Детският дизайн е дело на екипа, създал филма „Лили рибката\". Продуцентът и режисьор на филма Явор Григоров ще бъде член на журито, което ще избере победителите. Другите членове на журито са представители на Renault България, МОН, Зоологическа градина – София и V+O Communication. Победителите в двете категории ще получат страхотни награди. При най-малките голямата награда е конзола за компютърни игри. Спечелилите второ място ще получат 3D магически молив, а бронзовите медалисти – робот с изкуствен интелект. В другата възрастова група най-добрите дизайнери ще се радват на истинско признание – дизайнът им ще бъде въведен в производство. Предметната награда за победителите е дрон. За второ място наградата е смарт часовник, а за трето – VR очила. И тази година мотивация за участие в конкурса ще създава изложбата на колела „Пътят и аз\". Експозицията от рисунки на победителите от предходното издание на конкурса ще пътува в 2 куфара на колела по 2 лъча и ще посети 20 училища в 20 града в страната в рамките на 3 месеца. Програмата в България е част от глобалната програма на Renault, която от старта си през 2000 г. е обхванала  над 14 млн. ученици в повече от 35 страни по света. Така Renault дава своя принос за намаляване броя на пътните инциденти и за повишаване информираността на учениците за влиянието на човешката дейност върху природата.", "date": "2018.10.24", "title": "Деца проектират предпазни колани"}
{"url": "http://standartnews.com/balgariya/vitsepremierat_valeri_simeonov_se_izvini-377018.html", "text": "След коалиционният съвет при Бойко Борисов в Министерски съвет Валери Симеонов се извини. \"На съм целял да обидя, който и да е било\", обяви вицепремиерът Валери Симеонов. Очаквайте подробности!", "date": "2018.10.24", "title": "Вицепремиерът Валери Симеонов се извини!"}
{"url": "http://standartnews.com/balgariya/tsarkvata_se_moli_za_detsata_s_uvrezhdaniya_maykite_im_prodalzhavat_protesta-377007.html", "text": "Протестите на майките на деца с увреждания продължават. И тази вечер се очаква те да излязат пред Министерския съвет в София и няколко други големи града на страната с искане на оставката на вицепремиера Валери Симеонов. Майките се заканиха, че няма да спрат да протестират, докато оставката не стане факт. Повод за реакцията им станаха думите на Симеонов по техен адрес, че са \"група кресливи жени\" с \"уж болни деца\". Вицепремиерът вече обяви, че няма да подаде остава и застава зад думите си, които били извадени от контекста и грешно разбрани. Очакваше се днес да има и контрапротести в негова защита, но Симеонов призова такива да не се организират. Православната църква обяви днешния 24 октомври като ден за Молитва за децата с увреждания. Решението беше взето в началото на месеца. По този повод в столичния храм „Покров Богородичен\" тази сутрин ще бъде отслужена архиерейска света Литургия.", "date": "2018.10.24", "title": "Църквата се моли за децата с увреждания, майките им продължават протеста"}
{"url": "http://standartnews.com/balgariya/karadaya_gneven_ili_si_otiva_edin_vitsepremier_ili_si_otiva_tsyaloto_pravitelstvo-377020.html", "text": "ДПС поиска оставката на вицепремиера Валери Симеонов. \"Ако този вицепремиер не си отиде от властта, ДПС ще предприеме последващи политически действия, за да върне демокрацията и да спаси България\", отправи предупреждение към властта лидерът на партията Мустафа Карадайъ. \"Брутално, цинично, показващо истинското лице на облечен с власт за майки с деца, към които би трябвало да изпитва респект за стоицизма, за вярата им. Един вицепремиер осъди не просто себе си, нанесе щети на държавата\" - така описа ефекта от изказването на вицепремиера Валери Симеонов  лидерът на ДПС. \"Проблемът не е само политически, но и морален. Ничии извинения вече не важат. Такива като него нямат място не във властта, а в политиката изобщо, изтъкна цинизма на Симеонов лидерът на движението\", добави той. \"Но за да не счупят вратната конструкция, ГЕРБ подлагат на риск държавата, говорят за стабилност, а е налице липса на справедливост, хаос. От известно време основно се налага липсата на човечност\", констатира Карадайъ. \"Час по-скоро този вицепремиер трябва да си отиде, той е воденичен камък не само на ГЕРБ, на властта, но и на страната. В цивилизованите страни при такива прояви си тръгва не само министър, но и премиер\", напомни Карадайъ. Другият вицепремиер призна вчера, че коалицията от 6-7 месеца, според него, а според нас от самото начало не работи и ангажира обществото с неща, които не са хубави и не са нормални, напомни той. Кой ще ни върне загубеното време на хората, не е нормално това и то трябва час по-скоро да приключи, призова Карадайъ. Демокрацията е в криза, държавността е в агония, превишаването на власт, изземването на функции в сектора, за който отговаря, е най-малкото, за което се иска оставка. Или си отива един вицепремиер, или си отива цялото правителство, предупреди лидерът на ДПС.", "date": "2018.10.24", "title": "Карадайъ гневен: Или си отива един вицепремиер, или си отива цялото правителство!"}
{"url": "http://standartnews.com/balgariya/hasan_azis_dps_e_politicheskiyat_yasnovidets_na_sabitiyata_koito_sledvat-377021.html", "text": "Правим анализ на сегашната ситуация, ще излезем с официално становище, но то е ясно, че всеки подкрепя майките на деца с увреждания. ДПС е политическият ясновидец на събитията които следват. Можем да ви кажем какво ще стане и след месец. Това заяви в интервю за bTV зам.-председателят на Сдружението на общините в България и кмет на Кърджали от ДПС Хасан Азис. \"Какво не стана от това, което ДПС каза, че философията на конструкцията на това управление няма да проработи, не е конструктивно, няма да даде резултат и т.н\", попита риторично Азис. \"Едно управление, което продължава повече от 10 години не може постоянно да търси вина в ДПС. Никой не се съмнява, че ДПС е фактор. ДПС иска едно устойчиво правителство и страна. Очакваме предсрочни парламентарни избори и ние сме \"за\" този акт\", каза още той. \"В момента има една грешна политика - бяха увеличени парите за хората с увреждания, но въпросът не е за раздаването на едни пари. Въпросът е за правилното разпределение. Политиките за децата с увреждания са важни\", допълни зам.-председателят на Сдружението на общините. \"Имаме възможности, които трябва да бъдат реализирани и с подкрепата на властта. Например Казанлък има сътрудничество с Китай и успешна китайска инвестиция. Само 22 общини имат такова сътрудничество, което е крайно обезпокояващо. Искаме повече китайски инвестиции\", добави кметът на Кърджали.", "date": "2018.10.24", "title": "Хасан Азис: ДПС е политическият ясновидец на събитията, които следват"}
{"url": "http://standartnews.com/balgariya/treti_neuspeshen_vot_sreshtu_kabineta_borisov_3-377019.html", "text": "Кабинетът Борисов 3 оцеля за трети път. Само БСП иДПС смятат, че е налице провал в родното здравеопазване и че за това правителството трябва да си ходи. 99 депутати от опозицията подкрепиха вота на недоверие. 75 парламентаристи от БСП и 24-ма от ДПС вдигнаха червен картон на кабинета. Против бяха 133 депутати от всички останали парламентарни групи, няма въздържали се. От партията на Марешки, Воля, въпреки редовните критики срещу част от управленската коалиция, подкрепиха категорично правителството, както винаги при вот на недоверие. В опит да изкаже отрицателен вот Цветан Цветанов изтъкна, че равносметката от 133 гласа за правителството е била най-голямата подкрепа за този кабинет, регистрирана досега. Речта му бе прекъсната от Цвета Караянчева, която се извини, но му напомни, че нямал право на отрицателен вот, защото вече се е изказвал преди това в декларация. Което наложи Цветанов да слезе от трибуната. При гласуването на вота на недоверие от пленарната зала отсъстваха премиерът Бойко Борисов и двамата вицепремиери от Обединените патриоти - Красимир Каракачанов и Валери Симеонов. Лидерът на ПГ на ОП Волен Сидеров обаче беше на линия. Въпреки разкола помежду им, депутатите на патриотичната коалиция единно подкрепиха правителството.", "date": "2018.10.24", "title": "Трети неуспешен вот срещу кабинета \"Борисов\" 3"}
{"url": "http://standartnews.com/balgariya/chastichno_bedstveno_polozhenie_e_obyaveno_v_obshtina_cherven_bryag-377022.html", "text": "Частично бедствено положение е обявено в община Червен бряг, в обхват с. Горник, с. Сухаче, с. Лепица, с. Чомаковци, гр. Койнаре и с. Глава. Това съобщават от Общината, предаде Агенция „Фокус\". Частичното бедствено положение е обявено на 23 октомври 2018 г., а причината е прекъсната връзка с изброените населени места, поради аварирал мост над р. Искър на изхода на гр. Червен бряг за с. Горник. Поради големия обходен маршрут става критично обслужването на болни на хемодиализа, спешните случаи от филиала за спешна медицинска помощ – Червен бряг, движението на училищните автобуси, изпълнението на разписанията на общинската и републиканската транспортни схеми, снабдяването на населението със стоки от първа необходимост и др. Мостът се охранява от полиция с цел да не се допуснат инциденти.", "date": "2018.10.24", "title": "Частично бедствено положение е обявено в община Червен бряг"}
{"url": "http://standartnews.com/balgariya/kardiolozi_se_obyaviha_protiv_smyanata_na_chasovoto_vreme__zashto-377023.html", "text": "Кардиолози се обявиха против смяната на часовото време. Според специалистите отнемането на съня ни с промяната има негативен ефект върху здравето ни. Какви са рисковете поясни в „Здравей, България\" кардиологът доц. Сотир Марчев. „Добрата новина е, че метеоролозите казаха, че тази събота и неделя ще е по-топло. Другата е, че тази неделя ще спим един час повече. Това намалява сърдечно-съдовата смъртност. Има безспорни статистики в целия свят, че живеем в едно недоспало общество. Липсата на сън увеличава мозъчно-съдовата смъртност. Обратното – наспиването помага\", поясни кардиологът. „Изборът кое часово време да приемем не е съдбоносен. Светлата част на деня си е все толкова, както и да въртим часовника. Нашият резултат от труда ни не зависи от това какво ни показват стрелките на часовника. Те зависят от това как си организираме времето\", на мнение е доц. Марчев. По думите му времето е единственият актив, който е лимитиран.", "date": "2018.10.24", "title": "Кардиолози се обявиха против смяната на часовото време – защо?"}
{"url": "http://standartnews.com/balgariya/mlada_zhena_zagina_v_katastrofa_na_trakiya_kray_sliven-377027.html", "text": "31-годишна жена е загинала при катастрофа на автомагистрала „Тракия\" в района на километър 258. Това съобщиха от ОДМВР - Сливен. Сигналът за инцидента е подаден на 23 октомври в 17.15 часа от телефон 112. Съобщено е за настъпило пътно произшествие на автомагистрала „Тракия\" в района на километър 258,8. Лек автомобил „Пежо\", управляван от жена на 31 години от Приморско, при движение в посока Бургас, напуска пътното платно и се преобръща. От произшествието на място е починала жената, управлявала автомобила. Тя е пътувала сама, няма други пострадали участници в движението. Причината за произшествието е в процес на установяване. По случая е образувано досъдебно производство.", "date": "2018.10.24", "title": "Млада жена загина в катастрофа на \"Тракия\" край Сливен"}
{"url": "http://standartnews.com/balgariya/dps_poiska_ostavkata_na_valeri_simeonov-377029.html", "text": "ДПС иска оставката на вицепремиера Валери Симеонов, заяви председателят на ДПС Мустафа Карадайъ в декларация от парламентарната трибуна. Карадайъ посочи, че Симеонов с много свои изказвания преминава \"червена граница\". Той определи изказването му за майките на деца с увреждания като брутално и цинично. Един вицепремиер изрече най-ужасните  думи, които могат да се изрекат, проблемът не е само политически, но и морален, той е цивилизационен, коментира лидерът на ДПС и допълни, че ничии извинения вече не вършат работа. Такива като него нямат място не само във властта, но и в политиката, участието му в правителство на демократична България,  правова държава по конституция, е недопустимо, заяви Мустафа Карадайъ. Час по-скоро този вицепремиер трябва да си отиде, той е воденичен камък не само на шията на ГЕРБ, но и на страната, с оставането му във властта България, освен най-бедната, вече е и най-нехуманната държава в ЕС, допълни той. Ако той не си отиде от властта, ДПС ще предприеме последващи политически действия, за да защитим демокрацията, да реанимираме държавността, заяви Карадайъ. В цивилизованите страни при такива прояви си тръгва не само министър, но и премиер, посочи още лидерът на ДПС. Според него, за да не счупят конструкцията, ГЕРБ подлагат на риск държавата. Демокрацията у нас е в криза, държавността е в агония, участието на вицепремиера в разрушителния процес е сериозно. В създадената ситуация има няколко възможности - или си отива един вицепремиер, или цялото правителство, или позорът е за цялата държава, коментира още Карадайъ.", "date": "2018.10.24", "title": "ДПС поиска оставката на Валери Симеонов"}
{"url": "http://standartnews.com/balgariya/bivshiyat_upravitel_na_nzok_fondat_za_lechenie_na_detsa_ne_se_zakriva__mesti_se-377024.html", "text": "В края на миналата седмица стана ясно, че Фондът за лечение на деца и Комисията за лечение в чужбина се закриват, а дейността ще бъде прехвърлена на Здравната каса. Въпреки че реформи се готвят в почти целия сектор, тази се превърна в една от най-обсъжданите. „Единственото сигурно е, че фондът се закрива. Оттам нататък как точно ще работи Здравната каса и какъв ще бъде редът, по който ще подпомага деца, е абсолютно неясен, защото следва да бъде изготвена наредба, а тя не е готова\", коментира в „Тази сутрин\" по bTV Красимира Величкова от Българския дарителски форум. По думите ѝ досега Фондът за лечение на деца е бил финансиран от бюджета, от дарения, от глоби, налагани от Агенцията за закрила на детето, както и от депозитите, които партиите дават на Централната избирателна комисия по време на избори. „Сега, с този проектозакон, законодателят казва, че вече могат да се ползват същите привилегии за дарения към касата\". В разговора участва и журналистът Григор Малинов, на чието дете предстои контролен преглед в Болония през януари.  „Това преместване на фонда дали няма да възпрепятства този процес\", попита той като израз на опасения, свързани с достъпа до леченията на децата, заради предстоящите структурни промени. „Другото нещо за мен е как ще се прави контролът. Видяхме, че вчера министър Ананиев, който се води за най-добрия бюджетар на републиката, направи крачка назад и каза, че още не е решено дали Общественият съвет към Фонда ще продължи да съществува или контролните функции ще са по някакъв друг начин\", коментира още Малинов. Според бившия управител на НЗОК д-р Нели Нешева обаче е рано да се правят заключения за дейността на Фонда, след като функциите му бъдат прехвърлени на Касата. „Думата „закриване\" не е точно коректната – фондът се премества. В момента в министерството има Комисия за лечение в чужбина, има Фонд за лечение на деца в чужбина - това са комисии, които са идентични на три места. Формулярите се издават единствено от Касата – когато преминат всички технически анализи, се стига до касата. Съвсем нормално е да се преместят на място, където най-адекватно могат да реагират\", коментира Нешева.", "date": "2018.10.24", "title": "Бившият управител на НЗОК: Фондът за лечение на деца не се закрива – мести се"}
{"url": "http://standartnews.com/balgariya/strashen_vyatar_se_zavihrya_v_tsyalata_strana_ochakvat_se_porivi_ot_nad_100_kmch-377006.html", "text": "Предупреждания за опасно време са издадени за сряда, 24 октомври, за цялата страна. Оранжев код важи за силен вятър е обявен за 17 области в страната, а в останалите 11 в сила е жълт код. Оранжевият код е в сила за областите: Видин, Монтана, Враца, Плевен, Ловеч, Велико Търново, Габрово, Русе, Търговище, Разград, Шумен, Силистра, Добрич, Варна, Сливен, Пловдив и Пазарджик. В тези области значително ще се усили вятърът от запад-северозапад, като ще достигне средна скорост между 20 и 25 м/с (72-90 км/ч), възможни пулсации до 32 м/с (115 км/ч), съобщават от Националния институт по метеорология и хидрология. Жълтият код важи за областите София – град, София – област, Перник, Кюстендил, Благоевград, Смолян, Кърджали, Хасково, Стара Загора, Ямбол, Бургас, както и за крайбрежието в областите Варна и Добрич. Тук се очаква вятър със скорост между 14 и 19 м/с (50-68 км/ч), с възможни пулсации до 24 м/с (86 км/ч). След това, през нощта срещу четвъртък в тези области се очаква и рязко застудяване в цялата страна, предупреждават още метеоролозите.", "date": "2018.10.24", "title": "Страшен вятър се завихря в цялата страна, очакват се пориви от над 100 км/ч"}
