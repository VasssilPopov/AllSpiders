{"url": "https://standartnews.com/biznes/ford-skrashchava-12-000-rabotnitsi-v-evropa-395827.html", "text": "Американският автомобилен производител „Форд“ обяви днес, че планира да закрие 12 000 работни места в Европа като част от по-рано обявено преструктуриране, докато затваря или продава шест свои завода във Великобритания, Франция, Русия и Словакия през 2019 и 2020 г., предаде АФП. Производственият отпечатък на „Форд“ в Европа ще бъде съкратен до предложените 17 обекта до края на 2020 г., обяви компанията. Съкращаването на работни места, включително 5400 по-рано обявени в Германия и 1700 в Уелс, ще дойде „предимно с програми за взаимно съгласие“.", "date": "2019.06.27", "title": "Форд съкращава 12 000 работници в Европа"}
{"url": "https://standartnews.com/biznes/pib-shche-upravlyava-15-mln-ot-fond-na-fondovete-395824.html", "text": "Трима посредници избра Фондът на фондовете за реализацията на средствата на финансов инструмент \"Микрокредитиране със споделен риск\". Парите за този финансов инструмент са осигурени от Оперативна програма \"Развитие на човешките ресурси\" 2014-2020 (ОПРЧР), съфинансирана от Европейските структурни и инвестиционни фондове. Фонд на фондовете подписа на 27 юни договори с Първа инвестиционна банка (Fibank), Микрофонд и СиС Кредит.  ПИБ ще управлява публичен ресурс в размер на 15 млн. лв., като банката е поела ангажимент да осигури допълнителни 4 825 000 лв. частен капитал. По този начин общата сума, която ще достигне до крайните получатели под формата на микрокредити, се очаква да е в размер на 19,30 млн. лв. \"Нашата цел ще бъде парите, които ПИБ управлява, да достигнат до максимално голям брой клиенти. Ако приемем, че средния размер на кредитите, които ние ще отпускаме с тези пари, ще е около 30 хил. лева, средствата, които банката ще ангажира и ще управлява по този проект, ще са достатъчни за 650 кредита. Това ще са заеми за малки предприятия, които иначе не могат да получат стандартно банково финансиране. Практиката на ПИБ е показала, че когато финансира един такъв бизнес ефекта от това се разпростира върху още три други малки фирми и се създава една много благоприятна предприемаческа екосистема\",обясни изпълнителният директор на ПИБ Севдалина Василева. На микрофинансиращата институция Микрофонд, ФнФ предоставя за управление 3 млн. лв., като се очаква чрез допълнителния частен ресурс, общата сума насочена към крайните получатели да достигне 3,23 млн. лв. СиС Кредит, която също ще управлява 2.5 млн. лв., като чрез частно съфинансиране ще осигури на кредитополучателите общо 2,84 млн. лв. По този начин общите средства, включващи публичния и частния ресурс, които се насочват към пазара са в размер на 25,4 млн. лв. С тях се очаква да бъде предоставено финансиране на 850 стартиращи и социални предприятия. Средствата, които Фонд на фондовете предоставя, са при нулева лихва, а финансовите посредници прилагат пазарна лихва върху частното съфинансиране. По този начин крайните получатели ще заплащат среднопретеглена лихва, която е значително по-благоприятна от пазарната за сходни кредити. Размерът на микрокредитите е от 5 000 лв. до 48 895 лв., като заемите могат да са със срок на погасяване до 10 години и до 2 години гратисен период за главницата по кредита. Целта на инструмента е подобряване на достъпа до финансиране за създаване и развитие на стартиращи предприятия, включително на лица от определени уязвими групи (безработни над 6 месеца, младежи до 29 години вкл. и хора с увреждания) и на социални предприятия. Чрез финансовия инструмент \"Микрокредитиране със споделен риск\" ще се подпомагат дейности, свързани с придобиването на материални и нематериални активи; работен капитал във връзка с развитие/разширяване на дейности на предприятието или самонаетото лице; развитието и повишаването на уменията на работниците и служителите, или на предприемача в случай на самостоятелна заетост.", "date": "2019.06.27", "title": "ПИБ ще управлява 15 млн. от Фонд на фондовете"}
{"url": "https://standartnews.com/biznes/momentt-ne-bil-podkhodyashch-za-ostavka-na-shefa-na-nek-395808.html", "text": "Оставката на шефа на Националната електрическа компания /НЕК/ Петър Илиев не е била приета, тъй като моментът не бил подходящ за това. Обяснението даде енергийният министър Теменужка Петкова пред журналисти в парламента.  \"Не смятам, че моментът е подходящ за приемането на оставката на изпълнителния директор на НЕК Петър Илиев. Той е директор вече пета година. Премина се през много тежки моменти, знаете в какво състояние бе НЕК. Сега то е стабилизирано и НЕК плаща своите задължения. Така че смятам, че моментът не е подходящ за приемане на подобен тип оставки\", каза Петкова.  Петър Илиев депозира оставката си в деловодството на Български енергиен холдинг /БЕХ/ преди два дни. Той не посочи мотиви за решението си. На свое заседание вчера БЕХ отказа да приеме оставката на изпълнителния директор на НЕК.  Решението на Илиев да напусне НЕК идва на фона на недоволство от страна на големия бизнес за високата цена на тока за фирмите на свободния пазар. Работодателските организации за пореден път изнесоха данни за нагласени търгове за електроенергия, организирани от НЕК. Работодателите се оплакаха, че се превръщат в „пъдари“ на НЕК, а лошото управление на системата води до скок в цената на електроенергията за бизнеса. В няколко свои официални позиции през тази година четирите национално представени работодателски организации – КРИБ, АИКБ, БСК и БТПП, обвиниха НЕК и дори поискаха оставката на Петър Илиев, тъй като според тях има търгове, които се правят за конкретни купувачи, цитирайки името на бизнесмена Христо Ковачки. По-рано тази сутрин отхвърлената оставка коментира и председателят на Асоциацията на индустриалния капитал в България Васил Велев в \"Здравей, България\" на Нова телевизия.  Не са ни известни аргументите за неприемането на оставката на изпълнителният директор на НЕК Петър Илиев, каза Велев. По думите му, става дума за лошо управление на НЕК.  \r\n\"Хората, за които работи въпросният изпълнителен директор, са успели да се преборят за неговия пост. Не знаем в чия полза се управлява НЕК, но очевидно не е в полза на българската икономика и индустрия, не са българските граждани\", допълни той. И добави: \"Вчера не приеха оставката, днес има обявен нов търг при същите условия\". Велев настоява да се направи разследване на офертите, защото според него няма независим купувач, който би купил такава енергия. \r\nСтава въпрос за търг, обявен от  НЕК  и по-късно спрян, за продажба на електроенергия за 50 млн. лв. при силно ограничаващи условия. Срещу търга се обявиха работодателските организации, изтъквайки, че условията свеждат потенциалните купувачи до един и създават проблем за останалите участници на свободния пазар на ток. Критики към държавната компания изразиха и много търговци на електроенергия. Днес Теменужка Петкова обясни, че  диалогът с българския бизнес е много добър. \"Имало е тежки моменти, в които заедно сме търсили решения и сме ги намирали\", каза енергийният министър.  ", "date": "2019.06.27", "title": "Моментът не бил подходящ за оставка на шефа на НЕК"}
{"url": "https://standartnews.com/svyat/izdirvat-kekhlibarenata-staya-v-tunel-395837.html", "text": "Специалисти от  в полския започнаха да  , открадната от фашистите по време на Втората световна война от Царское село, съобщи ТАСС. \r\nСтарателно    не е използван от десетилетия. Той е открит с мощен георадар. Над него е пораснало дърво, което е прикривало люка. След като са отворили люка, изследователите са огледали кладенеца със специална камера и са свалили напълно тежкия бетонен капак. Кладенецът под него не е дълбок и води към канализационни тръби. Засега не са намерени следвоенни предмети. Възможно е да има нещо под пръстта. , но безуспешно. В местния музей има  \r\nПруският крал Фридрих Вилхелм Първи подарява Кехлибарената стая на руския император Петър Велики. Частите й са донесени в Санкт Петербург през 1717 г. Тя е съхранявана около 200 години, преди да бъде открадната от хитлеристките по време на окупацията на Царское село.", "date": "2019.06.27", "title": "Издирват Кехлибарената стая в тунел"}
{"url": "https://standartnews.com/svyat/yaponiya-s-brizhitmaniya-km-sprugata-na-makron-395845.html", "text": "Брижит Макрон понякога има проблеми с начина, по който я приемат във Франция, но това не е така в Япония. Там нейната популярност е такава, че японците развиха истинска \"Бриджитмания\". При пристигането си днес в Япония, където съпругът ѝ Еманюел Макрон ще участва в срещата на страните от Г-20, тя беше посрещната с огромен интерес. Бриджит е много популярна сред японците. Те са развили истинска \"Бриджитмания\" към съпругата на френския президент, съобщава \"Льо Паризиен\". Интересът на японците към двойката е такъв, че Брижит и съпругът ѝ дори имат право на собствена манга (комикс). И темата на приключенията им в комиксите не е нищо друго освен тяхната любовна история, защото именно това е нещото, което пленява японската общественост. С техните 25 години възрастова разлика връзката им е изненадваща, а Брижит - очарователна. Първото интервю, което тя даде като съпруга на президента за списание \"Ел\" през август 2017 г., дори е преведено в японската версия на списанието. Ако Бриджит не може да се похвали с подкрепата на сътрудниците на съпруга си, то поне може да е уверена, че има любовта на японците.", "date": "2019.06.27", "title": "Япония с \"Брижитмания\" към съпругата на Макрон"}
{"url": "https://standartnews.com/biznes/koy-shche-vzeme-posledno-10-v-belota-za-vw-395815.html", "text": "Разиграването на балканския белот за завода на Фолксваген е към края си. Козовете са хвърлени, остава да се види кой ще вземе последната ръка. А понякога последното 10 може да реши играта. \r\nБългария и Турция избраха напълно противоположни стратегии в битката за завода на автомобилния гигант. \r\nОще преди две седмици икономическият съветник на президента Ердоган - Арда Ермут, удари тъпана, че отношенията между Анкара и Берлин се затоплят и това увеличава шансовете Фолксваген да избере Измир за новия си завод. На практика там има готов завод, където Дженерал Мотърс е правел опели, но е спрял производството. Големият коз на Турция обаче е държавната инвестиция от 100 млн. евро, която според Ермут е черешката върху тортата на турската оферта. \r\nНяколко дни по-късно германското бизнес издание \"Ханделсблат\" обяви Измир за фаворит, като също се позова на държавната финансова инжекция и големия турски пазар. Публикацията обаче подозрително съвпадна с повторните избори за кмет на Истанбул. Когато Ердоган беше впрегнал целия политически и държавен ресурс, за да не допусне след Анкара да загуби и мегаполиса. Уви, напразно. \r\nИ докато Турция надуваше фанфарите, България запази пълно мълчание. Може би заради поуката от поведението на Сърбия - нейният президент Александър Вучич няколко пъти гръмогласно обяви, че страната му предлага най-добрите условия. Но в крайна сметка се оказа, че Сърбия отдавна е паднала зад борда в надпреварата. \r\nПреди два дни обаче се появи публикация в специализираното германско издание Automobilwoche, според което не Турция, а България е фаворит за завода на Фолксваген в Източна Европа. Вече имало вътрешнофирмени разговори за продажбата на производствен имот до София. Предварителното решение за изграждането на предприятието обаче ще се вземе до края на юли. Това ще стане в централата на концерна във Волфсбург, а не от подразделението Skoda. Лично ангажиран и водещ процеса по подбор е директорът по производството и член на Борда на директорите Оливер Блуме, поясняват източници на изданието. Досега шефът на Skoda Бернхард Майер ръководеше операцията. В преговорите със София участвали немалко австрийски банки и инвеститори, твърди още Automobilwoche. \r\nОт българските власти до момента няма информация по преговорите. България обаче може да се похвали със своята финансова стабилност и с добрия си кредитен рейтинг, които са добра атестация и привличат погледите на инвеститорите към страната ни. \r\nВсичко вече е казано, всеки е представил своите плюсове. Данните са вкарани в таблици и предстои да се види кой колко точки е събрал. Тогава ще стане ясно кой е победителят, обясниха експерти, запознати с подобни преговори. \r\nГерманският концерн Volkswagen Group обяви в края на миналата година, че търси място за нов свой завод в Източна Европа, който да стартира дейност през 2022 г. Директната капиталова инвестиция ще е над 1,4 млрд. евро и включва откриването на поне 5000 директно заети работни места. Впоследствие се очаква разкриване и на още хиляди допълнителни места в доставчици и обслужващи индустрии. \r\nЗаводът ще е от т.нар. multi-brand вид, тоест ще произвежда автомобили от различни марки под шапката на групата, включваща Volkswagen, Audi, Skoda, SЕАТ и други. \r\nИдеята първоначално бе в него да се сглобяват два модела Skoda Karoq и SEAT Ateca, като бъде преместено сегашното им производство от завода на Skoda в Квасини, Чехия. В последните дни обаче се тиражира и информация, че в него може да се сглобяват и лимузините Volskwagen Passat. \r\nКапацитетът ще е 1000 коли на ден, което прави около 360 000 на година.  ", "date": "2019.06.27", "title": "Кой ще вземе последно 10 в белота за VW"}
{"url": "https://standartnews.com/svyat/na-92-pochina-prezidentt-na-tunis-395840.html", "text": "к, след като е бил отведен във военна болница след дълго и сериозно боледуване, съобщи тунизийската телевизия Еннахар. Есебси \"беше сериозно болен и прехвърлен във военната болница в Тунис\", заявиха от президентството на своята страница във Фейсбук по-рано в четвъртък. \r\nСкоро след това ключовият съветник Фирас Гефрех каза в Туитър, че президентът е в \" \r\nЕсебси,  дойде на власт през 2014 г., три години след въстанието на Арабската пролет, свалило дългогодишния диктатор Зин Бен Али и предизвикало бунтове в няколко арабски държави. \r\nЕсебси бе за кратко хоспитализирана и миналата седмица. Наскоро той обяви, че  заявявайки, че по-млад човек трябва да ръководи страната.", "date": "2019.06.27", "title": "На 92 почина президентът на Тунис"}
{"url": "https://standartnews.com/svyat/plno-slnchevo-zatmnenie-v-yuzhna-amerika-395839.html", "text": "  Пълно слънчево затъмнение ще има над Южна Америка на 2 юли. Максималната фаза ще настъпи в 22,23 ч. българско време. Продължителността й ще бъде 4 минути и 33 секунди. Най-добре затъмнението ще се вижда от югоизточните части на Тихия океан, Чили и Аржентина, информира агенция ТАСС. \r\nИзвън ивицата на пълното слънчево затъмнение, частично слънчево затъмнение ще има над Аржентина, Чили, Еквадор, Перу, Боливия, Парагвай, Уругвай и части от Колумбия, Бразилия, Венецуела и Панама, уточняват от НАСА. \r\nПрез 2019 г. ще има общо пет затъмнения - три слънчеви и две лунни. Две от тях вече минаха - първото слънчево беше на 6 януари, а лунно - на 21 януари. Предстои пръстеновидно слънчево затъмнение на 26 декември. \r\nСледващото лунно затъмнение ще бъде частично - на 16 юли. То ще може да се наблюдава от Африка, Европа, Южна Азия и Австралия. \r\nПродължителността на пълните затъмнения на Слънцето не надвишава 7,5 мин. Частичните могат да продължат до два часа.", "date": "2019.06.27", "title": "Пълно слънчево затъмнение  в Южна Америка"}
{"url": "https://www.standartnews.com/sport/natsionalite-po-aerobika-shchastlivi-ot-srebroto-v-minsk-395772.html", "text": "Българската петорка на аеробика в груповите съчетания бе поздравена лично от генералния секретар на БОК Белчо Горанов за невероятния им успех на Европейските игри в Минск. Нашият нашият тим грабна среброто, на по-малко от една десета след представителите на Русия. Днес вицешампионите Ана–Мария Стоилова, Антонио Папазов, Дарина Пашова, Ивелина Лукаки, Тихомир Баротев и тяхната треньорка Биляна Тютюкова бяха в основната арена на състезания стадион „Динамо“ и си направиха своеобразна фотосесия за спомен от историческия успех. С отличието в Минск българската аеробика записва нов връх в своето развитие, което \r\nпрез последните години е свързано със все по-нарастващата популярност и успешна работа в този спорт у нас. \r\nБелчо Горанов благодари на момичетата и момчетата, като специално поздрави тяхната треньорка, хората от щаба и от ръководството на \r\nфедерацията, всичко, които стоят зад историческия успех на българската аеробика. „Благодаря ви за позитивните емоции, за това, че с \r\nизпълненията и постиженията си правите горди българите и доставяте нови поводи за национално самочувствие,“ каза Горанов, като пожела на състезатели и треньор здраве и много бъдещи успехи. \r\n„Страхотен колектив, който за малко време е успял да направи изумителни неща. Зрителите в зала Минск бяха пленени както от перфектния синхрон в изпълнението на българския отбор, така и от хореографията, костюмите и най-вече от музиката, базирана на една от най-прочутите и получила глобална известност българска песен през последните години. Всичко, което правеше българската петорка бе с изключителна лекота, финес и изящност,“ това коментират днес медиите в Беларус по повод представянето на България в аеробиката. \r\nЗа „сребърната петорка“ предстои дълго чакана почивка и веднага след това много работа с поглед към следващите континентални и световни изпитания. Защото всичките петима са твърдо уверени, че техният красив, предизвикващ огромен интерес и възхита спорт скоро ще бъде част от програмата на олимпийските игри. фото БОК/Костадин Андонов", "date": "2019.06.27", "title": "Националите по аеробика щастливи от среброто в Минск"}
{"url": "https://www.standartnews.com/sport/salakh-izvede-egipet-na-osminafinalite-395773.html", "text": "Домакините на турнира за Купата на африканските нации по футбол от Египет и си осигури място на осминафиналите след втора поредна победа. Звездата на европейския клубен шампион Ливърпул - Мохамед Салах вкара един от головете за успеха с 2:0 над ДР Конго, след който отборът на Хавиер Агире събра 6 точки и измести Уганда от лидерската позиция в група “А”. Конгоанците на два пъти уцелваха гредите, а в същото време Египет се възползва от положенията си и продължава с пълен актив и без допуснато попадение. Салах пропусна отлична възможност още в 4-ата минута. Останал сам срещу вратаря Лей Матампи, той шутира в аут. Малко по-късно отклонена с глава топка стигна до Марсел Тисеран, но гредата попречи на конгоанския защитник да изравни. В 25-ата минута се стигна до разбъркване в наказателното поле на ДР Конго, при което най-съобразителен беше Ахмед Елмохамади. Той се добра пръв до топката и откри резултата за радост на препълнения стадион в Кайро. Салах напомни за себе си с хубаво изпълнение от фаул, но Матампи изби в корнер. В 40-ата минута гредата още веднъж спаси Египет, този път след удар с глава на Джонатан Болинги. В 43-ата Трезеге се разходи между противниковата защита и пусна прецизен пас към Салах, който овладя и хладнокръвно стреля за 2:0. В другата среща от групата отборите на Уганда и Зимбабве завършиха 1:1. фото ЕПА/БГНЕС", "date": "2019.06.27", "title": "Салах изведе Египет на осминафиналите"}
{"url": "https://standartnews.com/svyat/strelba-kray-dzhamiya-vv-frantsiya-395842.html", "text": "Двама души са ранени при стрелба край джамия в Брест, Западна Франция, предаде Ройтерс, като се позовава на полицейските служби. \r\nСтрелецът е избягал. Според прокурора на Брест Жан-Филип Рекап нападателят открил огън, когато хората излизали от джамията в квартал Понтанезен. По думите му засега не е ясно дали стрелбата е поради религиозен мотив, криминално разчистване на сметки или други неизвестни фактори.", "date": "2019.06.27", "title": "Стрелба край джамия във Франция"}
{"url": "https://standartnews.com/svyat/sedem-versii-za-trepereneto-na-merkel-395841.html", "text": "Ангела Меркел отново се разтрепери пред камерите на операторите и фотографите. Това стана на официалната церемония по назначаването на новия министър на правосъдието в Берлин. Докато президентът Франк-Валтер Щайнмайер произнасяше слово в резиденцията си канцлерката Меркел беше заснета с ръце пред стомаха, а краката й изглеждаха видимо треперещи. Спекулации за здравословни проблеми на Ангела Меркел започнаха да кръжат в пространството, след като тя бе забелязана да трепери на церемонията по посрещането на новоизбрания украински президент Владимир Зеленски в Берлин на 18 юни. На последвалата пресконференция 64-годишната Меркел обясни състоянието си с дехидратиране. „Изпих поне три чаши вода, от които очевидно имах нужда, а сега съм много добре“, каза тя. Защо трепери Меркел, питат се медии и доктори… „Стандарт“ обобщи версиите, които се завъртяха в западни и руски медии:  Официалната версия е точно такава – недостиг на течности. На 18 юни Ангела Меркел каза, че причината е дехидратиране. В Берлин тогава беше над 30 градуса, а германският канцлер стоеше на слънце по време на тържествена церемония. Според нея, след като е изпила водата, тя се е почувствала по-добре. На 27 юни обаче канцлерът беше в помещение, където имаше приятна температура. Въпреки това ситуацията се повтори. Журналисти предполагат, че фрау Меркел може да показва симптоми на болестта на Паркинсон, която често е съпроводена от тремор. Противниците на тази версия твърдят обаче, че треморът при така болест е по-продължителен. Някои експерти посочват, че това би могло да бъде краткосрочен проблем с циркулацията на кръвта в тялото на канцлерката.  Има доктори, които не изключват и това състояние. 10 пъти по-вероятно е пристъп от хиперактивна щитовидна жлеза да засегне жените, отколкото мъжете.  Неконтролираното разклащане може да е признак за ниска кръвна захар - сериозно усложнение, често наблюдавано при пациенти с диабет.  Възможно е треморът да е свързан с възрастта на канцлерката. Това е т.нар. ортостатичен тремор, който има тенденция да засяга хората след 60 години. Пациентите могат да усетят треперене в краката си, когато са изправени, което може да се разпространи в горната част на тялото. Треперенето спира, когато човек започне да се движи.  Никога не бива да отписваме стреса като фактор. Вече отдавна се знае, че той може да увреди здравето. Треперенето може да е и страничен ефект от употребата на антидепресанти (лекарства против депресия).", "date": "2019.06.27", "title": "Седем версии за треперенето на Меркел"}
{"url": "https://www.standartnews.com/sport/izbrakha-karamarinov-da-pregovarya-za-igrite-v-krakov-2023-395777.html", "text": "Първият вицепрезидент на Европейската атлетика Добромир Карамаринов получи поредното признание за качествата си. На заседанието си в Минск изпълкомът на ЕА го избра за главен преговарящ за формата на леката атлетика за третите Европейски игри, които трябва да се проведат през 2023 г в Краков (Пол). Карамаринов ще трябва да води преговори с Янец Кочианчич, президент на Европейските олимпийски комитети, които организират игрите. В Минск форматът на леката атлетика е \"Динамична нова атлетика\". Той включва индивидуално и отборно класиране, което не бе прието особено радушно, както от спортистите, така и от зрителите, и телевизиите. Карамаринов гледа наживо игрите в Минск заедно с Вадим Девятовски, президент на атлетическата федерация на Беларус (на снимката). През септември (9-10) в Минск ще се проведе и дългоочакваната атлетическа среща между отборите на Европа и САЩ. Водачт на тима на Стария континент е Добромир Карамаринов. За първи път в такъв формат ще има и награден фонд за отделните дисциплини. на снимката: Добромир Карамаринов гледа стартовете от Европейските игри на стадион \"Динамо\" заедно с Вадим Девятовски, президент на атлетическата федерация на Беларус", "date": "2019.06.27", "title": "Избраха Карамаринов да преговаря за игрите в Краков 2023"}
{"url": "https://standartnews.com/svyat/rim-se-zadrsti-s-bokluk-chakat-bolesti-395833.html", "text": "Доктори в Рим предупреждават за възможни рискове за здравето, причинени от препълването на контейнерите с боклук по улиците на града, в момент когато италианската столица се бори с нова криза с боклука, изострена от летните горещини, предаде Асошиейтед прес. Извозването на боклука е десетилетен проблем за Вечния град. Рим остана без достатъчно голямо сметище, което да може да поеме 1,7-те милиона тона боклук, които се изхвърлят в италианската столица всяка година, откакто сметището Малагрота бе затворено през 2013 г. Няколко кмета по ред от различни партии се оказаха неспособни да решат проблема с боклука в Рим, който драматично напомни за себе си, откакто Вирджиния Раджи от популисткото Движение \"Пет звезди\" стана кмет на града преди три години. Администрацията на Раджи среща разочарование и гняв от страна както на туристите, така и на жителите на Рим, заради купищата боклуци, които застрашават живота на хората и петнят имиджа на града. \"Според мен станахме като в Третия и Четвъртия свят\", каза жителката на Рим Росана Франца и добави: \"Раджи трябва малко да се поразходи тук. Защото в нейния квартал, в който съм била, всичко е наред.\" Различни животни като кучета, котки и дори чайки създават сериозни рискове за здравето, защото ровят в боклука и разпространяват бактерийни инфекции чрез екскрементите и урината си, каза пред АП доктор Роберто Волпе от Националния изследователски институт. \"Най-големият риск за нас е когато си изхвърляме боклука\", каза Волпе и добави: \"Има риск да пренесем заразата в дома си. Затова е важно да си мием ръцете след това.\" Представителите на градските власти, които често спорят как да бъде решен проблемът, са единодушни само за едно: проблемът с боклука се нуждае от дългосрочно решение, отбелязва АП.", "date": "2019.06.27", "title": "Рим се задръсти с боклук, чакат болести"}
{"url": "https://standartnews.com/biznes/iznenada-petr-iliev-ostava-direktor-na-nek-395755.html", "text": "На свое заседание, проведено на 26.06.2018 год., Съветът на директорите на „Български Енергиен Холдинг“ ЕАД не прие подаденото от Петър Илиев заявление за освобождаването му от длъжност като изпълнителен директор на „Национална Електрическа Компания“ ЕАД, съобщиха от холдинга. Петър Илиев ще запази поста си, въпреки че подаде оставка преди няколко дни. От холдинга не изтъкват причина за решението си. Самият Илиев твърдеше, че подава оставка по лични причини. Такава му беше поискана и от работодателските организации заради високата цена на тока на енергийната борса. Националната електрическа кампания е сред най-задлъжнелите дружества в енергетиката. Компанията е на минус с милиарди заради проектите АЕЦ “Белене” и “Цанков камък”. Отделно дружеството е обвързано и с дългосрочни договори за изкупуване на електроенергия.", "date": "2019.06.27", "title": "Изненада! Петър Илиев остава директор на НЕК"}
{"url": "https://www.standartnews.com/sport/bansko-otkriva-letniya-sezon-na-28-yuni-s-vodna-przalka-rekordor-395803.html", "text": "Водещият български планински курорт Банско ще открие на 28 юни (петък) новия летен сезон. Сред хитовете за туристите и това лято ще е водната водна пързалка, която е най-дългата в Европа. Уникалното съоръжение е с дължина 400 м и е разположено на Бъндеришка поляна. Лятно Банско предлага и други спортни атракции, с които активно и здравословно цялото семейство може да запълни времето си сред чистия планински въздух. Освен пързалката рекордьор на Бъндеришка поляна ви чака малък развлекателен комплекс, който включва стрелбище, игрище за футбол на малки вратички, мини голф, човешки джаги, тюбинг и маунтинбайк. В Банско пък е на разположение най-новия плувен басейн, който се намира в хотел \"Стражите\", както и кортовете за тенис на корт в едноименния хотел. На разположение на феновете на планината е и кабинковият лифт от Банско до Бъндеришка поляна, който е най-екологичния транспорт. Петзвездната перла \"Кемпински хотел гранд арена Банско\" също е подготвил много и приятни изненади.", "date": "2019.06.27", "title": "Банско открива летния сезон на 28 юни с водна пързалка рекордьор"}
{"url": "https://standartnews.com/svyat/taynite-na-novata-ruska-balistichna-raketa-sarmat-razkriti-395844.html", "text": "Създателите на най-новата междуконтинентална балистична ракета „Сармат“ за първи път разкриха нейните тактико-технически характеристики. Това съобщава кореспондент на РИА Новости от изложението „Армия 2019“, предава Агенция \"Фокус\". \r\nСъответната брошура, достъпна за посетителите на форума, гласи, че далекобойността на „Сармат“ е 18 хиляди километра, изходното тегло е 208,1 тона, масата на полезния товар е по-малко от десет тона. \r\nМасата на горивото е 178 тона, дължината на ракетата е 35,5 метра, а диаметърът е три метра. Типът бойна глава е отделима бойна глава с блокове с индивидуално насочване, които могат да носят конвенционални или ядрени заряди. \r\nФорумът публикува и модел на ракетата, която според терминологията на НАТО се нарича \"Сатана-2\". \r\n„Сармат“ (РС-28) ще замени най-тежката в света стратегическа ракета „Воевода“. Работата по разработване на проекта започна през 2011 г. \r\nКонцепцията на комплекса „Сармат“ е доставянето на бойни глави по траектории, които затрудняват унищожаването им дори от перспективни системи за противоракетна отбрана. \r\nМиналата година Владимир Путин, в обръщението си към Федералното събрание, обяви началото на активната фаза на тестването на \"Сармат\". \r\nПървите серийни ракети трябва да влязат в експлоатация през 2021 година.", "date": "2019.06.27", "title": "Тайните на новата руска балистична ракета \"Сармат\" разкрити"}
{"url": "https://standartnews.com/regionalni/samodeytsi-ot-pet-oblasti-na-trakiyski-sbor-395823.html", "text": "Над 400 изпълнители са заявили участие в 21-вия Национален тракийски събор „Кърджали 2019”, който ще се проведе на 29 юни. На сцената в парк ”Простор” ще се надпяват и надсвирват самодейци и състави от няколко области на страната – Кърджали, Хасково, Смолян, Стара Загора и Пловдив. \r\n     \r\nТази година в събора е включена и инициативата „Багри от Тракия и Родопите в палитрата на Европа“, която се изпълнява от Областна администрация Кърджали в рамките на Комуникационната стратегия на България за Европейския съюз. Целта й е да популяризира живото културно наследство и приноса на страната ни към европейските ценности, да стимулира интереса на младите хора и да покаже, че фолклорът на Тракия и Родопите е конвертируем продукт. \r\n      \r\nОрганизатор на проявата е Тракийското дружество „Димитър Маджаров” със съдействието на Тракийско младежко дружество Кърджали, читалище ”Тракия-2009”, Министерство на културата, Областна администрация Кърджали и Община Кърджали.  ", "date": "2019.06.27", "title": "Самодейци от пет области на Тракийски събор"}
{"url": "https://standartnews.com/regionalni/besedki-za-otdikh-niknat-v-blagoevgrad-395787.html", "text": "Община Благоевград поставя нови беседки за отдих. Към момента има монтирани три съоръжения, като едно тях е разположено в близост до спирката над НХГ, а две се намират на различни места в квартал „Еленово“. Беседките се поставят по искане на жители на областния център. Те са ситуирани на земя, общинска собственост и могат да се ползват от всички хора. Конструкцията е стабилна, а покривът е с битумни керемиди. Към беседките има прикрепени пейки и маси. Община Благоевград апелира за отговорно отношение и опазване на общинската собственост. При забелязване на нередности, може да бъде сигнализирано на тел.: 073/ 88 44 34, в работно време, както и на телефон 112.  ", "date": "2019.06.27", "title": "Беседки за отдих никнат в Благоевград"}
{"url": "https://www.standartnews.com/sport/ferentsvarosh-pobedi-tsska-sofiya-395848.html", "text": "ЦСКА - София загуби втората си проверка на австрийска земя, след като отстъпи на унгарския шампион Ференцварош с 0:1. В 71-ата минута на срещата съперникът на българския тим откри резултата, след като Токмак се разписа. \"Червените\" нацелиха греда през първата част чрез Соу. \r\nУнгарският тим получи отлична възможност да открие резултата, след като получи правото да изпълни пряк свободен удар от отлична позиция в 4-ата минута, но ударът на Варга беше уловен от Черниаускас. В 11-ата и 13-ата минута Варга и Прискин имаха възможност да се разпишат, но не се получи. \r\n\"Червените\" отвърнаха с добра атака и възможност за Евандро, но вратарят на унгарците Дибус спаси. В 23-ата минута Али Соу стреля опасно от около 22 метра, но топката нацели гредата на унгарската врата. Евандро продължи да тормози отбраната на Ференцварош, като в 33-ата минута само умелата намеса на Двали не позволи на играча на ЦСКА - София да създаде сериозна опасност за Дибус. \r\nАли Соу създаде поредната опасност за \"червените\" пред вратата на Ференцварош, но отново вратарят прояви рефлекс и изби кълбото в 41-ата минута на срещата. \r\nПрез втората част Петър Занев опита да се разпише още в 47-ата минута, но не сполучи, след като беше затворен от играч на съперника. \r\nВ 66-ата минута на срещата опасен удар на Сивич беше париран от вратаря на ЦСКА - София. Пет минути по-късно унгарците откриха резултата с попадение на Токмак. В 77-ата минута отново голмайсторът за унгарския шампион имаше възможност да се разпише за втори път, но топката мина встрани от вратата. Четири минути по-късно опасен удар към вратата на българската врата беше спасен с вещина от вратаря на \"червените\". \r\nДенис Давидов изпълни отлично пряк свободен удар в 89-ата минута към вратата на Ференцварош, но вратарят се намеси добре и не позволи на топката да влезе в мрежата му. \r\nВ крайна сметка ЦСКА - София допусна поражение, след като в първата си проверка победи Прибрам. Следващата проверка на \"червените\" е срещу Шахтьор Донецк в неделя (30 юни) от 13:00 часа.  30. Витаутас Черниаускас, 2. Стойчо Атанасов, 4. Божидар Чорбаджийски, 5. Николай Бодуров (к), 3. Жеферсон Телес, 6. Рубен Пинто, 20. Тиаго Родригес, 21. Диего Фабрини, 10. Евандро, 8. Греъм Кери, 22. Али Соу", "date": "2019.06.27", "title": "Ференцварош победи ЦСКА - София"}
{"url": "https://www.standartnews.com/sport/kobrata-zavrshi-kursa-sreshchu-seksualen-tormoz-395806.html", "text": "Боксьорът Кубрат Пулев обяви, че е завършил курса срещу сексуален тормоз, който беше задължен да посети след целувката по устата на репортера Дженифър Равало. По думите му курсът е бил два часа. \"Той ми помогна да разбера по-добре, че инцидентът от 23 март между мен и журналиста Джени Равало беше напълно неуместен\", написа Пулев във \"Фейсбук\". Преди три месеца той целуна Равало в края на кратко интервю след победата си срещу Богдан Дину в първия си мач в САЩ. Американката, наричана Джени Суши, нае известния адвокат Глория Олред и двете поискаха наказание за българина. Впоследствие спортната комисия в Калифорния спря правата му, глоби го и го задължи да посети образователен курс, свързан със сексуалния тормоз. На 22 юли Пулев отново трябва да се яви пред комисията, за да докаже, че е бил на курса, защото в противен случай наказанието му ще се удължи на 12 месеца. Пулев уверява привържениците си, че е допуснал грешка. \"Ще продължа да поемам пълна отговорност за действията си. Искам отново да се извиня искрено на репортера Джени Равало\", добави той. Боксьорът посочва, че един от многото уроци, които е получил от курса, е да отправи ясно послание към приятелите, семейството и почитателите си, че не одобрява никакви отрицателни забележки за Равало във връзка със случая. \"Моля, въздържайте се от публикуване на всякакви пренебрежителни забележки за г-жа Равало в моите профили в социалните мрежи, под видеоклиповете или в други форми на медии. Благодаря.\"", "date": "2019.06.27", "title": "Кобрата завърши курса срещу сексуален тормоз"}
{"url": "https://www.standartnews.com/sport/atletiko-madrid-dava-126-mln-za-portugalets-395783.html", "text": "Португалският Бенфика е получил уникалната оферта на стойност 126 милиона евро от Атлетико (Мадрид) за правата на таланта Жоао Феликс, съобщи бнр. Ако този трансфер стане факт, 19-годишният португалски нападател ще се превърне в най-скъпия футболист в историята на испанския клуб, като рекордът в момента държи Тома Лемар със 72 милиона евро. \"Атлетико предложи 126 милиона евро за Жоао Феликс и в момента обмисляме офертата\", съобщиха от лисабонския клуб. Ако трансферът се осъществи, Феликс ще бъде и петият най-скъп футболист в историята. Пред него ще бъдат само Неймар (222 милиона евро), Килиан Мбапе (180 милиона евро), Филипе Коутиньо (142 милиона лири) и Усман Дембеле (105 милиона евро).", "date": "2019.06.27", "title": "Атлетико Мадрид дава 126 млн. за португалец"}
{"url": "https://www.standartnews.com/sport/napusna-ni-legendata-khristo-miryanov-395782.html", "text": "На 85-годишна възраст почина легендарният треньор по борба Христо Мирянов. Той е напуснал този свят вчера на 25 юни, съобщиха от семейството му. Поклонението ще се състои в събота (29 юни) от 11:30 часа на Централните софийски гробища. В над 35-годишния си стаж като треньор по класическа борба в ЦСКА Христо Мирянов е подготвил цяла плеяда български борци, завоювали 29 златни, сребърни и бронзови медали на Летните олимпийските игри в Москва през 1980 г., Световни, Европейски и Балкански първенства, както и един златен пояс на Международния турнир \"Никола Петров\", проведен в гр. Плевен през 1989 г. Негови възпитаници са десетки преуспели борци, сред които олимпийският шампион Георги Райков и медалистите Нено Ненчев, Цеко Попов, Стефан Лазаров, Петър Славчев и много други. През 1985-1986 г. Мирянов е старши треньор на националния представителен отбор по борба на Република Ирак, с който завоюва отборно първо място на Арабските игри в Мароко с 2 златни, 4 сребърни и 2 бронзови медала. През 1995 г. е избран за почетен председател на столичния спортен съюз по борба под егидата на Софийска голяма община. Участвал е в организирането и провеждането на \"Празника на борбата\" с над 500 участнищи - деца и юноши, от столични спортни дружества, клубове и училища по класическа и свободна борба. През 2015 година Христо Мирянов е удостоен със званието \"Почетен гражданин на София\". Преди седмица правителството предложи на Президента на Република България да издаде указ за награждаване на Христо Мирянов с медал \"За заслуга\" за заслугите му към Република България в областта на спорта.", "date": "2019.06.27", "title": "Напусна ни легендата Христо Мирянов"}
{"url": "https://standartnews.com/regionalni/momchilgrad-podkrepi-rodi-bebe-v-blgariya-395825.html", "text": "Момчилградчани активно подкрепиха инициативата \"Роди бебе в България\" на фондация \"Мечта за бебе\". Много жители на родопския град се събраха пред лятната сцена в градския парк, за да чуят посланията и изпълненията на Теди Кацарова и Дичо. Концертът, който продължи повече от 2 часа, започна с изпълненията на талантливи деца от Момчилград. Малко по-късно заедно с Теди Кацарова на сцената пяха и танцуваха десетки деца, дошли с родителите си. Създателят на кампанията Евелина Рускова обясни, че целта на \"Роди бебе в България\" е да се наберат средства за двойки с репродуктивни проблеми, които са в затруднено положение. \r\n\"Самата аз преминах през много трудности, но сега съм майка на близнаци, заченати инвитро\", заяви Евелина Рускова. Кметът на община Момчилград Сунай Хасан и председателят на общинския съвет Юмер Юсеин обявиха пълната си подкрепа за кампанията. \"Няма нищо по-благородно и нищо по-естествено от това да подкрепиш създаването на живот. Ето по тази причина Момчилград стана една от 9-те общини, подкрепили инициативата \"Роди дете в България\", заяви Сунай Хасан. Той допълни, че община Момчилград е една от първите в България, започнали да подпомагат финансово семейства с репродуктивни проблеми. \r\n\"До този момент като общинска власт ние сме подпомогнали финансово 12  двойки с репродуктивни проблеми. Уверявам ви, че тази практика ще продължи и в бъдеще\", каза още Сунай Хасан. Появата на известния рокаджия Дичо на сцената предизвика фурор сред публиката. \"Щастлив съм, че отново съм сред вас. Момчилград е едно от любимите ми места. Имам много приятели тук и винаги идвам с удоволствие в този край. Благодаря на кмета Сунай Хасан за подкрепата на инициативата\", заяви Дичо. Концертът продължи с изпълнения на хитове на двамата изпълнители, които бяха придружени с програма на DJ Djane Monique и лазерно шоу. \r\nВ края на концерта Теди и Дичо си направиха на сцената селфи с децата, които пяха и танцуваха с тях.", "date": "2019.06.27", "title": "Момчилград подкрепи \"Роди бебе в България\""}
{"url": "https://www.standartnews.com/sport/barsa-plashcha-100-mln-na-pszh-za-neymar-395849.html", "text": "Барселона може да включи Филипе Коутиньо и Усман Дембеле в сделката по завръщането от ПСЖ на бразилската звезда Неймар на \"Камп Ноу\", пише каталунската преса. Нападателят иска да напусне клучът от Париж и да се завърне в Барселона, където игра до 2017 г, преди да бъде продаден на парижани за рекордната сума от 222 милиона евро. Според каталунското издание \"Спорт\" ПСЖ иска 300 милиона евро за звездата си, но Барса няма намерение да плаща подобна сума. Каталунците са готови да платят 100 милиона плюс Филипе Коутиньо, който да премине в ПСЖ като част от сделката за Неймар. При това положение, парижани настояват да получат Коутиньо в пакет с Усман Дембеле, който да играе през новия сезон на \"Парк де Пренс\" под наем с опция за закупуване. ", "date": "2019.06.27", "title": "Барса плаща 100 млн. евро на ПСЖ за Неймар"}
{"url": "https://www.standartnews.com/sport/ludogorets-bi-v-poslednata-si-kontrola-395850.html", "text": "удогорец приключи лятната си подготовка с успех. Ден след тежкото поражение с 0:3 от украинския гранд Шахтьор Донецк, „орлите“ удариха честия си спаринг партньор – Ботошани с 2:1. Съперникът завърши на 8-ото място в румънския елит през миналия сезон. Треньорът на „орлите“ Стойчо Стоев бе дал шанс за изява от първата минута на много от по-младите играчи като Иван Йорданов, Доминик Янков, Венци Керчев и Давид Рибейро. Първи минути записа и Яцек Гуралски, който лекуваше контузия. Първото положение в срещата се откри пред Лудогорец. Първо Якуб Шверчок стреля мощно от около 20 метра, но стражът на румънците Пап изби. След това Керчев отново намери полския таран, който обаче би над вратата. В 26-ата минута шампионите направиха отлична атака. Скоростта на Джоди Лукоки отново се оказа решителна и той излезе срещу вратаря на Ботошани. Вместо обаче да подаде на непокрития Давид Рибейро, конгоанецът реши да бие с левия крак и ударът му бе блокиран. В 33-ата минута Лудогорец бе много близо до гол. Лукоки центрира перфектно от корнер, капитанът в тази среща Георги Терзиев се извиси и би с глава, но вратарят на Ботошани Пап блесна с невероятно спасяване. В 44-ата минута „орлите“ откриха резултата. Рибейро намери Шверчок в наказателното поле. Полякът овладя отлично кълбото с левия крак, прехвърли го на десния пред погледа на Чиндриш и с мощен изстрел не остави шансове на Пап – 1:0. През втората част темпото на игра спадна. Ботошани изравни в 63-ата минута. Тогава играчите на Лудогорец не се наредиха добре при корнер, Венци Керчев не успя да избие и за Мирон отблизо не бе проблем да реализира. 60 секунди по-късно „орлите“ отново поведоха. Шверчок с физика преодоля капитана на румънците и със силен изстрел прати кълбото в мрежата на Ботошани – 2:1. След това стражът на Лудогорец Пламен Илиев трябваше да се прояви при мощен удар от средна дистанция на Пифтор и го стори добре. В 83-ата минута пред Светослав Ковачев се откри добра възможност, но младокът не успя да отбележи. Малко преди края Давид Рибейро блесна с индивидуален рейд, но в опита си да вкара технично, бе спрян от стража на Ботошани. След това удар пробва и Ерол Дост, но той не попадна в целта. Утре на обяд разградчани се прибират в България, където ще започнат подготовка за двубоя за Суперкупата срещу Локомотив (Пд), който ще се проведе на 3 юли на стадион „Васил Левски“. Двубоят срещу Ботошани бе наблюдаван от собствениците на клуба Кирил и Георги Домусчиеви.", "date": "2019.06.27", "title": "Лудогорец би в последната си контрола"}
{"url": "https://standartnews.com/svyat/kakvo-shche-si-kazhat-liderite-v-osaka-sreshchi-v-kuloarite-395816.html", "text": "Срещата на върха на Г-20, която се открива утре в Осака, ще се разиграе главно в кулоарите, пише  Франс прес, цитиран от БТА. Най-щекотливите теми са няколко: търговският конфликт между Вашингтон и Пекин, геополитическите напрежения около Иран, Северна Корея и Турция и пазарлъците в Брюксел за лидерските постове в ЕС. Срещата между президента на САЩ Доналд Тръмп и китайския му колега Си Цзинпин ще бъде най-важният момент от събирането на лидерите на 20-те най-големи сили на планетата. За последно двамата се видяха в началото на декември в рамките на срещата на върха на Г-20 в Буенос Айрес. Тогава те обявиха примирие, но след това преговорите минаваха през пикове и множество спадове, а през май бяха прекъснати. Макар че според експертите е малко вероятно да се стигне до окончателно споразумение, двамата лидери може да решат да спрат ескалацията на взаимни наказателни мита и да възобновят преговорите. В по-общ план търговските разногласия между САЩ и партньорите им ще са тема в дебатите на Г-20 и се очертават спорове по формулировките в заключителната декларация, ако изобщо има такава. Още на срещата на финансовите министри на Г-20 по-рано този месец на участниците бяха нужни тридесетина часа, за да постигнат компромис и в крайна сметка изразиха безпокойство от засилването на напреженията. Си Цзинпин неотдавна направи триумфално посещение в Северна Корея, като моментът не бе избран случайно. По този начин той доказа на Доналд Тръмп, че Китай е незаобиколим партньор на Пхенян в момент на буксуване в отношенията между американския държавен глава и севернокорейския лидер Ким Чен Ун. В разискванията в Осака китайският президент може да използва това влияние, за да убеди обитателя на Белия дом да намали търговския натиск върху Китай, смятат анализатори. След форума на Г-20 Тръмп ще отиде в Сеул, където ще обсъди севернокорейската ядрена програма с южнокорейския си колега Мун Дже Ин. Очертават се остри дискусии между, от една страна, САЩ и големия регионален съперник на Техеран Саудитска Арабия, а от друга, европейците, Китай и Русия, които се опитват да успокоят положението. Домакинът на Г-20 - японският премиер Шиндзо Абе, се опита да посредничи, но историческото му посещение в Иран се провали от нападения над танкери, които Вашингтон приписа на Техеран. Оттогава напрежението между двете страни постоянно се изостря. След новите американски санкции Иран във вторник обвини САЩ, че \"са затворили за постоянно пътя на дипломацията\" и обяви, че намалява ангажиментите си по ядреното споразумение от 2015 г. Президентът Тръмп, който миналата седмица анулира военни удари по Иран в последния момент, предупреди, че на всяко иранско нападение ще бъде отговорено със \"смазващи\" ответни мерки. В Осака Доналд Тръмп ще се срещне и с турския президент Реджеп Тайип Ердоган. Ердоган възнамерява да използва добрите си, според него, отношения със своя американски колега, за да тушира кризата между двете страни по повод купуването на руски ракетни системи от Анкара. Турският президент същевременно увери, че \"няма да отстъпи\". САЩ отправиха ултиматум към членуващата в НАТО Турция, като й дадоха срок до края на юли да се откаже от руските ПВО системи С-400, като в противен случай може да й наложат санкции. Тръмп освен това ще разговаря и с руския президент Владимир Путин. В САЩ над техните отношения се вихри съдебна буря, породена от подозренията за руска намеса в президентските избори от 2016 г. Последният им разговор на четири очи беше в Хелзинки през юли 2018 г. Тогава тонът на Доналд Тръмп беше сметнат за твърде сговорчив от шокираната американска политическа класа. Кой ще замени Жан-Клод Юнкер от Люксембург начело на Европейската комисия? Засега няма никаква договореност между основните лидери. Според редица източници те се надяват на компромис в рамките на Г-20 преди кризисната среща на върха на ЕС в Брюксел на 30 юни. Тези преговори са част от много по-голям \"пакет\" номинации. В играта са председателството на Европейския съвет, шефското място на дипломацията на ЕС и председателството на Европейския парламент.  ", "date": "2019.06.27", "title": "Какво ще си кажат лидерите в Осака - срещи в кулоарите"}
{"url": "https://standartnews.com/kultura/pochina-uili-ot-seriala-alf-395760.html", "text": "На 75-годишна възраст, след дълга битка с рака, почина най-разпознаваемото лице от “Алф” - актьорът Макс Райт който изпълнява ролята на Уили Танер. Смъртта му е потвърдена от близките му пред TMZ. “Алф” започва да се излъчва през септември 1986 г. по американската телевизия Ен Би Си. В него извънземният Гордън Шамуей се разбива с космическия си кораб на Земята. Попада в гаража на семейство Танер - обикновено американско семейство, което дава на новодошлия името Алф (от англ. A.L.F. - Alien Life Form - “извънземна форма на живот”, в първия епизод на сериала с българско озвучаване “АЛФ” е преведено като “алтернативна форма на живот”). И четиримата от семейството - съпругът Уилям, жена му Кейт и децата Лин и Браян, неохотно приемат Алф в своя дом и го крият от службите, докато той поправя космическия си кораб и се опитва да се свърже с оцелели от родната му планета Мелмак. А всичко това на фона на куп пакости и забавни лафове като “Майтап бе, Уили”, които зрителите помнят и сега. Райт така и не успява да надмине славата на сериала. След края му през 1990 г. големите кинопродуценти го свързват само с образа на очилатия чиновник, който трябва да се справя с извънземното вкъщи. Райт не получава предложения за касови продукции. Има малка роля в минисериала “Сблъсък” по едноименния роман на Стивън Кинг, както и второстепенна роля в първия и втория сезон на “Приятели”. Райт не фокусира актьорската си кариера само върху филмите и сериалите. Изявява се активно и на сцена, заради което през 1998 г. получава номинация за престижните театрали награди “Тони” за работата си в постановката “Иванов” по Чехов. Три години преди това идва и най-големият му шок - диагностициран е с най-разпространения вид злокачествено заболяване на кръвта лимфом. Актьорът минава тежко лечение с химиотерапии и успява да се възстанови, като и до днес е в ремисия. Малко по-късно идват нови проблеми - става явно, че страда от алкохолизъм, след като през януари 2000 г. е арестуван да кара пиян в Лос Анджелис. Осъден е на пробация. Следва още един арест, пак за шофиране в нетрезвно състояние през 2003 г. “Алф” носи така жадуваната слава за 75-годишния Макс Райт, но той самият казва, че е намразил сериала заради упоритата работа по него. “Накрaя просто вече нямах търпение да приключа с него”, казва актьорът в едно от редките си интервюта. Там разказва, че заради дългите и уморителни снимки започват проблемите му и със съпругата му Линда, с която са женени от 1965 г. и имат две деца - син Бен и дъщеря Дейзи. Въпреки слуховете, че двамата се разделят, Макс и Линда имат 52-годишен брак - до нейната смърт миналата година. През май 2018 г. се заговори, че актьорът живее в Германия и е намерил щастието с друг мъж - санитар, с когото се влюбили през сайт за запознанства. Партньорът му даде интервю пред немския в. “Билд”, в което разказва, че Макс не обичал да се връща към ролята на Уили Танер. Срамувал се от сериала и го възприемал като абсолютно падение в кариерата си.", "date": "2019.06.27", "title": "Почина \"Уили\" от сериала \"Алф\""}
{"url": "https://standartnews.com/regionalni/ruski-uchenitsi-v-ekspeditsiya-s-vrstnitsi-ot-krdzhali-395826.html", "text": "20 ученици от московско училище са на посещение в кърджалийското училище „П.Р.Славейков“ с цел историческа изследователска експедиция. Гостите от Москва ще посетят Историческия музей в Кърджали, пещерата „Утробата“, археологическия комплекс „Перперикон“ и тракийското светилище при Татул. Предстои пътуване и до  Александровската гробница, Долината на тракийските царе, Казанлъшката гробница и музея  в Казанлък, светилището Белинташ и Старосел, Стария град на Пловдив, Велико Търново и Арбанаси. В тази наситена програма руските осмокласници ще изследват културното наследство от времето на траките  до Руско-турската освободителна война. Контактите между двете училища са от 2008г. В първия ден бе подновeно споразумението за сътрудничество за още пет години.  ", "date": "2019.06.27", "title": "Руски ученици в експедиция с връстници от Кърджали"}
{"url": "https://standartnews.com/sport/salakh-izvede-egipet-na-osminafinalite-395773.html", "text": "Домакините на турнира за Купата на африканските нации по футбол от Египет и си осигури място на осминафиналите след втора поредна победа. Звездата на европейския клубен шампион Ливърпул - Мохамед Салах вкара един от головете за успеха с 2:0 над ДР Конго, след който отборът на Хавиер Агире събра 6 точки и измести Уганда от лидерската позиция в група “А”. Конгоанците на два пъти уцелваха гредите, а в същото време Египет се възползва от положенията си и продължава с пълен актив и без допуснато попадение. Салах пропусна отлична възможност още в 4-ата минута. Останал сам срещу вратаря Лей Матампи, той шутира в аут. Малко по-късно отклонена с глава топка стигна до Марсел Тисеран, но гредата попречи на конгоанския защитник да изравни. В 25-ата минута се стигна до разбъркване в наказателното поле на ДР Конго, при което най-съобразителен беше Ахмед Елмохамади. Той се добра пръв до топката и откри резултата за радост на препълнения стадион в Кайро. Салах напомни за себе си с хубаво изпълнение от фаул, но Матампи изби в корнер. В 40-ата минута гредата още веднъж спаси Египет, този път след удар с глава на Джонатан Болинги. В 43-ата Трезеге се разходи между противниковата защита и пусна прецизен пас към Салах, който овладя и хладнокръвно стреля за 2:0. В другата среща от групата отборите на Уганда и Зимбабве завършиха 1:1. фото ЕПА/БГНЕС", "date": "2019.06.27", "title": "Салах изведе Египет на осминафиналите"}
{"url": "https://standartnews.com/kultura/izlyazokha-prvi-kadri-ot-bond-25-395820.html", "text": "Първите кадри от снимачната площадка на дългоочаквания „Бонд 25“ бяха пуснати онлайн. Клипът бе качен в „YouTube“ и събра 200 хиляди гледания само в първия си ден. Видеото показва различни сцени от терените в Ямайка и дори виждаме Даниел Крейг в действие. Промоционалният материал радва с достойни за марката зрелища - хеликоптер и самолет летят срещу залеза, въоръженият Бонд се готви да влезе в къща, след което се качва в автомобила си за гонитба из село, която продължава и в неизвестен град. В нощен клуб се появяват Джефри Райт в ролята на Феликс Лайтър и новото момиче на Бонд – Номи, изиграна от Лашана Линч. Клипът наднича и в моменти от кухнята на \"суперпродукцията\". Крейг може да бъде видян няколко пъти как коментира различни сцени с режисьора Кари Фукунага. Филмът ще разкаже как спокойният живот на шпионина в Ямайка е прекъснат от Феликс, който търси неговата помощ. 007 ще трябва да се върне на работа за поредната си мисия – да спаси отвлечен учен. Независимо от затрудненията по време на снимки и травмите на Даниел Крейг, „Бонд 25“ все още се очаква да излезе на големия екран през април 2020-а.", "date": "2019.06.27", "title": "Излязоха първи кадри от \"Бонд 25“"}
{"url": "https://standartnews.com/svyat/30-za-petrola-ako-trmp-i-si-ne-se-razberat-395821.html", "text": "Петролът ще падне до 30 долара, ако САЩ и Китай не постигнат консенсус на срещата в Осака, прогнозират анализатори.  Последните сигнали за отношенията между САЩ и Китай говорят за прогрес в разговорите между двете най-големи икономики в света. Пазарите с нетърпение очакват срещата между президентите на двете страни в рамките на срещата на върха на Г-20 тази седмица. И все пак възможността за провал на преговорите между тях не е изключен. А той би нанесъл сериозен удар върху възстановяващия се петролен пазар, пише money.bg. От Bank of America Merrill Lynch изчисляват, че при липса на консенсус и допълнително ескалиране на конфликта между Щатите и Китай, цената на черното злато може да падне до 30 долара за барел. Според експертите от специализирания сайт OilPrice основна причина за това ще бъде \"отворената врата\" за налагането на нови санкции върху китайския внос на стойност от 300 милиарда долара. Иначе казано, с новите тарифи Вашингтон ще засегне целия китайски импорт в страната. Натискът ще бъде тежък върху цялата световна икономика, но ще бъде особено голям върху китайската. В отговор Пекин вероятно ще прибегне до отслабване на юана в опит да спаси износа си от колапс. В допълнение това ще доведе до спад на търсенето на петрол. Основното обяснение е, че суровината е оценявана в щатски долари, а по-слабият юан би я направил много по-скъпа за китайските купувачи. Междувременно провалени търговски преговори ще освободи Пекин от спазването на забраните за купуване на ирански петрол, наложени от САЩ. \"Комбинацията от по-слаба глобална икономика, намаляващо търсене в Китай заради поевтиняване на местната валута и продължаване на вноса на ирански петрол ще доведе до срив на цените до 30 долара за барел\", смята Франциско Бланч от Bank of America. \"Допълнително покачване на напрежението с нови американски тарифи върху китайските стоки ще понижи значително глобалния икономически растеж и ще подкрепи партньорството между Иран и Китай\", обясняват експертите от финансовата институция.", "date": "2019.06.27", "title": "$30 за петрола, ако Тръмп и Си не се разберат"}
{"url": "https://standartnews.com/sport/natsionalite-po-aerobika-shchastlivi-ot-srebroto-v-minsk-395772.html", "text": "Българската петорка на аеробика в груповите съчетания бе поздравена лично от генералния секретар на БОК Белчо Горанов за невероятния им успех на Европейските игри в Минск. Нашият нашият тим грабна среброто, на по-малко от една десета след представителите на Русия. Днес вицешампионите Ана–Мария Стоилова, Антонио Папазов, Дарина Пашова, Ивелина Лукаки, Тихомир Баротев и тяхната треньорка Биляна Тютюкова бяха в основната арена на състезания стадион „Динамо“ и си направиха своеобразна фотосесия за спомен от историческия успех. С отличието в Минск българската аеробика записва нов връх в своето развитие, което \r\nпрез последните години е свързано със все по-нарастващата популярност и успешна работа в този спорт у нас. \r\nБелчо Горанов благодари на момичетата и момчетата, като специално поздрави тяхната треньорка, хората от щаба и от ръководството на \r\nфедерацията, всичко, които стоят зад историческия успех на българската аеробика. „Благодаря ви за позитивните емоции, за това, че с \r\nизпълненията и постиженията си правите горди българите и доставяте нови поводи за национално самочувствие,“ каза Горанов, като пожела на състезатели и треньор здраве и много бъдещи успехи. \r\n„Страхотен колектив, който за малко време е успял да направи изумителни неща. Зрителите в зала Минск бяха пленени както от перфектния синхрон в изпълнението на българския отбор, така и от хореографията, костюмите и най-вече от музиката, базирана на една от най-прочутите и получила глобална известност българска песен през последните години. Всичко, което правеше българската петорка бе с изключителна лекота, финес и изящност,“ това коментират днес медиите в Беларус по повод представянето на България в аеробиката. \r\nЗа „сребърната петорка“ предстои дълго чакана почивка и веднага след това много работа с поглед към следващите континентални и световни изпитания. Защото всичките петима са твърдо уверени, че техният красив, предизвикващ огромен интерес и възхита спорт скоро ще бъде част от програмата на олимпийските игри. фото БОК/Костадин Андонов", "date": "2019.06.27", "title": "Националите по аеробика щастливи от среброто в Минск"}
{"url": "https://standartnews.com/sport/napusna-ni-legendata-khristo-miryanov-395782.html", "text": "На 85-годишна възраст почина легендарният треньор по борба Христо Мирянов. Той е напуснал този свят вчера на 25 юни, съобщиха от семейството му. Поклонението ще се състои в събота (29 юни) от 11:30 часа на Централните софийски гробища. В над 35-годишния си стаж като треньор по класическа борба в ЦСКА Христо Мирянов е подготвил цяла плеяда български борци, завоювали 29 златни, сребърни и бронзови медали на Летните олимпийските игри в Москва през 1980 г., Световни, Европейски и Балкански първенства, както и един златен пояс на Международния турнир \"Никола Петров\", проведен в гр. Плевен през 1989 г. Негови възпитаници са десетки преуспели борци, сред които олимпийският шампион Георги Райков и медалистите Нено Ненчев, Цеко Попов, Стефан Лазаров, Петър Славчев и много други. През 1985-1986 г. Мирянов е старши треньор на националния представителен отбор по борба на Република Ирак, с който завоюва отборно първо място на Арабските игри в Мароко с 2 златни, 4 сребърни и 2 бронзови медала. През 1995 г. е избран за почетен председател на столичния спортен съюз по борба под егидата на Софийска голяма община. Участвал е в организирането и провеждането на \"Празника на борбата\" с над 500 участнищи - деца и юноши, от столични спортни дружества, клубове и училища по класическа и свободна борба. През 2015 година Христо Мирянов е удостоен със званието \"Почетен гражданин на София\". Преди седмица правителството предложи на Президента на Република България да издаде указ за награждаване на Христо Мирянов с медал \"За заслуга\" за заслугите му към Република България в областта на спорта.", "date": "2019.06.27", "title": "Напусна ни легендата Христо Мирянов"}
{"url": "https://standartnews.com/sport/izbrakha-karamarinov-da-pregovarya-za-igrite-v-krakov-2023-395777.html", "text": "Първият вицепрезидент на Европейската атлетика Добромир Карамаринов получи поредното признание за качествата си. На заседанието си в Минск изпълкомът на ЕА го избра за главен преговарящ за формата на леката атлетика за третите Европейски игри, които трябва да се проведат през 2023 г в Краков (Пол). Карамаринов ще трябва да води преговори с Янец Кочианчич, президент на Европейските олимпийски комитети, които организират игрите. В Минск форматът на леката атлетика е \"Динамична нова атлетика\". Той включва индивидуално и отборно класиране, което не бе прието особено радушно, както от спортистите, така и от зрителите, и телевизиите. Карамаринов гледа наживо игрите в Минск заедно с Вадим Девятовски, президент на атлетическата федерация на Беларус (на снимката). През септември (9-10) в Минск ще се проведе и дългоочакваната атлетическа среща между отборите на Европа и САЩ. Водачт на тима на Стария континент е Добромир Карамаринов. За първи път в такъв формат ще има и награден фонд за отделните дисциплини. на снимката: Добромир Карамаринов гледа стартовете от Европейските игри на стадион \"Динамо\" заедно с Вадим Девятовски, президент на атлетическата федерация на Беларус", "date": "2019.06.27", "title": "Избраха Карамаринов да преговаря за игрите в Краков 2023"}
{"url": "https://standartnews.com/sport/bansko-otkriva-letniya-sezon-na-28-yuni-s-vodna-przalka-rekordor-395803.html", "text": "Водещият български планински курорт Банско ще открие на 28 юни (петък) новия летен сезон. Сред хитовете за туристите и това лято ще е водната водна пързалка, която е най-дългата в Европа. Уникалното съоръжение е с дължина 400 м и е разположено на Бъндеришка поляна. Лятно Банско предлага и други спортни атракции, с които активно и здравословно цялото семейство може да запълни времето си сред чистия планински въздух. Освен пързалката рекордьор на Бъндеришка поляна ви чака малък развлекателен комплекс, който включва стрелбище, игрище за футбол на малки вратички, мини голф, човешки джаги, тюбинг и маунтинбайк. В Банско пък е на разположение най-новия плувен басейн, който се намира в хотел \"Стражите\", както и кортовете за тенис на корт в едноименния хотел. На разположение на феновете на планината е и кабинковият лифт от Банско до Бъндеришка поляна, който е най-екологичния транспорт. Петзвездната перла \"Кемпински хотел гранд арена Банско\" също е подготвил много и приятни изненади.", "date": "2019.06.27", "title": "Банско открива летния сезон на 28 юни с водна пързалка рекордьор"}
{"url": "https://standartnews.com/sport/kobrata-zavrshi-kursa-sreshchu-seksualen-tormoz-395806.html", "text": "Боксьорът Кубрат Пулев обяви, че е завършил курса срещу сексуален тормоз, който беше задължен да посети след целувката по устата на репортера Дженифър Равало. По думите му курсът е бил два часа. \"Той ми помогна да разбера по-добре, че инцидентът от 23 март между мен и журналиста Джени Равало беше напълно неуместен\", написа Пулев във \"Фейсбук\". Преди три месеца той целуна Равало в края на кратко интервю след победата си срещу Богдан Дину в първия си мач в САЩ. Американката, наричана Джени Суши, нае известния адвокат Глория Олред и двете поискаха наказание за българина. Впоследствие спортната комисия в Калифорния спря правата му, глоби го и го задължи да посети образователен курс, свързан със сексуалния тормоз. На 22 юли Пулев отново трябва да се яви пред комисията, за да докаже, че е бил на курса, защото в противен случай наказанието му ще се удължи на 12 месеца. Пулев уверява привържениците си, че е допуснал грешка. \"Ще продължа да поемам пълна отговорност за действията си. Искам отново да се извиня искрено на репортера Джени Равало\", добави той. Боксьорът посочва, че един от многото уроци, които е получил от курса, е да отправи ясно послание към приятелите, семейството и почитателите си, че не одобрява никакви отрицателни забележки за Равало във връзка със случая. \"Моля, въздържайте се от публикуване на всякакви пренебрежителни забележки за г-жа Равало в моите профили в социалните мрежи, под видеоклиповете или в други форми на медии. Благодаря.\"", "date": "2019.06.27", "title": "Кобрата завърши курса срещу сексуален тормоз"}
{"url": "https://standartnews.com/sport/atletiko-madrid-dava-126-mln-za-portugalets-395783.html", "text": "Португалският Бенфика е получил уникалната оферта на стойност 126 милиона евро от Атлетико (Мадрид) за правата на таланта Жоао Феликс, съобщи бнр. Ако този трансфер стане факт, 19-годишният португалски нападател ще се превърне в най-скъпия футболист в историята на испанския клуб, като рекордът в момента държи Тома Лемар със 72 милиона евро. \"Атлетико предложи 126 милиона евро за Жоао Феликс и в момента обмисляме офертата\", съобщиха от лисабонския клуб. Ако трансферът се осъществи, Феликс ще бъде и петият най-скъп футболист в историята. Пред него ще бъдат само Неймар (222 милиона евро), Килиан Мбапе (180 милиона евро), Филипе Коутиньо (142 милиона лири) и Усман Дембеле (105 милиона евро).", "date": "2019.06.27", "title": "Атлетико Мадрид дава 126 млн. за португалец"}
{"url": "https://standartnews.com/svyat/ruski-lekar-deputat-zagrizhen-za-zdraveto-na-merkel-395835.html", "text": "Виден руски доктор, който е и депутат в Държавната дума смята, че повторният случай на разтреперване при греманската канцлерка Ангела Меркел може да е симптом на сериозно заболяване. Бившият Главен лекар на Руската федерация Генадий Онищенко упреква колегите си в Германия за това, че не следят здравословното състояние на Меркел. Според него още след първия пристъп те е трябвало да настояват за пълно изследване на Меркел. \"Преди около седмица имаше подобен случай и е видно, че не са взети никакви мерки. Сега виждаме повтаряне на това състояние. Допускам, че г-жа Меркел е много труден пациент, но всички хора са такива - трудни и понякога трябва да се настоява\", твърди Онищенко. Според него симптомите действително могат да показват обезводняване, но това би важало само при първия случай. Повтарянето на пристъпа може да говори за системен проблем от обмяната на веществата. Първият пристъп сполетя Ангела Меркел на 18 юни. Тогава тя се срещна с новоизбрания президент на Украйна Владимир Зеленски. Днес пристъпът като от \"токов удар\" се повтори отново. Междувременно говорител на канцлера обяви, че тя ще участва в церемонията по полагане на клетва на новия министър. По отношение на срещата на Г-20, която се провежда в Осака, той посочи: Всичко върви според плана. Канцлерът е добре“.", "date": "2019.06.27", "title": "Руски лекар-депутат загрижен за здравето на Меркел"}
{"url": "https://standartnews.com/sport/ferentsvarosh-pobedi-tsska-sofiya-395848.html", "text": "ЦСКА - София загуби втората си проверка на австрийска земя, след като отстъпи на унгарския шампион Ференцварош с 0:1. В 71-ата минута на срещата съперникът на българския тим откри резултата, след като Токмак се разписа. \"Червените\" нацелиха греда през първата част чрез Соу. \r\nУнгарският тим получи отлична възможност да открие резултата, след като получи правото да изпълни пряк свободен удар от отлична позиция в 4-ата минута, но ударът на Варга беше уловен от Черниаускас. В 11-ата и 13-ата минута Варга и Прискин имаха възможност да се разпишат, но не се получи. \r\n\"Червените\" отвърнаха с добра атака и възможност за Евандро, но вратарят на унгарците Дибус спаси. В 23-ата минута Али Соу стреля опасно от около 22 метра, но топката нацели гредата на унгарската врата. Евандро продължи да тормози отбраната на Ференцварош, като в 33-ата минута само умелата намеса на Двали не позволи на играча на ЦСКА - София да създаде сериозна опасност за Дибус. \r\nАли Соу създаде поредната опасност за \"червените\" пред вратата на Ференцварош, но отново вратарят прояви рефлекс и изби кълбото в 41-ата минута на срещата. \r\nПрез втората част Петър Занев опита да се разпише още в 47-ата минута, но не сполучи, след като беше затворен от играч на съперника. \r\nВ 66-ата минута на срещата опасен удар на Сивич беше париран от вратаря на ЦСКА - София. Пет минути по-късно унгарците откриха резултата с попадение на Токмак. В 77-ата минута отново голмайсторът за унгарския шампион имаше възможност да се разпише за втори път, но топката мина встрани от вратата. Четири минути по-късно опасен удар към вратата на българската врата беше спасен с вещина от вратаря на \"червените\". \r\nДенис Давидов изпълни отлично пряк свободен удар в 89-ата минута към вратата на Ференцварош, но вратарят се намеси добре и не позволи на топката да влезе в мрежата му. \r\nВ крайна сметка ЦСКА - София допусна поражение, след като в първата си проверка победи Прибрам. Следващата проверка на \"червените\" е срещу Шахтьор Донецк в неделя (30 юни) от 13:00 часа.  30. Витаутас Черниаускас, 2. Стойчо Атанасов, 4. Божидар Чорбаджийски, 5. Николай Бодуров (к), 3. Жеферсон Телес, 6. Рубен Пинто, 20. Тиаго Родригес, 21. Диего Фабрини, 10. Евандро, 8. Греъм Кери, 22. Али Соу", "date": "2019.06.27", "title": "Ференцварош победи ЦСКА - София"}
{"url": "https://standartnews.com/sport/barsa-plashcha-100-mln-na-pszh-za-neymar-395849.html", "text": "Барселона може да включи Филипе Коутиньо и Усман Дембеле в сделката по завръщането от ПСЖ на бразилската звезда Неймар на \"Камп Ноу\", пише каталунската преса. Нападателят иска да напусне клучът от Париж и да се завърне в Барселона, където игра до 2017 г, преди да бъде продаден на парижани за рекордната сума от 222 милиона евро. Според каталунското издание \"Спорт\" ПСЖ иска 300 милиона евро за звездата си, но Барса няма намерение да плаща подобна сума. Каталунците са готови да платят 100 милиона плюс Филипе Коутиньо, който да премине в ПСЖ като част от сделката за Неймар. При това положение, парижани настояват да получат Коутиньо в пакет с Усман Дембеле, който да играе през новия сезон на \"Парк де Пренс\" под наем с опция за закупуване. ", "date": "2019.06.27", "title": "Барса плаща 100 млн. евро на ПСЖ за Неймар"}
{"url": "https://standartnews.com/sport/ludogorets-bi-v-poslednata-si-kontrola-395850.html", "text": "удогорец приключи лятната си подготовка с успех. Ден след тежкото поражение с 0:3 от украинския гранд Шахтьор Донецк, „орлите“ удариха честия си спаринг партньор – Ботошани с 2:1. Съперникът завърши на 8-ото място в румънския елит през миналия сезон. Треньорът на „орлите“ Стойчо Стоев бе дал шанс за изява от първата минута на много от по-младите играчи като Иван Йорданов, Доминик Янков, Венци Керчев и Давид Рибейро. Първи минути записа и Яцек Гуралски, който лекуваше контузия. Първото положение в срещата се откри пред Лудогорец. Първо Якуб Шверчок стреля мощно от около 20 метра, но стражът на румънците Пап изби. След това Керчев отново намери полския таран, който обаче би над вратата. В 26-ата минута шампионите направиха отлична атака. Скоростта на Джоди Лукоки отново се оказа решителна и той излезе срещу вратаря на Ботошани. Вместо обаче да подаде на непокрития Давид Рибейро, конгоанецът реши да бие с левия крак и ударът му бе блокиран. В 33-ата минута Лудогорец бе много близо до гол. Лукоки центрира перфектно от корнер, капитанът в тази среща Георги Терзиев се извиси и би с глава, но вратарят на Ботошани Пап блесна с невероятно спасяване. В 44-ата минута „орлите“ откриха резултата. Рибейро намери Шверчок в наказателното поле. Полякът овладя отлично кълбото с левия крак, прехвърли го на десния пред погледа на Чиндриш и с мощен изстрел не остави шансове на Пап – 1:0. През втората част темпото на игра спадна. Ботошани изравни в 63-ата минута. Тогава играчите на Лудогорец не се наредиха добре при корнер, Венци Керчев не успя да избие и за Мирон отблизо не бе проблем да реализира. 60 секунди по-късно „орлите“ отново поведоха. Шверчок с физика преодоля капитана на румънците и със силен изстрел прати кълбото в мрежата на Ботошани – 2:1. След това стражът на Лудогорец Пламен Илиев трябваше да се прояви при мощен удар от средна дистанция на Пифтор и го стори добре. В 83-ата минута пред Светослав Ковачев се откри добра възможност, но младокът не успя да отбележи. Малко преди края Давид Рибейро блесна с индивидуален рейд, но в опита си да вкара технично, бе спрян от стража на Ботошани. След това удар пробва и Ерол Дост, но той не попадна в целта. Утре на обяд разградчани се прибират в България, където ще започнат подготовка за двубоя за Суперкупата срещу Локомотив (Пд), който ще се проведе на 3 юли на стадион „Васил Левски“. Двубоят срещу Ботошани бе наблюдаван от собствениците на клуба Кирил и Георги Домусчиеви.", "date": "2019.06.27", "title": "Лудогорец би в последната си контрола"}
{"url": "https://standartnews.com/biznes/aikb-nedovolni-ot-upravlenieto-na-nek-395762.html", "text": "„Ние не знаем в чия полза се управлява НЕК. Но очевидно не се управлява в полза на икономиката, в полза на нашите членове, които дават работа на 82% от наетите и тяхната продукция формира 86% от брутната добавена стойност на страната. Хората, за които работи изпълнителният директор на НЕК не са тези и те са успели да се преборят за неговия пост”. Това коментира пред Нова телевизия председателят на Асоциацията на индустриалния капитал в България (АИКБ) Васил Велев. Той допълни, че няма промяна в позицията на четирите работодателски организации, с която те излязоха преди месец. С нея те се противопоставиха на неадекватното управление на НЕК. Велев припомни и  на какво се дължи тяхната позиция. Става дума за търг, при който е оферирана енергия без гарантиран почасов профил. Купува се такава за три месеца напред, а на предния ден получава информация за кой час каква такава ще има. „Няма друг такъв търг. Когато има такива с отклонения – това се определя със съгласието на продавач и купувач. Докато в случая това отклонение се определя от продавача. Ние настояваме да се направи проверка на тези оферти”, категоричен е Велев. Той допълни, че подобни случаи водят до изкривяване на икономиката. В момента е обявен нов търг, който според Велев отново облагодетелства определен участник в него.", "date": "2019.06.27", "title": "АИКБ недоволни от управлението на НЕК"}
{"url": "https://standartnews.com/biznes/sami-shche-se-kupuvame-gaz-ot-borsata-395799.html", "text": "Промени в Закона за енергетиката,  които имат за цел да либерализират пазара на природен газ в България и да позволят създаването на независима газова борса, бяха гласувани на първо четене в парламента.  Според новите текстове, всички участници на пазара - добивните предприятия, търговците и потребителите, ще могат да сключват сделки на организирано място за търговия с ясни и единни правила и справедлива цена. Чрез промените се дава възможност на търговците да реализират допълнителни количества в качеството им на участници, формиращи пазара (маркетмейкъри). Въвежда се и програмата „gas release“, чрез която общественият доставчик освобождава определени количества газ, съответстващи на определен процент от потреблението за всяка предходна година, с цел по-конкурентен пазар на природен газ. \r\nПо време на дебата в пленарна зала от БСП изказаха опасения, че няма достатъчно гаранции за недопускане на манипулации при свободната търговия със синьо гориво и дадоха пример с настоящата ситуация на свободната електроенерийна борса. „Искаме да се гарантира, че продажбата ще бъде на прозрачен принцип и че ще има конкурентни цени. Законопроектът е нужен, но сме притеснени“, обясни народният представител от левицата Драгомир Стойнев, цитиран от „Фокус“. Социалистите се въздържаха при гласуването. Народният представител от ГЕРБ и председател на парламентарната енергийна комисия Валентин Николов му отговори, че депутатите не са пъдари, за да се занимават с манипулациите на газовата борса. По думите му КЕВР има достатъчно правомощия, за да контролира борсата и заяви категорично, че законът е добър. Ще бъде създадена работна група за обсъждането му между първо и второ четене, в която ще бъдат включени всички заинтересовани страни. \r\nСпоред министъра на енергетиката Теменужка Петкова либерализацията на пазара на природен газ в България се случва в точния момент. „Може би на всички ни се е искало това да се случи по-рано, но няма как да бъде либерализиран пазарът, щом имаме един-единствен доставчик. Когато те се увеличат, ще има различни условия и конкуренция, което ще е в интерес на потребителите. И смятам, че този момент е назрял сега, защото няма как да търгуваме с нещо, ако не можем да го получим от няколко места“, каза още тя. Петкова заяви, че потребителите на природен газ и дружествата трябва да бъдат спокойни, тъй като не се прави нищо, което да противоречи на техните интереси. Изпълнителният директор на „Булгартрансгаз“ Владимир Малинов заяви, че дружеството си е поставило амбициозната задача в рамките на тази година газовата борса да започне да функционира. Той посочи, че „Булгаргаз“ ще играе основна роля за осигуряването на първоначалната ликвидност на природен газ през програмата за освобождаване на количествата. „Водим и преговори с различни големи производители или търговци на природен газ, които вече проявяват интерес за участие в борсовата търговия. И на експертно, и на политическо ниво водим преговори със СОКАР, OMV, a вече имаме и официално заявен интерес от „Колмар“ – швейцарска компания, която е готова да предоставя LNG газ за търговия на борсата“, заяви Малинов.", "date": "2019.06.27", "title": "Сами ще си купуваме газ от борсата"}
{"url": "https://standartnews.com/biznes/likhvite-mozhe-da-padnat-oshche-395794.html", "text": "Банковите лихви в ЕС може да паднат още. Европейската централна банка ще даде сигнал през следващия месец дали е готова да намали лихвите още повече през септември, пише Bloomberg, цитиран от money.bg. Икономисти, записани от изданието, прогнозират, че има много голяма вероятност това да се случи. Засега ЕЦБ казва, че основната лихва ще остане на настоящите си нива поне до първото полугодие на 2020 г. Темата първи повдигна президентът на институцията Марио Драгио миналата седмица, когато заяви, че ако прогнозата за икономиката на еврозоната не се подобри, ще са нужни още стимули. По думите му, продължаващата несигурност, движена от търговското напрежение, означава, че рисковете за растежа и инфлацията вече се материализираха. Италианецът е напът да се превърне в първия президент на институцията, който никога не е повишавал лихвите Анализаторите заявиха, че очакват лихвата по депозитите, която вече е на рекордно ниско ниво, да бъде намалена с още 10 базисни пункта до минут 0,5 процента през септември. HSBC дори предвижда второ намаление през декември, а според ABN Amro такова ще има, но в началото на следващата година. ЕЦБ се надяваше да започне бавно нормализиране на ситуацията и връщане към по-високи лихви през следващата година, но сега са изправени пред точно обраното заради протекционистката политика на САЩ. Очаква се Фед също да намали лихвите тази година. Държави като Австралия, Русия, Индия и Чили вече започнаха процеса. Икономистите очакват ЕЦБ да въведе и изключения за банките, за да намали удара, който те понасят, от негативните лихви. По-голямата част от запитаните не смятат, че банката ще се върне към изкупуването на активи със същия темп.", "date": "2019.06.27", "title": "Лихвите може да паднат още"}
{"url": "https://standartnews.com/biznes/firmi-spodelikha-uspekha-si-s-konsultanti-395801.html", "text": "Проведе се третото поред издание на бизнес коктейл-форума „Сподели успеха си с нас“. Водещи теми на събитието бяха създаване на условия за растеж, перспективи и работещи практики на местния бизнес. Организатор бе Брейн Сторм Консулт, една от водещите финансово-счетоводни компании в България, а Бизнес клуб и Инсмаркет се включиха като медийни партньори на събитието, което се проведе на 26.06.2019 г. в София, зала 10 НДК. Програмата беше разделена на две части - презентационен и дискусионен панели. В залата присъстваха представители на над 150 фирми. Гостите бяха от различни браншове, с изключително разнообразни сфери на дейност. На конференцията бяха представени изпитани модели и тенденции за развитие на успешен бизнес у нас. Лектори бяха едни от най-големите и проспериращи брандове и агенции – „Българска агенция за инвестиции“, Дейзи Тех Ад и много други. Началото на форума бе поставено от г-жа Камелия Трезийска, собственик и генерален мениджър на Брейн Сторм Консулт, след което домакините старираха като първи участник в презентационния панел. Форумът бе изключително полезен за всички, които се стремят да подобряват своето портфолио и да работят по-ефективно. Аудиторията имаше шанса да получи ценна информация за техники и начини за усъвършенстване. В приятна коктейлна обстановка, гостите и участниците се включиха в двустранни срещи, чиято цел бе осъществяване и затвърждаване възможностите за потенциални бизнес партньорства.", "date": "2019.06.27", "title": "Фирми споделиха успеха си с консултанти"}
