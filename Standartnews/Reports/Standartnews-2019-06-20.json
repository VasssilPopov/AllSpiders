{"url": "https://standartnews.com/sport/i-geraynt-tomas-vleze-v-bolnitsa-395187.html", "text": "Уелският колоездач Герайнт Томас падна вчера по време на Обиколката на Швейцария и беше откаран в болница, съобщи Би Би Си. От неговия отбор Инеос обаче заявиха, че той ще бъде готов да защитава титлата си на Обиколката на Франция, която започва на 6 юли в Брюксел. Томас има ожулване на рамото и рана над дясното си око, уточниха от тима. „Разбира се, че е притеснителен този инцидент и това наруши подготовката ми. Но има много време до старта в Брюксел“, изрази оптимизъм и 33-годишният шампион. Герайнт Томас ще бъде лидер на Инеос на „Тур дьо Франс“, след като съотборникът му Крис Фруум падна тежко миналата седмица и ще пропусне надпреварата. фото ЕПА/БГНЕС", "date": "2019.06.19", "title": "И Герайнт Томас влезе в болница"}
{"url": "https://standartnews.com/kultura/emblematichna-kshcha-stava-operna-stsena-395170.html", "text": "Старозагорската опера продължава да търси успешно нови сценични пространства, а с това и нови приятели на оперното изкуство. Емблематичната къща на проучтия в миналото старозагорски архитект Христо Димов, която в последните години е територия на младите хора и на експерименталните форми, е поредното предизвикателство за трупата.   В съботната вечер в двора на култовата стара къща ще оживеят едноактните опери „Телефонът“ и „Медиумът“ от Джан Карло Меноти. \r\n  Режисьор на спектакъла е Огнян Драганов, а на диригентския пулт ще застанат Виктор Крумов и Петър Тулешков. Сценографията е на  Тодор Демеров, а костюмите - на Теодора Джамбазова. Аранжиментът за струнен квинтет е на двмата диригенти  Виктор Крумов и Петър Тулешков.Освен познатите солисти на оперната трупа в спектакълаа като специален гост участва Любен Чанев от Старозагорския куклен театър. \r\n „Телефонът“ и \"Медиумът\" са едноктни оперни заглавия, които разказват за пагубната  \"телефонна\" любов, която разваля един годеж и  за лъжлив медиум, който получава заслуженото.", "date": "2019.06.19", "title": "Емблематична къща става оперна сцена"}
{"url": "https://www.standartnews.com/sport/venetsuela-prepna-braziliya-na-kopa-amerika-395155.html", "text": "Домакинът на турнира футболния турнир \"Копа Америка\" Бразилия не успя да преодолее тима на Венецуела и завърши 0:0 във втория си мач от група \"А\" в турнира. На стадиона в град Салвадор  футболистите на \"Селесао\" на три пъти изпратиха топката в мрежата на съперника, но попаденията бяха отменени, като на два пъти това стана след намесата на ВАР.  В другата среща от групата съставът на Перу се наложи в Рио де Жанейро срещу отбора на Боливия с 3:1. Водачи в група \"А\" с по 4 точки са Бразилия и Перу, Венецуела има 2, а Боливия е без спечелена точка. ", "date": "2019.06.19", "title": "Венецуела препъна Бразилия на Копа Америка"}
{"url": "https://standartnews.com/sport/levski-s-po-lek-spernik-ako-stigne-vtori-krg-395197.html", "text": "Спечелилият за трета поредна година плейофа от Първа лига за влизане в Лига Европа Левски успя да избегне двата най-тежки възможни съперници във втория квалификационен кръг на Лига Европа. Ако \"сините\" се справят със словашкия Ружомберок в първи кръг, те ще се изправят срещу победителя от двойката между АЕК Ларнака (Кипър) и Петроклуб Хонещи (Молдова). По този начин тимът на Петър Хубчев избегна далеч по-неприятни съперници в лицето на Щурм Грац (Австрия) и Утрехт (Холандия). Битките от втория квалификационен кръг са на 25 юли и 1 август. ", "date": "2019.06.19", "title": "Левски с по-лек съперник ако стигне втори кръг"}
{"url": "https://standartnews.com/sport/voleybolistkite-padnakha-ot-kitay-395205.html", "text": "Националният отбор на България по волейбол за жени допусна загуба с 0:3 (18:25, 19:25, 16:25) от Китай във втория си мач от кръга на турнира в Нинбо от Лигата на нациите. Поражението е общо 12-о за момичетата на Иван Петков, които имат и две победи в общо 14 мача. За Китай успехът е под номер 11 и с него азиатките излязоха поне временно начело в общото класиране с 32 точки, една повече от Бразилия и Италия. Най-резултатна за българския отбор бе Силвана Чаушева с 13 точки. Нася Димитрова добави 9. \r\nЗа Китай Тин Чжу завърши с 15 точки, а по 10 реализираха Синюе Юан и Минюан Ху. В четвъртък България ще изиграе последния си мач от Лигата на нациите, който е срещу Германия.", "date": "2019.06.19", "title": "Волейболистките паднаха от Китай"}
{"url": "https://standartnews.com/sport/pomosim-zhrebii-za-loko-pd-v-liga-evropa-395200.html", "text": "Носителят на Купата на България хо футбол Локомотив (Пловдив) ще срещне босненския Радник (Биелина) или словашкия Спартак (Търнава) във втория предварителен кръг на Лига Европа. Това определи тегленият преди малко жребии. Пловдивският тим е единственият български представител, който започва от второто стъпало в евротурнирите. Спартак елиминира Левски през сезон 2011/2012 в 3 квалификационен кръг на Лига Европа след дузпи. Радник пък игра с Берое през сезон 2016/2017, а българският тим продължи напред след равенство и победа. Локомотив избегна силни съперници като Страсбург, Стяуа и АЗ Алкмаар. През XXI век черно-белите имат само три участия в европейските клубни турнири. През сезон 2004-2005, след като беше станал шампион пловдивският тим стигна само до втория предварителен кръг на Шампионската лига. Година по-късно изигра четири мача в Купата на УЕФА. Последното участие на Локо в Европа бе през сезон 2012/2013, когато участваше в Лига Европа като финалист за Купата на България. \"Смърфовете\" играха с Витес и отпаднаха след 4:4 вкъщи и 1:3 като гост.", "date": "2019.06.19", "title": "Поносим жребии за Локо (Пд) в Лига Европа"}
{"url": "https://standartnews.com/sport/venetsuela-prepna-braziliya-na-kopa-amerika-395155.html", "text": "Домакинът на турнира футболния турнир \"Копа Америка\" Бразилия не успя да преодолее тима на Венецуела и завърши 0:0 във втория си мач от група \"А\" в турнира. На стадиона в град Салвадор  футболистите на \"Селесао\" на три пъти изпратиха топката в мрежата на съперника, но попаденията бяха отменени, като на два пъти това стана след намесата на ВАР.  В другата среща от групата съставът на Перу се наложи в Рио де Жанейро срещу отбора на Боливия с 3:1. Водачи в група \"А\" с по 4 точки са Бразилия и Перу, Венецуела има 2, а Боливия е без спечелена точка. ", "date": "2019.06.19", "title": "Венецуела препъна Бразилия на Копа Америка"}
{"url": "https://standartnews.com/sport/luis-enrika-se-otkaza-ot-ispaniya-395207.html", "text": "Треньорът на испанския национален отбор Луис Енрике напуска поста си и повече няма да води \"Ла Фурия\", гръмнаха местните медии. Специалистът е подал оставка, като е посочил лични причини, попречили му да бъде близо до отбора в няколко мача. Временно на поста застава помощникът му Робърт Морено, а шефовете на местната федерация се събират извънредно, за да намерят решение на казуса. Луис Енрике беше назначен след Мондиала в Русия, като записа 8 победи и 2 загуби начело на тима. Следващият мач на Испания е евроквалификацията с Румъния на 5 септември.", "date": "2019.06.19", "title": "Луис Енрике се отказа от Испания"}
{"url": "https://standartnews.com/svyat/trmp-poe-na-pt-km-vtori-mandat-395145.html", "text": "Президентът Доналд Тръмп официално откри кампанията си за втори мандат на президентските избори през 2020 г., обещавайки да запази Америка велика, съобщиха световните агенции. \"Официално откривам кампанията си за втори мандат\", заяви републиканецът пред близо 20 000 свои привърженици, събрали се в спортна зала в Орландо, щата Флорида. \"Ако искате да приключите с тази корумпирана система веднъж завинаги, елате на 3 ноември и гласувайте, гласувайте, гласувайте. Един път ние го направихме и сега ще го повторим. И този път ще доведем нещата до край\", каза президентът. \"Ние ще продължим да правим Америка отново велика и после наистина ще запазим Америка велика\", увери Тръмп. Още в началото на речта си президентът похвали доброто състояние на американската икономика. \"Нашата страна напредва, процъфтява, сега е в пълен растеж, лети към нови невероятни върхове\", каза Тръмп. \"Целият свят завижда на нашата икономика, която е може би най-добрата икономика в историята на страната ни\", добави той под бурните овации на привърженици си в зала \"Амуей център\".", "date": "2019.06.19", "title": "Тръмп пое на път към втори мандат"}
{"url": "https://standartnews.com/svyat/boris-dzhonsn-pecheli-vtoroto-glasuvane-za-premier-395146.html", "text": "Борис Джонсън, фаворит за мястото на британската министър-председателка Тереза Мей, спечели най-много гласове на втория тур от гласуването за водач на Консервативната партия. Освен него за следващия тур се класират още четирима кандидати, предаде Ройтерс. Джонсън, бивш кмет на Лондон и бивш външен министър, получи 126 гласа. Действащият шеф на външното ведомство Джереми Хънт отново остана втори - с 46 гласа, а трети е министърът на околната среда Майкъл Гоув, с 41 гласа. Министър на международното развитие Рори Стюарт е четвърти с 37 гласа, а министърът на вътрешните работи Саджид Джавид - пети, с 33 гласа. Шестият кандидат - бившият министър по въпросите на Брекзита Доминик Рааб - отпадна, тъй като не събра необходимия на това гласуване минимум от 33 гласа. По-късно без явен победител приключи телевизионният дебат между петимата оцелели кандидати за лидер на британската Консевративна партия и респективно премиер на Великобритания. Те отговаряха и дискутираха по въпроси на зрители, вариращи от дали ще извадят страната от ЕС на 31 октомври до решаване на екологичните проблеми. Фаворитът Борис Джонсън имаше затруднения по въпроса за ислямофобските му изявления. Както и преди, единствен аутсайдерът Рори Стюърт се въздържа от категорични обещания, на каквито останалите кандидати бяха щедри. Анкета сред зрители, които са членове на Консервативната партия, незабавно след дебата показа, че по-добро впечатление са направили Джеръми Хънт, Майкъл Гоув и Саджид Джавид. Надпреварата обаче продължава днес с нов кръг от гласуване. Депутатите ще гласуват, докато не останат само двама кандидати и тогава думата ще имат членовете на партията, които ще изберат новия лидер. Почти е сигурно, че един от тях ще бъде Борис Джонсън. Големият въпрос кой ще се изправи срещу него в заключителното гласуване остава напълно открит.", "date": "2019.06.19", "title": "Борис Джонсън печели второто гласуване за премиер"}
{"url": "https://www.standartnews.com/sport/krasen-kralev-stadiont-na-tssk-ostava-kdeto-e-395161.html", "text": "Стадионът на ЦСКА в София има проблем и той е, че за да се ползва, трябва основно да се реновира. Паркингите могат да бъдат и подземни, за да не се влиза в чертите на Борисовата градина, каза пред бТВ спортният министър Красен Кралев. Но стадионът на ЦСКА остава в Борисовата градина, категоричен бе той. Амбицията ни е да изградим нов национален стадион, каза министърът. Трябваше да има среща в Букурещ, но тя е отложена за септември. Има няколко терена, предложени от Столична община, всичките са добри. В момента се обсъждат три терена, които ще предложим на правителството. Какъв ще е размерът, ще се разбере в края на годината, когато стане ясно дали ще кандидатстваме за европейско или за световно първенство. Концерти ще се правят и на новото съоръжение, обясни Кралев. Стадион в центъра на София не е удачно, но нека да се построи новото съоръжение и тогава да се обсъжда какво ще стане с \"Васил Левски\", каза той, коментирайки съдбата на националния стадион.", "date": "2019.06.19", "title": "Красен Кралев: Стадионът на ЦСКА остава където е"}
{"url": "https://standartnews.com/svyat/zelenski-se-opravdava-stranno-za-trepereshchata-merkel-395188.html", "text": "Украинският президент Владимир Зеленски може и да загуби фенове заради поведението си по време на приветстването му в Берлин. БЛИЦ припомня, че Ангела Меркел получи криза, докато е редом до него. Световните медии предадоха как тя започва да се тресе все едно ударена от ток и само със силата на волята си успява да се успокои. През това време Зеленски стои редом с нея и по никакъв начин не предлага помощта си, все едно, че нищо не се е случило. Самата Меркел обяснява тремора си с обезводняване. Заради поведението на Зеленски мнозина започнаха да го критикуват и го обвиниха, че не е постъпил човешки и като мъж. Те го обвиняват, че е предпочел да спази протокола, вместо да помогне на Меркел, която видимо не се чувства добре. Ето как обяснява всичко новоизбраният украински президент: \"Що се касае до Меркел... Стоях редом до нея и повярвайте, тя беше в безопасност\", твърди той, цитиран от Bild. Владимир Зеленски пристигна в Берлин, за да се срещне за първи път с Ангела Меркел. В столицата на Германия има големи жеги - над 30 градуса. Световните медии разпространиха и мнението на различни медицински специалисти, наблюдавали тремора на Меркел. Според тях причината за него може и да не е толкова невинна като едно обезводняване. Те я съветват да се обърне в най-скоро време към лекар, който да изследва неврологичния й статус. \r\n     \r\n \r\n ", "date": "2019.06.19", "title": "Зеленски се оправдава странно за треперещата Меркел"}
{"url": "https://standartnews.com/svyat/v-sashch-khvanakha-16-t-kokain-za-1-mlrd-dolara-395160.html", "text": "Властите в САЩ обявиха, че са задържали около 16 тона кокаин с приблизителна стойност повече от 1 милиард долара в исторически удар срещу наркотрафика. Дрогата е била открита на кораб в пристанището на Филаделфия. \"Това е една от най-големите залавяни някога пратки в историята на САЩ. Такова количество кокаин може да убие милиони - МИЛИОНИ, хора“, написа в Туитър Уилям Максуейн, прокурорът на източния район на Филаделфия. \"Членовете на екипажа на кораба са арестувани и срещу тях са повдигнати обвинения за федерални престъпления“, допълват от кабинета на прокурора. Наркотиците са били открити в седем контейнера на борда на товарен кораб, който се подготвял да замине за Европа, след като преди това е бил в Чили, Панама и на Бахамските острови, пишат американските медии. Полицията е направила удара след като през март задържа 1.5 тона кокаин в пристанището на Ню Йорк – най-голямата пратка от повече от 25 години насам. Рекордът е 21 тона кокаин в Калифорния през 1989 г., като същата година бяха заловени още 14 тона в Тексас. САЩ, най-големият консуматор на наркотици, в момента са изправени пред смъртоносна епидемия от опиоиди, коментира АФП. Средно в страната от свръхдоза през 2017 година са умирали 197 души дневно, сочи статистиката на Центъра за контрол и превенция на заболяванията в САЩ.", "date": "2019.06.19", "title": "В САЩ хванаха 16 т кокаин за 1 млрд. долара"}
{"url": "https://www.standartnews.com/sport/osvobodikha-mishel-platini-395176.html", "text": "Бившият президент на УЕФА Мишел Платини е бил освободен късно снощи след разпита, проведен в парижкото предградие Нантер, съобщи Би Би Си. Французинът отново заяви, че е абсолютно невинен по обвиненията в корупция при избора на Катар за домакин на световното първенство по футбол през 2022 година, който се състоя през 2010-а. Платини разкри, че разпитът е бил много дълъг. „Разговорът продължи много дълго, но като отчитам количеството въпроси, на които трябваше да отговарям, нямаше как да бъде иначе. Питаха ме за европейското през 2016 година, за световните първенства в Русия и Катар и за ФИФА“, каза 63-годишният трикратен носител на „Златната топка“. Платини беше избран за шеф на УЕФА през 2007 година и заемаше поста до 2015-а. \r\nКатар спечели домакинството на Мондиал 2022 с 14:8 гласа, а другият кандидат беше САЩ. Двама членове на комисията бяха извадени от гласуването след обвинения в корупция. Половината от 22-мата гласували, които определиха домакините на Мондиал 2018 (Русия) и Мондиал 2022 (Катар), бяха глобени, отстранени от длъжност, изправени пред съда или лишени от правото да заемат постове, свързани с ръководни футболни дейности.", "date": "2019.06.19", "title": "Освободиха Мишел Платини"}
{"url": "https://standartnews.com/kultura/lukanov-likvidira-nauchno-tekhnicheskoto-ni-razuznavane-395173.html", "text": "В новата си книга „Тайни и загадки на „Тихия фронт“ Венелин Митев разказва за известни български разузнавачи и контраразузнавачи –  личности с висока степен на емоционална интелигентност, които ценят работата в екип,  винаги спазват закона и не страдат от липса на морал за разлика от Джеймс Бонд. Много страници са посветени и на топ ченгетата на Царска България, сред които особено се откроява митичният Никола Гешев, както и на трима от разкритите в края на 60-те и началото на 70-те години на миналия век шпиони, работили срещу България. Предлагаме ви интригуващи откъси от томчето на „Книгомания“.  „Читателите от по-старото поколение сигурно си спомнят, че веднага след промените у нас, в началото на 1990-а в България пристигна на посещение държавният секретар на САЩ Джеймс Бейкър. Малцина обаче знаят, че още на другия ден след като той си заминава, тогавашният премиер Андрей Луканов вика ръководството на научно-техническото разузнаване (НТР) и му  съобщава, че Бейкър твърдо му е заявил, че ако в най-кратък срок българското НТР не бъде разформировано, на страната ни ще бъде нанесен „непоправим удар“. Шефовете на НТР се противопоставят, обясняват, че това е суверенен проблем и едва ли има държава, която би се отказала от такава високоефективна национална структура. Луканов обаче отсича: „Разберете, славното време приключи“ и се разпорежда да пристъпят към незабавно ликвидиране на службата и да му докладват за изпълнението. Ето по такъв начин бе решена съдбата на българското НТР, при положение, че приносът му за икономиката на страната е неизмерим. Добре запознати специалисти твърдят, че приходите от осигуряваната в резултат на дейността на НТР информация далеч надхвърлят общите разходи за българското разузнаване. На практика разузнаването се самоиздържа. По придобити от НТР данни и технологии в България се създават модерни предприятия, откриват се десетки хиляди нови работни места и се обновяват цели клонове на индустрията.  Дейността на НТР  има много широк обхват: електроника, комуникации, биотехнологии, роботика, химия, лазерна техника, фармация. Именно тогава в областта на електронноизчислителната техника България става третата страна в света, след САЩ и Япония, която произвежда записващи устройства с особено висока плътност на записа. Благодарение на НТР страната ни се снабдява с множество нови технологии и  нови сортове житни култури, понякога по доста куриозен начин. Като например този: В една западна държава, известна с много високите си добиви, разрешават на наши хора да посетят техни полета, но категорично им забраняват да снимат или да вземат каквито и да е образци. Първо им предлагат семена, но на баснословна цена, която нашата страна  не може да плати. Намира се обаче изобретателен човек, чиито  панталони са с по-широки маншети. И както си върви, той тръска класовете и зърната падат в маншетите му. Събират се достатъчно. Но този човек казва това на още двама души от делегацията. И става същото, както някога с Марко Поло, който преди осем века пренесъл бубено семе в тояжката си, с която се е подпирал по пътищата.  През 1972 г. в гигантски фармацевтичен завод край Лондон гостува българска делегация и един от нейните членове, оперативен работник от НТР, изостава и потапя носната си кърпа в съд с пеницилин “Г 43 000” единици, неизвестен дотогава у нас. По това време България произвежда пеницилин до 20 000 единици. Човекът от делегацията се връща в посолството и пеницилинът бързо заминава с дипломатическа поща за България. У нас той успешно е възпроизведен, внедрен и заводът в Разград започва неговото производство. В секретен на времето документ от 1982 г., публикуван в сборника „Държавна сигурност и научно-техническото разузнаване”, четем: „В резултат на успешна агентурно-оперативна дейност в периода 1977–1981 г. бяха придобити технологии за производство на пеницилин, амоксицилин, утицилин, стерилен амоксицилин, ампицилин, тубоцин, тетрациклин и други антибиотици. Тези технологии са внедрени в редовно производство...“  Дейността на НТР е тясно свързана с работата на висококвалифицирани специалисти от различни научни институти – 900 доценти и професори, 5000 хабилитирани научни работници и около 10 000 дипломирани инженери. За съжаление, след 10 ноември 1989 г. мнозина учени заминаха зад граница. Над 5000 души българи с ниво от доктор на науките нагоре работят в Съединените щати. Като се има предвид, че стойността на производство на един доктор на науките там е минимум 1 милион долара, като ги умножим, получаваме 5 милиарда. И това е минимум – само за подготовката им. Хачо Бояджиев 8 години се е подвизавал на „Тихия фронт“ Не е за вярване, но известният телевизионен, театрален и кинорежисьор професор Хачо Бояджиев в младежките си години е бил вербуван от Държавна сигурност и дълго време е бил нелегал. Ако не знаете какво е „нелагал“, ще кажа, че това е оперативен работник или агент на разузнаването, който пребивава със съответни задачи в друга държава под чужда самоличност и е легендиран като местен или гражданин на друга страна. Животът на нелегала е изпълнен с необикновени приключения, той е принуден да преодолява най-различни пречки и да се измъква от безнадеждни ситуации, които разни специални служби му устройват. Той няма дипломатически паспорт. Ако загази, консулът няма да дойде да го спаси. Държавата няма да се намеси. Той е извън закона. Действа сам и няма на кого да разчита. Хачо попада в разузнаването в годината, когато завършва ВИТИЗ (днес НАТФИЗ). Личните му качества, богатата култура и езиците, които знае, го правят подходящ за нелегален разузнавач. Известният разузнавач Димитър Вандов, който по това време работи в най-дълбоко засекретения отдел на външното разузнаване, започва проучването му с всички средства, с които ДС разполага. Налага се да отиде в Нови пазар, където е преминало детството и юношеството на Хачо. Отзивите за него са повече от положителни. От регистрите на общината научава, че Хачо е извънбрачно дете. Роден е в София на 20 януари 1932 г. от майка чужда гражданка, тогава едва 18-годишна. Тя живее у нас, след като родителите й – фалирали фабриканти – се преселват в България. Хачо е роден с името Имре Соколов и когато е само на двайсет дни, го осиновява семейство Бояджиян. Този факт го прави още по-подходящ за нелегален разузнавач, защото по линия на родната си майка има право на чуждо гражданство и чужд задграничен паспорт. По-късно Вандов установява и кой е бащата на Хачо. Оказва се, че това е известен български спортист – Димитър Соколов, републикански и балкански шампион по автомобилизъм и мотоциклетизъм през 30-те години на XX век.   Още при първата си среща с Хачо Вандов му говори откровено, ясно и конкретно. Казва му, че подробно го е проучил и че има всички качества да стане нелегален разузнавач. Обяснява му и в коя страна възнамеряват да го изпратят. Посочва му също, че семейство Бояджиян, които са го отгледали, не са рождените му родители. Назовава имената на истинските му майка и баща и обещава да го запознае с тях. По-късно такава среща наистина е уредена. Казва му също, че може да получи гражданството на майка си и да вземе чужд задграничен паспорт, който да използва. По законите на конспирацията нелегалите не трябва да влизат в сградата на разузнаването, за да не бъдат разкрити дори от колегите, затова Вандов му осигурява тайна квартира, където го подготвя за нелегален разузнавач.  Подготовката продължава три години. През това време Хачо изучава страната, чийто паспорт ще притежава, и държавата, където ще разузнава. Подробно се запознава с „легендата” на новата си самоличност, с официалните мотиви за пребиваването си във въпросната страна, чието име Вандов не разкрива по обясними причини. Хачо усвоява и основните тънкости на работата – как се създават връзки с интересни лица, как се вербуват агенти, и то главно под „чужд флаг”, как се организира връзка с Центъра и т.н. Специалисти го подготвят по радиовръзка, микрофотография и тайникови операции. В подготовката му има и много часове за овладяване на чужди езици.  За междинна страна по извеждането му е използвана Австрия. Няколко пъти го командироват във Виена вече с новата самоличност и чуждия паспорт. Задачата му е да установи делови контакти с фирми, от които ще получава стоки за своя бизнес в страната, където ще разузнава. Дават му и пари, които той внася във виенска банка. С тях трябва да развива бизнеса си и да посреща оперативните и личните си нужди. Когато подготовката му вече е завършена, го изпращат в „тила на врага”, където много бързо се ориентира в обстановката, устройва се съобразно легендата, че е бизнесмен, и започва активна разузнавателна дейност. В тази страна той работи четири години. След това го прехвърлят във втора натовска държава, където при нелегални условия работи още четири години. И в двете държави е много активен, настъпателен, дисциплиниран, точен и ефективен, бързо създава подходящи връзки, точно оценява кои от тях могат да бъдат вербувани и кои могат да бъдат използвани „на тъмно”. Успява да привлече няколко ценни агенти и получава от тях строго секретна информация.", "date": "2019.06.19", "title": "Луканов ликвидира научно-техническото ни разузнаване"}
{"url": "https://www.standartnews.com/sport/i-geraynt-tomas-vleze-v-bolnitsa-395187.html", "text": "Уелският колоездач Герайнт Томас падна вчера по време на Обиколката на Швейцария и беше откаран в болница, съобщи Би Би Си. От неговия отбор Инеос обаче заявиха, че той ще бъде готов да защитава титлата си на Обиколката на Франция, която започва на 6 юли в Брюксел. Томас има ожулване на рамото и рана над дясното си око, уточниха от тима. „Разбира се, че е притеснителен този инцидент и това наруши подготовката ми. Но има много време до старта в Брюксел“, изрази оптимизъм и 33-годишният шампион. Герайнт Томас ще бъде лидер на Инеос на „Тур дьо Франс“, след като съотборникът му Крис Фруум падна тежко миналата седмица и ще пропусне надпреварата. фото ЕПА/БГНЕС", "date": "2019.06.19", "title": "И Герайнт Томас влезе в болница"}
{"url": "https://standartnews.com/kultura/art-falshifikati-zalivat-sveta-395184.html", "text": "Фалшивите произведения на изкуството стават все по-голям проблем за музеите и  галериите по света. Много от тях се появяват в изложби и в частни колекции, какъвто е нашумелият случай с експозицията “Модернизъм и авангард. Българската перспектива” в „Структура“. Често за кураторите и специалистите е трудно да разпознават фалшиви творби, защото не разполагат със задължителната  технология. За директора на която и да е институция е неловко и скъпо да разбере, че един от шедьоврите, които показва, е копие или фалшификат. Британският музей, например, плаща 440 000 паунда (около 700 000 долара) за фалшива египетска статуя през 2003 година. Но печалбата не е единствената причина, която мотивира професионалните фалшификатори. Някои от най-добрите между тях се опитват да създадат авторски произведения, но не успяват да получат признание. Обикновено фалшификаторите са художници или реставратори, което ги прави много квалифицирани – те познават технологията, която се използва за идентифициране на произведения на изкуството. Понякога самите те „произвеждат“ документите, придружаващи известни картини или скулптури. По този начин копията не могат да бъдат идентифицирани в продължение на години или дори десетилетия. Днес изкуството се е превърнало в мощна инвестиция, така че пазарът за фалшиви творби става все по-голям. Интернет се оказва добър „помощник“ в подобни случаи, тъй като е най-лесно да се измислят „изгубени“ или „липсващи“ произведения на майстор - глобалната мрежа може да даде бърза информация по темата. Някои фалшификатори са достатъчно смели да копират произведения на живи художници ида ги представят като „открити“. В един от най-големите криминални казуси в историята на изкуството „Скотланд ярд“  арестува Шон Грийнхол, създал над 120 картини и скулптури и останал незабелязан за почти 20 години. Прочутият британски фалшификатор дори обяви, че е създател на картина на стойност 100 милиона паунда, приписвана досега на Леонардо да Винчи. Според Грийнхол, арестуван през 2006 г. за други успешни фалшификати, за модел на „Портрет на млада годеница“ - известен и като „Ла бела принчипеса“, е използвано момиче от местен супермаркет. Днес се смята, че поне половината от творбите, които са в обръщение на световния арт пазар, може да са фалшиви. Повечето от тях се продават на търгове в Лондон. Джон Маят – учител по рисуване и един от най-големите фалшификатори на 20 век, отива в затвора за „създаване“ на творби на Пикасо и Реноар. След като излиза от затвора през 2000 г., той дава  десетки интервюта и започва да рисува единствено оригинали, които сега се продават на доста висока цена. Друг куриозен случай е свързан с почти цялата колекция с работи на художника на пейзажи от края на 19 век Етиен Терус. Френското село Елн открива, че 82 от 140 картини в сбирката на местния музей са фалшификати. Всъщност дори най-големите музеи в света имат поразителен брой фалшиви картини в колекциите си. Вестник Independent, например, смята, че след 100 години 20% от произведенията в големите музеи на Великобритания ще „сменят“ авторите си. Вестникът публикува тази информация заради изложба на Националната галерия, която показва колко пъти музеят е бил измамен с фалшиви картини през годините. Понякога реставрацията или изследването, ръководено от куратор, разкрива, че картината не е дело на приписвания художник, какъвто е случаят с „Колоса“ на Гоя - всъщност дело на един от неговите чираци. На изложба на Модилиани в херцогския дворец в Генуа става ясно, че всички картини са фалшиви. Има и обратна страна на монетата, макар и рядко, пише Art.price. \"Фалшивият\" Ботичели днес се смята за оригинален. Неговата малка версия на Madonna of the Pomegranate доскоро беше приписвана на неизвестен художник, а сега се знае, че е от ателието на ренесансовия майстор. След като премахват горния слой лак и провеждат тестове, британски експерти вече са убедени, че това е най-ранната версия  от около 1487 година на оригинала от галерия „Уфици“ във Флоренция. Истината е, че понякога е наистина трудно да се открие разликата между фалшив и истински артефакт без задълбочено проучване с нови технологии, съчетано със зорките очи на експертна група. Това е особено вярно за творбите на старите майстори, които често се крият под векове на ретуширане и слоеве лак. Подобни коментари се появиха и за най-скъпото произведение в света – Салваторе Мунди от Леонардо, претърпяло редица сериозни реставрации и ретуширане преди рекордния аукцион. Факт е, че почти всеки музей в света е жертва на недобронамерени специалисти и фалшификатори. Но може би истинският въпрос не е за автентичността, а за това, което ние изпитваме пред картината. Дали отиваме в галерията, за да видим платната, които харесваме или защото са подписани от Рембранд или Ван Гог?", "date": "2019.06.19", "title": "Арт фалшификати заливат света"}
{"url": "https://standartnews.com/svyat/sdyat-nikola-sarkozi-za-koruptsiya-395203.html", "text": "Бившият френски президент Никола Саркози не успя да избегне съдебен процес по обвинения в корупция и злоупотреба с влияние и вероятно ще трябва да се яви в съда през следващите месеци, предаде БГНЕС. Касационният съд на страната реши, че има основания за процес срещу Саркози. Под отговорност ще бъде подведен и неговият адвокат Тиери Херцог, както и бившият съдия Гилбърт Азиберт. „Това означава, че сега процесът наистина ще стартира”, съобщи източник, запознат със случая. Адвокатите на Саркози не бяха открити за коментар. Случаят за злоупотреба с влияние се съсредоточава върху разговорите между Херцог и Азиберт, които са били подслушвани от следователи. Те са разследвали твърденията, че Саркози е приел незаконни плащания от наследницата на козметичния гигант „L'Oreal” Лилиан Бетенкур за президентската си кампания през 2007 година. Проучването разкри също, че Саркози и Херцог често са комуникирали чрез мобилни телефони, получени под фалшиви самоличности. През 2014 г. Саркози стана първият бивш френски президент, задържан в полицейски арест по време на предварителния етап на разследването. Саркози не е първият бивш президент, който е бил преследван. Неговият предшественик Жак Ширак получи две години условна присъда през 2011 г. за присвояване и злоупотреба с публични средства по времето, когато е бил кмет на Париж.", "date": "2019.06.19", "title": "Съдят Никола Саркози за корупция"}
{"url": "https://www.standartnews.com/sport/yasen-e-i-vtoriya-spernik-na-ludogorets-za-shampionskata-liga-395178.html", "text": "Отборът на Лудогорец би играл във втория предварителен кръг на Шампионската лига по футбол срещу победителя от срещата между аутсайдерите Дюделанж (Люксембург) и Валета (Малта), отреди тегленият днес жребий в централата на УЕФА в Нион, Швейцария. За целта обаче първенецът на България трябва да отстрани преди това унгарския шампион Ференцварош. Първите срещи са на 23 или 24 юли, когато Лудогорец би бил домакин, а реваншите ще се изиграят на 30 и 31 юли 2019 г. В Дюделанж играе българинът Едисон Йорданов, а отборът стигна до груповата фаза на Лига Европа миналия сезон. Валета е 25-кратен шампион на Малта. \r\nЗагубилият мача между Ференцварош и Лудогорец от първия предварителен кръг в Шампионската лига ще играе срещу загубилия от двойката Валур (Исландия) - Марибор (Словения) във втория квалификационен кръг в Лига Европа (шампионски поток), отреди тегленият в Нион жребий. \r\nЕвентуалните срещи са на 25 юли и 1 август. В 14 часа евентуалните си съперници ще научат и останалите български тимове, участници в Лига Европа - ЦСКА-София, Левски и Локомотив (Пловдив). В първия кръг \"червените\" ще трябва да преодолеят черногорския Титоград, Левски - словашкия Ружомберок, а пловдивчани се включват направо от този етап.  Сред най-опасните потенциални опоненти на жребия във втория кръг за ЦСКА-София са италианският Рома и шотландският Рейнджърс. За Левски това са полският Легия, чешкият Яблонец, австрийският Щурм и холандският Утрехт. А за Локомотив (Пд) неприятните варианти са френският Страсбург, холандският АЗ Алкмаар и румънският ФКСБ.", "date": "2019.06.19", "title": "Ясен е и втория съперник на Лудогорец за Шампионската лига"}
{"url": "https://www.standartnews.com/sport/brazilka-s-nov-rekord-po-golove-na-svetovni-po-futbol-395166.html", "text": "Бразилия и Австралия си осигуриха класиране за осминафиналната фаза на Световното първенство по футбол за жени, което се провежда във Франция. \r\nВъв Валансиен Бразилките надиграха Италия с минималното 1:0 след попадение на Марта (в средата на снимката) от дузпа в 74-ата минута. Това бе 17-ият гол на нападателката на световни първенства, с което тя оглави еднолично вечната класация за голмайстори на световни финали при мъжете и жените, като изпревари Мирослав Клозе, който има 16 попадения. Към Бразилия във фазата на 1/8-финалите се присъедини и тимът на Австралия. В Гренобъл представителките на страната континент не оставиха шансове на Ямайка и ги победиха с убедителното 4:1. И четирите попадения бяха отбелязани от Сам Кър, докато почетният гол за Ямайка вкара Хавана Солон. Така в крайното класиране в група C Италия, Бразилия и Австралия завършиха с равен брой точки – по шест, но италианките оглавиха таблицата поради по-добрата си голова разлика. Бразилките останаха втори, докато австралийките – трети. Австралия вече знае своя съперник в спора за място на четвъртфиналите и това е Норвегия, като мачът ще се проведе в събота. Италия и Бразилия ще почакат, за да разберат своите опоненти. \"Адзурите\" чакат Нигерия или Китай, докато \"селесао\" ще играе срещу един измежду домакина Франция и Германия. фото ЕПА/БГНЕС", "date": "2019.06.19", "title": "Бразилка с нов рекорд по голове на световни по футбол"}
{"url": "https://www.standartnews.com/sport/natsionalnata-tenis-liga-praznuva-s-yambol-395175.html", "text": "Турнирът на Националната тенис лига (НТЛ) стана част от  празника на град Ямбол. На кортовете в градския парк дойдоха тенисисти от целия регион, които играха с желание и амбиция два дни, за да излъчат победителите в поредния епизод от годишната надпревара в лигата. С  голямата помощ на Спиди, НТЛ успешно провежда  кампанията за 2019 година. Горещото време не попречи  на сериозните битки, които се разиграваха на кортовете на ТК „Ямбол“. Напрежението от игрището се предаваше и на зрителите и те с много голям интерес наблюдаваха мачовете.  Победители те -  Станислав Манолов /18-40/, Ивайло Стоянов/40+/ имаха достойни противници в лицето на Николай Черноземски и Петър Чолаков.След  тригодишно отсъствие в лигата се завърна с гръм и трясък Веселин Киров, който с партньора си на двойки Чолаков спечелиха безапелационно двойките при мъжете 45+ Следващата проява от календара на НТЛ е провеждане съвместно с Българска Мастерс федерация на Държавно Първенство по тенис за ветерани, на кортовете на ТК“Дема“ гр.София в събота и неделя /22 и 23 юни/", "date": "2019.06.19", "title": "Националната тенис лига празнува с Ямбол"}
{"url": "https://www.standartnews.com/sport/levski-gostuva-v-prviya-mach-na-ruzhomberok-395164.html", "text": "Левски ще гостува на Ружомберок в Словакия в първия квалификационен кръг на Лига Европа. Промяната бе направена късно снощи от УЕФА в Нион, където бе теглен жребият за този етап от надпреварата. Първият мач ще бъде в Ружомберок на 11 юли, а реваншът – на 18 юли на стадион „Виваком Арена Георги Аспарухов“ в София.", "date": "2019.06.19", "title": "Левски гостува в първия мач на Ружомберок"}
{"url": "https://standartnews.com/biznes/kruizna-liniya-shche-svrzhe-burgas-i-istanbul-395154.html", "text": "Бърза круизна линия пред лятото ще свързва Бургас и Истанбул. Само за 4 часа туристите ще могат да стигат от единия морски град до другия. Вчера беше направено първото експериментално плаване, съобщи Нова телевизия. Очаква се линията да заработи от 1 юни следващата година. Високоскоростните катамарани ще плават през ден, а пасажерите ще имат междинна спирка в турския град Инеада, който разполага с най-дългите черноморски плажове - цели 33 км. \"Икономическият модел е базиран на една прогнозна цена от 70 евро на плаване в двете посоки и от 1 юни до 15 септември е планирано през ден 45 плавания в едната и 45 плавания в другата посока, като се избягват границите. Пасажерите или туристите ще бъдат в сърцето на Истанбул и в сърцето на Бургас на морска гара\", каза изпълнителният директор на Пристанище Бургас Диян Димов.", "date": "2019.06.19", "title": "Круизна линия ще свърже Бургас и Истанбул"}
{"url": "https://standartnews.com/kultura/shal-s-bg-shevitsi-poluchi-ornela-muti-v-ndk-395218.html", "text": "Орнела Мути, която кацна привечер в столицата, получи рози, шал с БГ шевици и книга за София на церемония в кино „Люмиер“. Армаганите бяха поднесени на гостенката от името на Йорданка Фандъкова, която не успя да се класира за галата на Италианския фестивал. Актрисата, играла в стотина филма, пръскаше чар, грация и супер елегантност. Звездата се появи в страхотен черен ансамбъл на стария си приятел Джорджо Армани – с панталон и горна част без ръкави. „О, и тук е много топло. Но съм щастлива, че съм с вас“, поздрави тя домакините и феновете, които я обсадиха. Сеньора Франческа Ривели, както е рожденото име на хубавата жена, даде автографи на десетина от най-големите късметлии.  Звездата сподели на бързо, че киното е нейният живот и каквото и да се случва, то винаги е свързано с него. Напоследък тя не говори за бизнеса си извън изкуството, но доскоро се знаеше, че има преуспяващи линии за бижута, които се продават много добре в Милано, Париж и Москва. В мегаполисите на Русия са големи нейни почитатели. Да припомним, че през 2010-а година Орнела пренебрегна участието си в спектакъл в „Театро Верди“, за да отиде на благотворителна вечеря с Путин в Санкт Петербург. Преди няколко дни италиански съд потвърди наказанието – глоба от 500 евро заради измама с медицинско свидетелство и условна присъда от шест месеца.", "date": "2019.06.19", "title": "Шал с БГ шевици получи Орнела Мути в НДК"}
{"url": "https://standartnews.com/biznes/prodavame-nov-dlgosrochen-dlg-ot-400-mln-leva-395168.html", "text": "Министерството на финансите емитира нов дълг от 400 млн. лева. Днес БНБ ще проведе аукциони за две емисии дългосрочни облигации (ДЦК) със срок на падежа съответно 10,5 и 20 години. Лихвените проценти по тях са 0,5% и 1,5%, става ясно от съобщение на централната банка. Решението е изненадващо - защо има нужда от нов дълг в момента при такова голямо преизпълнение на бюджета, пита сайтът epicenter.bg. Решението на МФ идва, без да е обявено в емисионния календар за месеца. Освен това обичайно обявленията за предстоящ аукцион се публикуваха от БНБ седмица по-рано, докато сега поканата е от понеделник следобед за сряда. Донякъде изненадващ е и фактът, че на вътрешния пазар рядко се е случвало да се емитират две емисии в един ден, и то в толкова големи обеми, още повече да се прави в слабия летен сезон. Последно такова струпване имаше през 2014 г., когато имаше дефицит и трябваше да се оказва подкрепа на Фонда за гарантиране на влоговете след фалита на КТБ. От Министерството на финансите засега отказаха коментар за целта на емисиите. Огромният фискален резерв и отличното изпълнение на бюджета към момента не предполагаха, че МФ ще прибегне до нови емисии през 2019 г. Лихвата по новите облигации за 10,5 години е значително по-ниска от тези, които бяха емитирани за последно преди две години – тогава купонът беше 1,95%, а сега е 0,5%. По отношение на 20-годишните няма аналогична база за сравнение на вътрешния пазар, но 25-годишните, които държавата предложи през януари 2018 г. бяха с лихва 2%. Книжа с 20-годишен срок на падежа има по външния дълг, но те са емитирани през 2015 г. и реално срочността им вече е по-кратка. Обявеният годишен лихвен процент е само индикативен показател, като реалната доходност по книжата ще се определи в зависимост от търсенето на аукциона. България може да си позволи да поеме нов дълг, тъй като има едно от най-ниските съотношения спрямо БВП – 19,7% към края на април. Това е едно от най-ниските нива в ЕС, но с новите емисии темпът, с който намалява, ще се забави. Общо размерът на държавния дълг е 11,6 млрд. евро, като от него 2,53 млрд. са вътрешен, а 9,08 млрд. евро външен. Около 3.9 млрд. евро от външния – емитирани на глобалните пазари облигации, обаче реално също се държи от местни банки, пенсионни фондове и застрахователи. Намалението на държавния дълг за първите 4 месеца на 2019 г. е с около 600 млн. евро, като се дължи почти изцяло на падежиране на емисии и изплащане на заеми на вътрешния пазар.", "date": "2019.06.19", "title": "Продаваме нов дългосрочен дълг от 400 млн. лева"}
{"url": "https://www.standartnews.com/sport/khrvati-chakat-tsska-sofiya-vv-vtoriya-krg-za-liga-evropa-395189.html", "text": "ЦСКА ще се изправи срещу хърватския Осиек във втория квалификационен кръг на Лига Европа. Това ще се случи ако \"червените\" отстранят в първия кръг Титоград от Черна гора. \r\nТака момчетата на Добри Митов ще имат за съперник отново тим от Балканите! Сред евентуалните съперници на ЦСКА бяха италианският гранд Рома, Глазгоу Рейнджърс воден от Стивън Джерард, друг хърватски тим - Хайдук Сплит, както и швейцарския Люцерн. Мачовете ще се играят на 25 юли и 1 август.", "date": "2019.06.19", "title": "Хървати чакат ЦСКА - София във втория кръг за Лига Европа"}
{"url": "https://www.standartnews.com/sport/voleybolistkite-padnakha-ot-kitay-395205.html", "text": "Националният отбор на България по волейбол за жени допусна загуба с 0:3 (18:25, 19:25, 16:25) от Китай във втория си мач от кръга на турнира в Нинбо от Лигата на нациите. Поражението е общо 12-о за момичетата на Иван Петков, които имат и две победи в общо 14 мача. За Китай успехът е под номер 11 и с него азиатките излязоха поне временно начело в общото класиране с 32 точки, една повече от Бразилия и Италия. Най-резултатна за българския отбор бе Силвана Чаушева с 13 точки. Нася Димитрова добави 9. \r\nЗа Китай Тин Чжу завърши с 15 точки, а по 10 реализираха Синюе Юан и Минюан Ху. В четвъртък България ще изиграе последния си мач от Лигата на нациите, който е срещу Германия.", "date": "2019.06.19", "title": "Волейболистките паднаха от Китай"}
{"url": "https://standartnews.com/balgariya-obshtestvo/goranov-po-niskoto-dds-nyama-da-namali-tsenite-395196.html", "text": "Намаляването на данъка за добавена стойност /ДДС/ няма да промени цената за крайния потребител. Това няма да стане нито при намаляване на общата ставка, нито при диференцираните ставки. Това каза министърът на финансите Владислав Горанов на заседанието на Националния съвет за тристранно сътрудничество /НСТС/ в Министерския съвет, където беше разгледан предложеният от ПГ на \"БСП за България\" Закон за данък върху добавената стойност. Предложеният законопроект предвижда намаляване на стандартната данъчна ставка за брашно, изделия от брашно, месо, мляко и яйца от 20 на 5 процента, както и на лекарствата на 9 процента. Финансовият министър даде за пример, че след като в Гърция ДДС намаля, цените са се запазили. От създаването на системата за ДДС всички държави след 80-те години се стремят да постигнат синхронизация и единност на ставките. \"Силни синдикати и слаби правителства са довели до тази фрагментация на данъка в Европа и повярвайте, че нито един мой колега финансов министър не е щастлив от това\", изтъкна Владислав Горанов. Той бе категоричен, че нито една от целите, описана в мотивите на вносителите, няма да бъде постигната.  Финансовият министър бе изтъкна, че намаляването на ДДС задължително ще изисква увеличение на прякото облагане. Според него сегашната система е постигнала баланс и събираемостта е относително добра. Опитът да се преструктурира системата ще доведе до стрес в икономическите субекти и без да се говори за ефекта върху фиска, добави той. Владислав Горанов смята, че най-грешният възможен инструмент за постигане на справедливост на уязвимите групи хора е чрез промяна на ДДС, защото той важи еднакво както за хората с високо материално, така и за тези по-ограничени възможности. \"През данъците никой не си оправил икономиката и не е постигнал справедливост в обществото, завърши Владислав Горанов.", "date": "2019.06.19", "title": "Горанов: По-ниското ДДС няма да намали цените"}
{"url": "https://www.standartnews.com/sport/pomosim-zhrebii-za-loko-pd-v-liga-evropa-395200.html", "text": "Носителят на Купата на България хо футбол Локомотив (Пловдив) ще срещне босненския Радник (Биелина) или словашкия Спартак (Търнава) във втория предварителен кръг на Лига Европа. Това определи тегленият преди малко жребии. Пловдивският тим е единственият български представител, който започва от второто стъпало в евротурнирите. Спартак елиминира Левски през сезон 2011/2012 в 3 квалификационен кръг на Лига Европа след дузпи. Радник пък игра с Берое през сезон 2016/2017, а българският тим продължи напред след равенство и победа. Локомотив избегна силни съперници като Страсбург, Стяуа и АЗ Алкмаар. През XXI век черно-белите имат само три участия в европейските клубни турнири. През сезон 2004-2005, след като беше станал шампион пловдивският тим стигна само до втория предварителен кръг на Шампионската лига. Година по-късно изигра четири мача в Купата на УЕФА. Последното участие на Локо в Европа бе през сезон 2012/2013, когато участваше в Лига Европа като финалист за Купата на България. \"Смърфовете\" играха с Витес и отпаднаха след 4:4 вкъщи и 1:3 като гост.", "date": "2019.06.19", "title": "Поносим жребии за Локо (Пд) в Лига Европа"}
{"url": "https://standartnews.com/biznes/fibank-provede-obshcho-sbranie-na-aktsionerite-395202.html", "text": "На 19 юни 2019 г. в “София Хотел Балкан” се проведе редовно общо събрание на акционерите на Fibank (Първа инвестиционна банка). На събранието присъстваха Неделчо Неделчев - Главен изпълнителен директор (CEO) на банката и изпълнителните директори: Светозар Попов, Севдалина Василева, Чавдар Златев, и Живко Тодоров - Главен финансов директор (CFO). Ръководството на Fibank представи пред присъстващите акционери доклад за дейността и финансовите резултати на банката за 2018 г. Активите на Fibank достигат 9.587 млрд. лв. в края на 2018 г., като нарастват с 666 млн. лв. или 7,46%. Основен принос за увеличението на активите през годината имат кредитите и авансите. Отпуснатите кредити от банката към фирмите се увеличават за изминалата година с 11%. През 2018 г. кредитите към малки и средни предприятия нарастват с 16,7%. Брутният портфейл от кредити на физически лица се увеличава с 12%. При ипотечни кредити ръстът е с 18,3% за изминалата година, а потребителското кредитиране бележи ръст от 19,9%. Същевременно банката остава една от най-предпочитаните от населението за спестяване. Възвръщаемостта на капитала (след данъци) е 19,24%. Нетната печалба за 2018 г. се увеличава с 85,9% като достига до 171.5 млн. лв. Акционерите на банката гласуваха тя да не бъде изплащана като дивидент, както и да не бъдат извършвани други отчисления от печалбата на банката с цел включването й в базовия собствен капитал от първи ред.", "date": "2019.06.19", "title": "Fibank проведе общо събрание на акционерите"}
{"url": "https://www.standartnews.com/sport/luis-enrika-se-otkaza-ot-ispaniya-395207.html", "text": "Треньорът на испанския национален отбор Луис Енрике напуска поста си и повече няма да води \"Ла Фурия\", гръмнаха местните медии. Специалистът е подал оставка, като е посочил лични причини, попречили му да бъде близо до отбора в няколко мача. Временно на поста застава помощникът му Робърт Морено, а шефовете на местната федерация се събират извънредно, за да намерят решение на казуса. Луис Енрике беше назначен след Мондиала в Русия, като записа 8 победи и 2 загуби начело на тима. Следващият мач на Испания е евроквалификацията с Румъния на 5 септември.", "date": "2019.06.19", "title": "Луис Енрике се отказа от Испания"}
{"url": "https://www.standartnews.com/sport/levski-s-po-lek-spernik-ako-stigne-vtori-krg-395197.html", "text": "Спечелилият за трета поредна година плейофа от Първа лига за влизане в Лига Европа Левски успя да избегне двата най-тежки възможни съперници във втория квалификационен кръг на Лига Европа. Ако \"сините\" се справят със словашкия Ружомберок в първи кръг, те ще се изправят срещу победителя от двойката между АЕК Ларнака (Кипър) и Петроклуб Хонещи (Молдова). По този начин тимът на Петър Хубчев избегна далеч по-неприятни съперници в лицето на Щурм Грац (Австрия) и Утрехт (Холандия). Битките от втория квалификационен кръг са на 25 юли и 1 август. ", "date": "2019.06.19", "title": "Левски с по-лек съперник ако стигне втори кръг"}
{"url": "https://standartnews.com/biznes/biznest-trsi-golemi-ednoetazhni-ofisi-395185.html", "text": "Големите компании целенасочено търсят сгради с по-голяма етажна площ, което им дава възможност да позиционират всичките си служители на един етаж, вместо на няколко. Целта е да се улесни управлението на процесите както и комуникацията между екипите. Това става ясно от анализ на инвестиционната компания Lion’s Head Investments. Наематели с офиси над 1500 кв. м преобладават в ключовите бизнес сгради в столицата. „През тази година над 60% от запитванията за наем в Megapark са за офиси с площ над 1000 кв. м. Процесът на окрупняване е двустранен – наемателите предпочитат да са в един офис, на един етаж, ако е възможно, пред алтернативата да имат няколко офиса в един град, а ние - инвеститорите от своя страна, следваме логиката на проектиране на сградата - голяма етажна площ, тип „open space”, за да предоставим необходимата площ  и възможност за разширение на нашите наематели”, обяви Сергей Койнов, изпълнителен директор на Lion’s Head Management. По-голямата наета площ е свързана и с по-дълги договори за наем. В София срокът на договорите е обичайно 5 години, а в Букурещ - между 5 и 10 години. И в двата града обаче зачестяват споразуменията със срок от 10 години, особено при по-голям обем наети площи. Налице са и стимули за удължаване на периодите на вече подписани договори за наем, което в много случаи е от взаимен интерес за наематели и инвеститори. „Ако преди години дългосрочните наеми бяха желание и цел на собствениците на сградите, днес те са по-скоро едно от задължителните изисквания на големите наематели. За глобалните компании с голям брой служители планирането е важно, както и гарантирането на дългосрочна локация. Тенденциите в дизайна и организацията на работните пространства също са фактор. Инвестициите в обзавеждане и оборудване са все по-високи, което добавено към стандартните разходи по преместване, още повече мотивира наемателите да запазят заетите пространства”, каза Сергей Койнов. По данни на Lion’s Head делът на свободните офис площи в София все още е по-висок от този в Букурещ. Разликата в заетостта обаче е малка – 9,8% в София, при 8,4% в Букурещ и е резултат от моментното състояние на търсене и предлагане. „Доходността в София е около 8%, при 7.4% в Румъния. Причина за това е, че румънският пазар е значително по-голям и по-ликвиден. На офис пазара в Букурещ оперират значително повече на брой международни предприемачески компании (developers), инвеститори, както и повече и по-големи наематели“, съобщи Койнов. От компанията отбелязват разлика и в наемните цени между двата града. В София, за първокласни офис площи средните наеми са около 14 евро/кв. м. В Букурещ стойностите са около 18-19 евро/кв. м. В румънската столица дружеството притежава и управлява Oregon Park – офис парк, разположен в северния бизнес район на Букурещ Floreasca Barbu Vacarescu, който се състои от три сгради Клас А. Най-големият наемател там е Oracle – компания за облачни услуги и софтуер. Тя заема площ от близо 25 500 кв. м. За сравнение, най-големият наемател в София е фармацевтичната компания PPD, която след разширение с 3 000 кв. м разполага с над 14 500 кв. м наета площ в Megapark.  “От началото на годината сме подписали три договора за разширения с настоящи наематели. В момента сме в процес на подновяване на договори за около 4500 кв. м, в това число и за увеличение на наетите площи. Запитванията от външни наематели, с които водим активно преговори, са за над 6000 кв. м.“, обясни Мирослав Танчев, пропърти мениджър в Мegapark. Сред подновените договори в сградата са Mansion – онлайн платформа за хазартни игри, с разширение на наетите площи до 1300 кв. м, строителната компания Strabag – с обща квадратура 2 800 кв. м и софтуерната компания Tinqin. Сградата Megapark е проектирана от австрийски архитекти UMA и се отличава със забележителни външни пространства на различните етажи. “За да създадем концепцията за новия облик на Мegapark направихме предварително проучихме на хората, работещи в сградата. Установихме, че много от тях прекарват голяма част от деня си в нея и биха оценили подобряване на дизайна и комфорта. Изхождайки от това, нашата цел е да размием границата между споделеното и личното пространство, между работната и домашната среда, да превърнем общите части на сградата в обитаеми, уютни, напомнящи повече на дома пространства, които в същото време да са функционални и провокиращи продуктивност и интеракция. Всъщност вдъхновението за новия облик дойде от самите й обитатели - млади, амбициозни професионалисти от водещи компании от цял свят. Преобразяваме общите пространства, фоайета, рецепция и кантина под концептуалното название Living room”, посочи Виктория Илиева, криейтив директор VIArchitects. Процесът по редизайн в Megapark стартира в идните месеци и ще свърже външното и вътрешното пространство, създавайки чувство за простор и свобода.", "date": "2019.06.19", "title": "Бизнесът търси големи едноетажни офиси"}
{"url": "https://standartnews.com/biznes/tristrankata-kltsna-proekta-na-bsp-za-po-nisko-dds-395211.html", "text": "Социалните партньори, с изключение на КТ \"Подкрепа\", не подкрепят промените в Закона за данък върху добавената стойност, който е предложен от Корнелия Нинова и група народни представители от ПГ на \"БСП за България\". Правителството, в лицето на Министерството на финансите, също не го подкрепя, каза вицепремиерът Марияна Николова на брифинг в Министерския съвет след днешното заседание на Националния съвет за тристранно сътрудничество (НСТС). Предложеният законопроект предвижда намаляване на стандартната данъчна ставка за брашно, изделия от брашно, месо, мляко и яйца от 20 на 5 процента, както и на лекарствата на 9 процента. По въпроса за законопроекта за публичните предприятия бяха обсъдени допълнително направени предложения от Министерството на икономиката, добави Марияна Николова. Тя добави, че предложенията се отнасят за действащия към момента режим за приватизация, както и за отпадане на наложените в законопроекта текстове, регламентиращи вливането на Агенцията за инвестициите в Агенцията за публични предприятия и контрол. Предложенията са по искане на социалните партньори и те са подкрепени. \"Социалните партньори изцяло подкрепят законопроекта, с изключение на КТ \"Подкрепа\", които се въздържаха, информира Николова. Асоциацията на индустриалния капитал (АИКБ) в България и останалите работодателски организации не подкрепят законопроекта за промени в Закона за данък върху добавената стойност, обяви председателят на АИКБ Васил Велев. Той смята, че диференцирането на ставките за ДДС би ощетило бюджета със значителни суми. По негова оценка това ще бъде в порядъка на 1 милиард. В същото време това няма да доведе до намаляване на цените, а по-скоро ще допринесе до увеличаване на печалбите на търговците. \"Не смятаме, че чрез данъчна политика може да се прави социална политика\", добави Васил Велев. По въпроса за законопроекта за публичните предприятия Велев заяви, че го е подкрепил, защото той е необходим. Според него той ще допринесе за изпълнението на две национални цели - присъединяването към ИЕРЕМ 2 (чакалнята на Еврозоната – бел.ред.) и към Организацията за икономическо сътрудничество и развитие. Зам.-председателят на Българската стопанска камара (БСК) Димитър Бранков каза, че всички промени в данъчните закони трябва да бъдат задълбочено обмислени. Според него предлаганата промяна за намаляването на ДДС е радикална в данъчната система. Това би могло да доведе до преразглеждане на системата на преките данъци. Точно поради тази причина БСК е на мнение, че всички радикални промени трябва да бъдат извършвани при друга инвестиционна обстановка - след влизането на България в Еврозоната. По отношение на законопроекта за публичните предприятия БСК подкрепя приемане му до 30 юни, за да се инициира на процедурата за влизане във валутния механизъм ИЕРЕМ 2. КТ \"Подкрепа\" подкрепя предложението за диференцирано ДДС за някои стоки от първа необходимост, обяви Ваня Григорова от синдиката. По думите й това е последователна позиция на КТ \"Подкрепа\" от няколко години, като синдикатът е правил инициативи по този въпрос. Причината е, че това е нормална европейска практика. Освен това по този начин ще остане повече разполагаем приход в домакинствата, смята тя. \"Не приемаме подход, при който се взема ДДС от уязвимите групи, а след това ще им бъде даден евентуално като социални подаяния. По-добре да не ги взимаме въобще, за да се налага след това на цената на достойнството на хората да им подхвърляме подаяния\", добави Ваня Григорова. Според нея диференцирането на ДДС за стоки от първа необходимост ще доведе и до увеличаване на оборотите. Вицепрезидентът на КНСБ Николай Нанков не мисли, че чрез намаляването на ДДС ще бъде намалено социалното неравенство в страната. Освен това той не е убеден, че съществува механизъм за понижение на цените с намаляването на ДДС. Според него социалното неравенство е заради отношението между преки и косвени данъци и дебатът трябва да бъде насочен към тази тема.", "date": "2019.06.19", "title": "Тристранката клъцна проекта на БСП за по-ниско ДДС"}
{"url": "https://standartnews.com/biznes/maksim-bekhar-stava-shef-na-komunikatsionen-forum-v-davos-395172.html", "text": "Българският PR експерт Максим Бехар бе избран за Президент на Световния комуникационен форум, регистриран в Давос, Швейцария. Изборът стана с онлайн гласуване в 21-членния Борд на Форума в продължение на цялата изминала седмица. Бехар ще има петима вицепрезиденти, които ще отговарят за различни ресори от дейността на Форума. „Избирането ми за Президент на Световния комуникационен форум в Давос е голяма чест и отговорност за мен. В същото време това е и огромно признание за всичко, което съм направил в бизнеса досега, но и невероятно признание за България, и за българския PR бизнес“, коментира Максим Бехар. Максим Бехар е един от основателите на Световния комуникационен форум през 2010 година, редовен участник във всичките му издания и член на Борда още от първия ден. Презентациите му „PR експертът никога не се предава“ и „PR експeртът никога не остарява“ са част от златния фонд на форума, а книгата му „111 Правила във Facebook“ бе официално представена при първото провеждане на събитието. До миналата година Максим Бехар бе и Президент на Световната PR организация ICCO, най-голямата общност в този бизнес в световен мащаб. Форумът в Давос ежегодно събира комуникационни експерти от цял свят, като през миналата година започна да провежда своите срещи в Женева главно поради по-комуникативната локация на швейцарския град. Освен това всяка година изнесени регионални форуми се провеждат на още няколко места – Прага, Москва, Истанбул, Екатерининбург, Париж, Ереван, Куала Лумпур, Лодж, Киев и други.", "date": "2019.06.19", "title": "М. Бехар става шеф на комуникационен форум в Давос"}
{"url": "https://www.standartnews.com/sport/lyubo-minchev-napusna-natsionalniya-otbor-395208.html", "text": "Любомир Минчев е отказал да подпише нов договор и да остане начело на мъжкия национален отбор. Това разкри президентът на БФБаскетбол Георги Глушков след проведени преговори с досегашния селекционер. \"Говорих с него, но той отказа да подпишем нов договор. Надявам се да размисли, но явно е взел твърдо решение. Той сподели с мен причините, но смятам, че е редно сам да ги съобщи на обществеността\", каза Глушков. \"Още след разговорите с Любо Минчев започнахме да мислим за други опции за треньор, но засега няма нищо конкретно. Момчетата искат него, познават го и работят добре. Не може да направим друго, освен да търсим друг. Иска ми се да е някой, който познава момчетата, защото идва важен квалификационен цикъл\", обясни още президентът на федерацията. Любомир Минчев бе начело на националния отбор по баскетбол от март 2016 година.", "date": "2019.06.19", "title": "Любо Минчев напусна националния отбор"}
{"url": "https://standartnews.com/sport/krasen-kralev-stadiont-na-tssk-ostava-kdeto-e-395161.html", "text": "Стадионът на ЦСКА в София има проблем и той е, че за да се ползва, трябва основно да се реновира. Паркингите могат да бъдат и подземни, за да не се влиза в чертите на Борисовата градина, каза пред бТВ спортният министър Красен Кралев. Но стадионът на ЦСКА остава в Борисовата градина, категоричен бе той. Амбицията ни е да изградим нов национален стадион, каза министърът. Трябваше да има среща в Букурещ, но тя е отложена за септември. Има няколко терена, предложени от Столична община, всичките са добри. В момента се обсъждат три терена, които ще предложим на правителството. Какъв ще е размерът, ще се разбере в края на годината, когато стане ясно дали ще кандидатстваме за европейско или за световно първенство. Концерти ще се правят и на новото съоръжение, обясни Кралев. Стадион в центъра на София не е удачно, но нека да се построи новото съоръжение и тогава да се обсъжда какво ще стане с \"Васил Левски\", каза той, коментирайки съдбата на националния стадион.", "date": "2019.06.19", "title": "Красен Кралев: Стадионът на ЦСКА остава където е"}
{"url": "https://standartnews.com/sport/levski-gostuva-v-prviya-mach-na-ruzhomberok-395164.html", "text": "Левски ще гостува на Ружомберок в Словакия в първия квалификационен кръг на Лига Европа. Промяната бе направена късно снощи от УЕФА в Нион, където бе теглен жребият за този етап от надпреварата. Първият мач ще бъде в Ружомберок на 11 юли, а реваншът – на 18 юли на стадион „Виваком Арена Георги Аспарухов“ в София.", "date": "2019.06.19", "title": "Левски гостува в първия мач на Ружомберок"}
{"url": "https://standartnews.com/sport/brazilka-s-nov-rekord-po-golove-na-svetovni-po-futbol-395166.html", "text": "Бразилия и Австралия си осигуриха класиране за осминафиналната фаза на Световното първенство по футбол за жени, което се провежда във Франция. \r\nВъв Валансиен Бразилките надиграха Италия с минималното 1:0 след попадение на Марта (в средата на снимката) от дузпа в 74-ата минута. Това бе 17-ият гол на нападателката на световни първенства, с което тя оглави еднолично вечната класация за голмайстори на световни финали при мъжете и жените, като изпревари Мирослав Клозе, който има 16 попадения. Към Бразилия във фазата на 1/8-финалите се присъедини и тимът на Австралия. В Гренобъл представителките на страната континент не оставиха шансове на Ямайка и ги победиха с убедителното 4:1. И четирите попадения бяха отбелязани от Сам Кър, докато почетният гол за Ямайка вкара Хавана Солон. Така в крайното класиране в група C Италия, Бразилия и Австралия завършиха с равен брой точки – по шест, но италианките оглавиха таблицата поради по-добрата си голова разлика. Бразилките останаха втори, докато австралийките – трети. Австралия вече знае своя съперник в спора за място на четвъртфиналите и това е Норвегия, като мачът ще се проведе в събота. Италия и Бразилия ще почакат, за да разберат своите опоненти. \"Адзурите\" чакат Нигерия или Китай, докато \"селесао\" ще играе срещу един измежду домакина Франция и Германия. фото ЕПА/БГНЕС", "date": "2019.06.19", "title": "Бразилка с нов рекорд по голове на световни по футбол"}
{"url": "https://standartnews.com/sport/natsionalnata-tenis-liga-praznuva-s-yambol-395175.html", "text": "Турнирът на Националната тенис лига (НТЛ) стана част от  празника на град Ямбол. На кортовете в градския парк дойдоха тенисисти от целия регион, които играха с желание и амбиция два дни, за да излъчат победителите в поредния епизод от годишната надпревара в лигата. С  голямата помощ на Спиди, НТЛ успешно провежда  кампанията за 2019 година. Горещото време не попречи  на сериозните битки, които се разиграваха на кортовете на ТК „Ямбол“. Напрежението от игрището се предаваше и на зрителите и те с много голям интерес наблюдаваха мачовете.  Победители те -  Станислав Манолов /18-40/, Ивайло Стоянов/40+/ имаха достойни противници в лицето на Николай Черноземски и Петър Чолаков.След  тригодишно отсъствие в лигата се завърна с гръм и трясък Веселин Киров, който с партньора си на двойки Чолаков спечелиха безапелационно двойките при мъжете 45+ Следващата проява от календара на НТЛ е провеждане съвместно с Българска Мастерс федерация на Държавно Първенство по тенис за ветерани, на кортовете на ТК“Дема“ гр.София в събота и неделя /22 и 23 юни/", "date": "2019.06.19", "title": "Националната тенис лига празнува с Ямбол"}
{"url": "https://standartnews.com/sport/osvobodikha-mishel-platini-395176.html", "text": "Бившият президент на УЕФА Мишел Платини е бил освободен късно снощи след разпита, проведен в парижкото предградие Нантер, съобщи Би Би Си. Французинът отново заяви, че е абсолютно невинен по обвиненията в корупция при избора на Катар за домакин на световното първенство по футбол през 2022 година, който се състоя през 2010-а. Платини разкри, че разпитът е бил много дълъг. „Разговорът продължи много дълго, но като отчитам количеството въпроси, на които трябваше да отговарям, нямаше как да бъде иначе. Питаха ме за европейското през 2016 година, за световните първенства в Русия и Катар и за ФИФА“, каза 63-годишният трикратен носител на „Златната топка“. Платини беше избран за шеф на УЕФА през 2007 година и заемаше поста до 2015-а. \r\nКатар спечели домакинството на Мондиал 2022 с 14:8 гласа, а другият кандидат беше САЩ. Двама членове на комисията бяха извадени от гласуването след обвинения в корупция. Половината от 22-мата гласували, които определиха домакините на Мондиал 2018 (Русия) и Мондиал 2022 (Катар), бяха глобени, отстранени от длъжност, изправени пред съда или лишени от правото да заемат постове, свързани с ръководни футболни дейности.", "date": "2019.06.19", "title": "Освободиха Мишел Платини"}
{"url": "https://standartnews.com/regionalni/blagoevgrad-otbelyazva-mezhdunarodniya-olimpiyski-den-395186.html", "text": "По повод традиционното отбелязване на Международния олимпийски ден и деня на българския олимпиец – 23 юни БОК, Олимпийски клуб Благоевград и Община Благоевград организират на  23 юни /неделя/ от 10.00 часа факелно бягане около езерото в парк „Бачиново”. Очаква се да вземат участие около 100 спортисти. Те са студенти от специалности „Физическо възпитание и спорт” и „Спорт“ в ЮЗУ „Неофит Рилски”, преподаватели, ученици и деца от спортните клубове в Благоевград. Във факелното бягане участие могат да вземат и всички желаещи граждани и гости на Благоевград. Преди старта на факелното бягане ще бъде запален символично олимпийският огън от Серафим Бързаков, двукратен Световен шампион, Вицеолимпийски шампион от Летните олимпийски игри в Сидни 2000. Участниците в кроса ще получат тениски с олимпийския символ, осигурени от БОК и международен олимпийски сертификат, подписан от президента на Международния олимпийски комитет Томас Бах и председателя на Българския олимпийски комитет Стефка Костадинова.  ", "date": "2019.06.19", "title": "Благоевград отбелязва Международния олимпийски ден"}
{"url": "https://standartnews.com/regionalni/neplnoletni-na-francofolies-sled-poplnena-deklaratsiya-395190.html", "text": "В дните на фестивала „Francofolies.Благоевград“ входът за посетители в парк \"Македония\" ще бъде отворен часове преди концертите. Час и половина преди началото на съответния концерт посетителите вече могат да заемат своите места. Община Благоевград напомня, че лица под 18-годишна възраст, без придружители, няма да бъдат пускани на територията на парка, без попълнени декларации от родител/настойник. Бланка може да бъде изтеглена от http://www.blgmun.com/scat3427/Deklaraciya_ZZD.html, както да бъдат взети от входа на парк „Македония“. Същите могат да бъдат получени и в „Културно-туристически информационен център“, разположен на пл. „Г.Измитлиев“ 1 (при зала „22 септември“), където можете да получите и информация за всички събития около фестивала. Ще бъде ограничен и достъпът за домашни любимци. Също така, на територията на парк „Македония“, в рамките на фестивала, няма да бъдат допускани за внасяне напитки в стъклен амбалаж, напитки в пластмасови бутилки – разфасовки от 1,5 и 1 литър. Напитки от 0.5 литра ще бъдат отваряни на входа. Няма да бъдат допускани и пакетирани храни. Забранява се и внасянето на огнестрелни оръжия, пиратки, ножове, островърхи предмети и запалими материали. Предприетите мерки са с цел безопасност на гостите, по изискване на компетентните органи.", "date": "2019.06.19", "title": "Непълнолетни на „Francofolies“ след попълнена декларация"}
{"url": "https://standartnews.com/regionalni/kakvo-oshche-za-posetitelite-na-francofolies-blagoevgrad-395199.html", "text": "Жителите и гостите на Благоевград имат възможността да станат част от изключително богата съпътстваща програма в двата дни на фестивала „Francofolies. Благоевград“.  На площад „Македония“ ще бъде разположен арт базар с ръчно изработени изделия. Ще има и френски ателиета, в които всеки един ще има възможност да изработи за себе си нещо за спомен, с помощта на представители на фондация „Изиарт“. Освен това Община Благоевград е предвидила и много концерти в двата на дни на фестивала. На 21 юни на сцената на площад „Македония“ от 17.00 часа ще излязат ученици от Езикова гимназия, час по-късно ще посетителите ще станат част от концерта на групата „Кока Маз Джаз“. В събота от 10.00 часа на площада ще се изявят ученици от НХГ. Същият ден от 17.00 часа за публиката ще пеят част от победители в първото издание на фестивала „Благоевград БГ VOICE”. Непосредствено след тях на сцената ще излезе и Мина Сучева, която ще изнесе концерт с френски песни. От Културно-туристически информационен център - Благоевград са подготвили туристически обиколки на забележителностите на града. И в двата дни на фестивала, от 17:00 часа, те ще стартират от „LARGO MALL”. Обиколките ще се провеждат при предварително записване в информационния център и събиране на група от поне от 10 човека.  Желание може да бъде заявено на място в Културно-туристически информационен център – Благоевград или на телефон 0884 115 150. На 21, 22 и 23 юни от 11:00 до 19:00 часа- The Salt room/ Солна стая Благоевград  предлага   обиколка на света с дегустации и вино на чаша на над 50 вина, от всички ценови категории и стилове.  По време на тридневното събитие ценителите на напитката ще имат възможността да се запознаят с историята на виното. \r\nОт ресторант „Чушка“ пък са подготвили специално френско меню за жителите и гостите на Благоевград.  ", "date": "2019.06.19", "title": "Какво още за посетителите на “Francofolies. Благоевград“"}
{"url": "https://standartnews.com/regionalni/15-bezrabotni-ot-ardino-stanakha-ozeleniteli-395191.html", "text": "15 безработни лица получиха свидетелства за завършена професионална квалификация „Работник в озеленяването“. Проектът „Ние също можем“ на КНСБ е по Националния план за действие по заетостта през 2019 година, съвместно с местната Дирекция „Бюро по труда”, а Община Ардино е партньор по проекта. Безработните преминаха тримесечно обучение по озеленяване, за да може да придобият трудови навици. Целта на проекта е подобряване достъпа до пазара на труда на безработни лица от групи в неравностойно положение чрез предоставяне на пакет от услуги, включващи повишаване на пригодността им за последваща заетост. Обучаваща институция бе Центърът за професионално обучение към КНСБ. „Винаги сме работили като добри партньори с община Ардино. Надявам се, тези взаимоотношения да продължат и за напред“, заяви Иванка Караколева, председател на РС на КНСБ-Кърджали. \r\n            \r\nКараколева, председателят на Общинския съвет в Ардино Сезгин Байрям, зам.-кметът на общината Неджми Мюмюнходжов и старши експертът към Бюрото по труда в Ардино Бистра Кичукова връчиха Свидетелствата на трайно безработните.", "date": "2019.06.19", "title": "15 безработни от Ардино станаха озеленители"}
{"url": "https://standartnews.com/sport/lyubo-minchev-napusna-natsionalniya-otbor-395208.html", "text": "Любомир Минчев е отказал да подпише нов договор и да остане начело на мъжкия национален отбор. Това разкри президентът на БФБаскетбол Георги Глушков след проведени преговори с досегашния селекционер. \"Говорих с него, но той отказа да подпишем нов договор. Надявам се да размисли, но явно е взел твърдо решение. Той сподели с мен причините, но смятам, че е редно сам да ги съобщи на обществеността\", каза Глушков. \"Още след разговорите с Любо Минчев започнахме да мислим за други опции за треньор, но засега няма нищо конкретно. Момчетата искат него, познават го и работят добре. Не може да направим друго, освен да търсим друг. Иска ми се да е някой, който познава момчетата, защото идва важен квалификационен цикъл\", обясни още президентът на федерацията. Любомир Минчев бе начело на националния отбор по баскетбол от март 2016 година.", "date": "2019.06.19", "title": "Любо Минчев напусна националния отбор"}
{"url": "https://standartnews.com/regionalni/orkestr-na-kamerna-opera-kani-na-vino-kantabile-395201.html", "text": "Елегантно съчетание на класическа музика и изискана дегустация на вина от Винарска изба „Логодаж“ са подготвили от Камерна опера–Благоевград. Артистичният проект ще се реализра на 20 юни от 18.00 часа в Градската художествена Галерия. Солист на концерта е виртуозът Хари Ешкенази.  В програмата са включени произведения от Моцарт, Щраус, Албенис, Пиацола и др. Входът за посетители е 5 лева.  ", "date": "2019.06.19", "title": "Оркестър на Камерна опера кани на „ВИНО КАНТАБИЛЕ“"}
{"url": "https://standartnews.com/sport/yasen-e-i-vtoriya-spernik-na-ludogorets-za-shampionskata-liga-395178.html", "text": "Отборът на Лудогорец би играл във втория предварителен кръг на Шампионската лига по футбол срещу победителя от срещата между аутсайдерите Дюделанж (Люксембург) и Валета (Малта), отреди тегленият днес жребий в централата на УЕФА в Нион, Швейцария. За целта обаче първенецът на България трябва да отстрани преди това унгарския шампион Ференцварош. Първите срещи са на 23 или 24 юли, когато Лудогорец би бил домакин, а реваншите ще се изиграят на 30 и 31 юли 2019 г. В Дюделанж играе българинът Едисон Йорданов, а отборът стигна до груповата фаза на Лига Европа миналия сезон. Валета е 25-кратен шампион на Малта. \r\nЗагубилият мача между Ференцварош и Лудогорец от първия предварителен кръг в Шампионската лига ще играе срещу загубилия от двойката Валур (Исландия) - Марибор (Словения) във втория квалификационен кръг в Лига Европа (шампионски поток), отреди тегленият в Нион жребий. \r\nЕвентуалните срещи са на 25 юли и 1 август. В 14 часа евентуалните си съперници ще научат и останалите български тимове, участници в Лига Европа - ЦСКА-София, Левски и Локомотив (Пловдив). В първия кръг \"червените\" ще трябва да преодолеят черногорския Титоград, Левски - словашкия Ружомберок, а пловдивчани се включват направо от този етап.  Сред най-опасните потенциални опоненти на жребия във втория кръг за ЦСКА-София са италианският Рома и шотландският Рейнджърс. За Левски това са полският Легия, чешкият Яблонец, австрийският Щурм и холандският Утрехт. А за Локомотив (Пд) неприятните варианти са френският Страсбург, холандският АЗ Алкмаар и румънският ФКСБ.", "date": "2019.06.19", "title": "Ясен е и втория съперник на Лудогорец за Шампионската лига"}
{"url": "https://standartnews.com/mneniya/tasev-protsedurite-na-nek-sa-izpipani-395212.html", "text": "Във връзка с писмото на представители на АОБР – Асоциацията на организациите на българските работодатели до НЕК итвърденията на Васил Велев в качеството му на председател на Асоциацията на индустриалниякапитал в България, обвиняващи държавното Дружество в манипулации на пазара на електрическа енергия в страната, потърсихме един уважаван експерт в областта на енергетиката – проф. Атанас Тасев. Професорът коментира темата и сподели своето тълкуване относно случващото се надигналото се напрежение между АОБР и държавната НЕК. ​За да Ви дам отговор внимателно се запознах с писмото на АОБР( подписано от Ротационния  председател на Асоциацията на организациите на българските работодатели ( АОБР)  ,г-н  Цветан Симеонов) , адресирано до директора на НЕК Петър Илиев , както и с подробният, базиран на действащото законодателство, писмен отговор на НЕК   и смятам, че писмото, разбираемо,  отразяващо едностранно интересите на големите консуматори на електроенергия,предоставя на вниманието на обществеността определени „тези“ като истини от последна инстанция , и изключва правото на другата страна за защита. Като се отчете авторитета на такава голяма работодателска организация, каквато е АОБР всичко това поражда необосновано напрежение в обществото. В предишен коментар, по повод високата волатилност  на цените на електроенергия на Българската независима енергийна борса (БНЕБ) , коментирах, че причината за това явление не е в ниската ликвидност на борсата , а в неадекватната пазарна политика на потребителите, които не използват европейските борсови практики да играят на пазара с портфейл, базиран основно на двустранни договори (около 80% от обема)  и с коректив на база платформите „ден напред“ (около15% от обема) и „час  напред“ (около 5% от обема), а се „втурнаха“ изключително в сектора на платформата „Ден напред“, което доведе до изкривяване на нормалната борсова практика и естествено – до вдигане на цената на електроенергията за определени интервали от време..  И сега твърденията за опит за изкуствено генериране на хроничен недостиг на електроенергия и последващата по-лесна манипулируемост на цените на електрическата енергия са „софистични“. На пръв поглед изглежда логично , че при тези условия може да „играе“ само силен във финансово отношение играч, който след търга ще фрагментира пазара и ще реализира висока печалба, изваждайки малките играчи от пазара. В най-общия случай това е вярно, но не в този.  В отговорът на НЕК ясно е казано, че в коментирания случай се търгуват тези количества енергия, които се генерират от ВЕИ в диапазона от 1 до 4 Мвт .Профилът на доставяната енергия от този тип производители, както е отразено в писмото на НЕК , е непостоянен и доста рисков. Реализацията на този тип енергия на платформа „Ден напред“ носи високи финансови рискове за НЕК, особено в почивни и празнични дни. Допълнителни рискове за НЕК при този вид енергия възниква и от действието на новия  механизъм за заплащане – тип „премия“  вместо действащия до сега инструмент, базиран на „разлики“. Фондът за гарантиране стабилността на енергийната система (ФСЕС) , при новия метод, заплаща премия над прогнозната пазарна цена за съответната група ВЕИ и не компенсира разликата под прогнозната пазарна. При висока ликвидност на платформата „Ден напред“ и възможността да се получи премия само при продадена енергия, независимо от цената, ще доведе до намаляване на цената за реализацията, което ще доведе до ползи за крайните потребители ,но ще увеличи загубите за НЕК, за същото количество енергия, което е недопустимо, отчитайки натрупаните огромни дефицити в баланса на Дружеството. В тази връзка за конкретния случай считам, че процедурата е организирана от НЕК така, че да бъде спечелена от „голям“ играч, който може да поеме рисковете на този вид специфична енергия и това не се крие от организаторите на търга. Все пак Националната електрическа компания е представител на Държавата в търговските сделки и задачата на ръководството е да максимизира печалбата и минимизира рисковете. С тази задача, в този специфичен случай НЕК се е  справил успешно.Компромисът, който се налага да направи „под натиск“, за диференциране на пакета не може да се отнесе към оптималните, от позицията на стратегиите за минимизация на финансовия риск за компанията.  ​Всеки един търг се провежда централизирано на т.нар. централизиран пазар за двустранни договори, чиито правила са утвърдени и са еднакви за всички участници на пазара на електрическа енергия. Всяка една сделка в рамките на страната се провежда единствено на специализираната платформа на Българска Независима енергийна борса. Информацията за всеки един търг, който се провежда е напълно прозрачна и леснодостъпна за всички заинтересовани лица. Условията се обявяват публично. Не допускам институция като НЕК да се опитва да прави манипулации. За да се избегнат допълнително съмненията за манипулиране, подробната информация за всички търгове, провеждащи се на платформата на БНЕБ,се обявява достатъчно време ( но не безкрайно)преди неговото провеждане, в който всички потенциални заинтересовани компании, могат да се подготвят за участие. ​Още повече, както НЕК обявиха, търгът се организира, за да може да бъде изпълнено законовото задължение на обществения доставчик да реализира енергията от ВЕИ производители, които притежават инсталирана мощност от 1 до 4 мегавата. ​От самото начало на въвеждане в експлоатация на ВЕИ в страната, НЕК като обществен доставчик беше в режим назадължително изкупуване на цялата произведена електроенергия от ВЕИ на преференциална  цена, различна за различните видове. Поради стохастичния характер( „има слънце- има ток“, „има вятър-има ток“ и т.н.) на производството на този вид енергия  балансирането (адекватността) на електроенергийната система се поддържаше от  НЕК и подчинения й Електроенергиен системен оператор(ЕСО). Системата „производство-потребление“ като инструмент за гарантиране доставките на електроенергия при спазване на европейски стандарти за качество, функционираше устойчиво. Поради традиционно продължителната рестриктивна ценова политика на енергийният регулатор при този режим на функциониране на електроенергийната система,се породи огромен текущ ценови дефицит в НЕК, средногодишно около 700 млн.лв. Ако Законодателят оперативно не беше въвел в  структурата на енергийната система  ФСЕС,  то до края на преференциалния период на функциониране на ВЕИ щеше да се натрупа дефицит в НЕК, около 14 милиарда лева. С помощта на няколко последователни изменения на Закона за енергетиката, НЕК ограничи диапазона на задължителното изкупуване на енергия от ВЕИ с мощност до 5 Мвт. С последното изменение на Закона за енергетикатадиапазонът на задължителното изкупуване за НЕК се сведе до ВЕИ с мощност до 1 Мвт. Пак по решение на Парламента на НЕК като обществен доставчик се вмени да търгува  на свободния пазар енергията от ВЕИ в диапазона от 1 до 4 Мвт.  Не коментирам дали това решение е правилно, но то породи нови проблеми в НЕК . В стремежа си НЕК да ги реши оптимално в съответствие с нормативната уредба и с оглед чисто икономически критерии , насочени към минимизация на пазарния риск и подобряване на икономическото си състояние, се стигна закономерно до сблъсък с интересите на големите енергийни потребители, за което коментирахме по-горе. От години в енергетиката се води битка кой да не плати по-голямата сметка. Както се вижда тази битка навлиза в доста остра фаза, при която, като че ли, всички методи са допустими. ​Реализирането на произведената от ВЕИ от 1 мв до 4мв електрическа енергия на пазарния сегмент „Ден напред“, както подчертах по горе, носи огромен риск от финансови загуби за НЕК , поради трудностите в точното прогнозиране и поради тази причина законодателството е конструирано по начин, чрез който произведенатаот тях енергия да се продава на търгове, организирани от НЕК, в чиито условия фигурират количества с по-големи отклонения в сравнение с обичайните, когато се продава енергия, произведена от АЕЦ или ТЕЦ. Благодарение на това условие производителите са защитени и до известна степен се хеджира рискът при сключваните от тях сделки. ​В случая НЕК поема целия търговски риск от въпросните сделки, явявайки се в ролята на посредник, именно поради факта, че по закон е задължен да продава чрез организиране на търгове енергията на всички малки ВЕИ с инсталирана мощност от 1 мв до 4 мв. Истината е, че благодарение на въвеждането на този законов ангажимент на НЕК към енергията на малките ВЕИ, се намалява риска за тези малки играчи на пазара на електрическа енергия, които благодарение на участието на НЕК ще получат максималния си паричен поток . ​Предполагам, че условията на търга вече саизменени именно поради изостреното обществено внимание към обявената процедура. Благодарение на тази стъпка се предостави възможност за участие на по-голям брой по-малки търговски компании, които притежават по-малки финансови възможности за покупка на електрическа енергия,с което се увеличава рискът за НЕК  и малките производители на енергия. ​Това последващо действие от страна на НЕК е било продиктувано от стремежа на Компанията да осъществява винаги прозрачни сделки и процедури, които да отговарят на законодателството и да не бъдат създаваниабсолютно никакви предпоставки за обществено напрежение и недоволство по повод действията на Компанията. Все пак следва да се напомни, че намеса в пазарните политики на НЕК „под натиск“ не води до оптимални решения. Разделянето на търга на лотове не гарантира по-доброто изпълнение на задачата за минимизация на риска пред НЕК и максимизация на печалбата.  ​Всеки има право на различно мнение по темата. Организациите от типа на АОБР са създадени да защитават интересите на своите учредители. Това, обаче не означава, че в Държавата следва да се въведе правилото на играта с критерий „нулева сума“. Ще поясня – равновесие в играта с нулева сума означава –„аз печеля, а ти губиш, или обратно“. ​Цивилизационната норма на поведение е, когато се търси равновесие на база на консенсус. Научно е доказано, че ако в некоалиционните игри се играе едностранно от позиция „егоист“, то теоретически равновесие се постига при по-лоши за егоиста резултати, отколкото, в игра, при която се отчитат интересите на другата страна.  Когато се правят подобни предложения от иначе авторитетни организации, подчертано защитаващи едностранно интересите на своите асоциирани членове, а не се разглежда проблема комплексно, резултатът ще бъде – повишено напрежение в обществото. В заключение, да не забравяме, че НЕК е част от Държавата и е част от Български енергиен холдинг. Време е да започнем да уважаваме държавата си и нейните институции. Още повече , че Обществения доставчик,  е един от „играчите“, който съблюдава в най-пълна степен действащото законодателството.", "date": "2019.06.19", "title": "Атанас Тасев: Процедурите на НЕК са изпипани"}
{"url": "https://standartnews.com/sport/khrvati-chakat-tsska-sofiya-vv-vtoriya-krg-za-liga-evropa-395189.html", "text": "ЦСКА ще се изправи срещу хърватския Осиек във втория квалификационен кръг на Лига Европа. Това ще се случи ако \"червените\" отстранят в първия кръг Титоград от Черна гора. \r\nТака момчетата на Добри Митов ще имат за съперник отново тим от Балканите! Сред евентуалните съперници на ЦСКА бяха италианският гранд Рома, Глазгоу Рейнджърс воден от Стивън Джерард, друг хърватски тим - Хайдук Сплит, както и швейцарския Люцерн. Мачовете ще се играят на 25 юли и 1 август.", "date": "2019.06.19", "title": "Хървати чакат ЦСКА - София във втория кръг за Лига Европа"}
{"url": "https://standartnews.com/biznes/kharley-deyvidsn-shche-pravi-motorcheta-v-kitay-395216.html", "text": "Фирмата \"Харлей-Дейвидсън\" (Harley-Davidson Inc.) обяви, че е влязла в партньорство с китайския производител на малки мотоциклети Qianjiang Motorcycle Co., за да започне производство на малки мотори в Китай, съобщава \"Уолстрийт джърнъл\". Този ход е част от по-голямата стратегия на компанията за разширяване на производството в чужбина на фона на свиващия се пазар в САЩ. \"Харлей-Дейвидсън\" планира да продава до 2027-а година половината от своите мотоциклети в чужбина, се посочва в информацията на \"Уолстрийт джърнъл\". Компанията също така посочи, че сглобяваният в Китай мотор ще бъде с работен обем от 338 кубични сантиметра. За сравнение, мотоциклетите, продавани в САЩ, имат двигатели с кубатура от 601 кубични сантиметър. \"Харлей-Дейвидсън\" очаква новият продукт да бъде премиум мотоциклет в Китай заради физическото си сходство с оригиналните мотоциклети Harley-Davidson и подчертава, че най-вероятно първите мотоциклети ще бъдат произведение до края на следващата година.", "date": "2019.06.19", "title": "Харлей-Дейвидсън ще прави моторчета в Китай"}
