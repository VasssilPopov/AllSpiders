{"url": "https://www.standartnews.com/sport/dzhokovich-specheli-turnira-v-madrid-391945.html", "text": "Новак Джокович (Сърбия) спечели турнира от сериите \"Мастърс\" 1000 в Мадрид. На финала световният №1 победи с 6:3, 6:4 Стефанос Циципас (Гърция) за 90 минути. Титлата е втора за годината за Ноле и трета в Мадрид след 2011-а и 2016-а.", "date": "2019.05.12", "title": "Джокович спечели турнира в Мадрид"}
{"url": "https://standartnews.com/sport/dzhokovich-specheli-turnira-v-madrid-391945.html", "text": "Новак Джокович (Сърбия) спечели турнира от сериите \"Мастърс\" 1000 в Мадрид. На финала световният №1 победи с 6:3, 6:4 Стефанос Циципас (Гърция) за 90 минути. Титлата е втора за годината за Ноле и трета в Мадрид след 2011-а и 2016-а.", "date": "2019.05.12", "title": "Джокович спечели турнира в Мадрид"}
{"url": "https://www.standartnews.com/sport/levski-pisa-petitsa-na-cherno-more-391942.html", "text": "Левски записа първа победа на \"Георги Аспарухов\" през 2019-а година. В мач от 33-ия кръг \"синете\" разгромиха Черно море с 5:1. Станислав Костов вкара два гола за победата (16 и 46), при която много силно се представи и неговия съименник Станислав Иванов (1 гол в 83-а и 2 асистенци). Другите две попадения за \"сините\" бяха дело на Давиде Мариани (31) и Паулиньо (19). В 86-ата минута Дани Кики вкара почетния гол за \"моряците\". След този мач Левски е твърдо трети с 65 т. Лидер е Лудогорец със 72, пред ЦСКА-София - 69. В следващия кръг на 18 май Левски гостува на Лудогорец (18,00 ч), Черно море приема Ботев (15,30 ч), а Берое е домакин на ЦСКА-София (20,30 ч).", "date": "2019.05.12", "title": "Левски писа петица на Черно море"}
{"url": "https://www.standartnews.com/sport/skiorka-specheli-dancing-stars-v-avstriya-391896.html", "text": "Елизабет Гьоргъл спечели \"Dancing Stars\" на националната телевизия на Австрия ORF много убедително. Във финалния танц 4-членното жури, оглавявано от бившата солистка на балета на Виенската опера Карина Саркисова, присъди максималните 40 точки (4 по 10) за изпълнението на ски-иконата и партньора й Томас Крамъл. Минути по-късно зрителите, които гласуваха със SMS-и, потвърдиха триумфа на световната шампионка в спускането и супергигантския слалом от първенството в Гармиш Партенкирхен (2011). На олимпиадата във Ванкувър 2010 Гьоргл спечели бронзови медали в спускането и гигантския слалом.", "date": "2019.05.12", "title": "Скиорка спечели \"Dancing Stars\" в Австрия"}
{"url": "https://www.standartnews.com/sport/trenort-na-tsska-sofiya-ne-ni-stigna-edin-gol-391893.html", "text": "\"Не ни достигна един гол. Не само дузпата, имахме и други ситуации. Няма да се предадем. Ще играем докрай. Направихме добър мач, представихме се на ниво\". Това заяви старши-треньорът на ЦСКА София Добромир Митов след равенството 0:0 срещу Лудогорец в среща от 33-ия кръг на футболното ни първенство. \"Жалко за пропуснатата дузпа. Всеки пропуска, няма как да обвиняваме Соу. Един ранен гол щеше да обърне мача психологически в наша полза. Търсехме гола, но не успяхме. Нервен мач, с доста нарушения. В по-голямата част от мача контролирахме мача. \r\n  Имаме равностойни футболисти, ще се даде шанс на друг в оставащите мачове на мястото на наказаните и контузените\", добави Добромир Митов.", "date": "2019.05.12", "title": "Треньорът на ЦСКА-София: Не ни стигна един гол"}
{"url": "https://www.standartnews.com/sport/levski-lukoyl-e-na-final-v-prvenstvoto-391943.html", "text": "Левски-Лукойл стана първият финалист в Националната баскетболна лига за този сезон. Воденият от Константин Папазов отбор постигна драматична победа като гост на Рилски спортист в Самоков с 84:77 и с общ резултат в серията 3-0 продължава напред. В спор за титлата Левски Лукойл ще се изправи срещу победителя от сблъсъка Берое – Балкан, където резултатът е 2-1 в полза на тима от Стара Загора.", "date": "2019.05.12", "title": "Левски Лукойл е на финал в първенството"}
{"url": "https://www.standartnews.com/sport/keniyski-triumf-na-maraton-varna-391931.html", "text": "\r\nС рекорди на трасето и изключително силни резултати ще се запомни \r\nчетвъртото издание на Маратон Варна, в който участваха 1030 атлети от 36 \r\nдържави, сред тях 32 елитни бегачи от традиционно силните школи в \r\nАфрика. Шампиони в класическия маратон на 42.195 км станаха \r\nпредставители на Кения, а при мъжете четирима „слязоха“ под досегашното \r\nвърхово постижение. Особено впечатлява резултатът на шампиона Осеа Тюей, \r\nфиниширал за 2.16:35 ч. – с близо три минути по-бързо от досегашния \r\nрекорд на трасето. \r\nКениецът изненадващо срещна много силна съпротива от европеец – Артьом \r\nПодубни от Украйна водеше до 30-ия километър, но след това Тюей „включи \r\nна директна скорост“, устреми се непоколебимо към финала и провокира \r\nостаналите също да финишират със силни резултати. Така кениецът записва \r\nвтора поредна победа в българската верига от маратони, след титлата в \r\nСтара Загора преди месец и половина. Той се очертава и основен фаворит \r\nза големия джакпот от 20 000 лв. за най-добро представяне във веригата. \r\nНеговото лидерство за впечатляващата премия може да оспори кенийката Рут \r\nМатебо. Сега, във Варна, тя победи с 2.43:54 ч., като защити титлата си \r\nот миналата година и записа трета поредна победа в морската столица. \r\nНаред с това Матебо подобри с повече от минута собствения си рекорд на \r\nтрасето от преди две години. Рут има едно второ място от маратона в \r\nСтара Загора тази пролет, което означава, че състезанието през есента в \r\nСофия ще определи кой ще спечели големия бонус. \r\nНай-бързи в големия маратон от българите бяха Илия Куцаров, финиширал \r\n10-и с 2.43:42 ч. и осмата при жените Борислава Видева с 3.35:54 ч. \r\nКенийци грабнаха победите и в полумаратона. Резултътът на шампиона при \r\nмъжете Уйклиф Бивот 1.05:19 ч. също е „гросмайсторски“, а при жените \r\nтриумфира Рут Мбата с 1.15:05 ч. \r\nЗрителите приветстваха български победи в 10-километлавота дистанция: \r\nпри дамите шампионка е Маринела Нинева с 39:09 мин, а при мъжете Иво \r\nБалабанов с 33:01 мин. \r\nСамо за четири години Маратон Варна се превърна в едно от емблематичните \r\nсъбития за града. И днес хиляди жители и гости на морската столица се \r\nсъбраха покрай трасето и в зоната на старт/финала за да изживеят  \r\nнезабравими емоции с проявата, която отново бе истински празник в \r\nцентъра на морската столица. \r\nСтарт на маратона дадоха Кристиан Димитров – директор Дирекция „Спорт“ \r\nкъм Община Варна, Анатоли Илиев (вляво на снимката) - един от основните организатори на \r\nсъбитието и член на Управителния борд на ACES Europe и Бончо Бонев - \r\nпредставител на БФЛА и др. \r\nПо-късно участниците бяха поздравени от кмета на Варна Иван Портних (в средата). \r\n„Варна е домакин на много спортни събития тези дни. Радостно е, че днес \r\nмалки и големи се включиха в един истински спортен празник, в годината, \r\nв която Варна е с титлата „Европейски град на спорта“. Продължаваме \r\nусилията за подобряване на спортната инфраструктура и обогатяване на \r\nспортния календар. Изграждаме три нови спортни комплекса и обновяваме \r\nбазата в 20 училища. Благодаря и на доброволците, които подпомогнаха \r\nорганизацията на Маратон Варна,“ каза Портних. \r\nИ още няколко информации „в името на рекорда“. Най-възрастни сред \r\nучастниците бяха 72-годишните Иван Грозев и Иван Димитров, а най-млад \r\n5-годишният Захари Захариев, всички стартирали на 10.5 км. В класическия \r\nмаратон на 42.195 км участваха двама на 70-годишни: Стоян Николов и Ален \r\nКей, а най-млади участници бяха 18-годишните Али Алишан и Алу Алиджан. \r\nСупер награди за най-бързите, десет в битка за 20-хилядния джакпот \r\nНай-бързите отново си тръгнаха с атрактивни парични премии, каквато е \r\nпрактиката на всички големи маратони. Победителите във Варна – и при \r\nмъжете, и при жените – получиха чекове за по 8000 лв., заелите второ \r\nмясто – по 3000 лв, класиралите се трети – по 2000 и т.н. до 10-о място \r\nс 400 лв. Общият награден фонд бе 49 000 лв., разпределен в 44 \r\nиндивидуални награди, съобщават организаторите. Парични премии имаше и \r\nза призьорите в останалите дистанции без градския крос, където обаче \r\nбяха подготвени много награди: спортни сакове, анцузи, шапки и др. \r\nСъщевременно, спонсорите на маратона бяха осигурили изключително \r\nатрактивни награди за първите българи в дисциплините: 10 км, 21 км и \r\n42.195 км., плюс подаръци за всички призьори до шесто място. \r\nНаред с големите премии за най-бързите, впечатляващ е и допълнителният \r\nбонус от 20 000 лв., предвиден за най-добро представяне (общо при мъжете \r\nи при жените) в трите маратона в една година чрез класиране по специална \r\nточкова система. Новото тази година: 20-хилядният джакпот вече се \r\nобвързва с добри резултати, като отпада изискваният минимум точки. \r\nОрганизаторите вярват, че по този начин се стимулират по-класни \r\nпостижения, което ще направи българските маратони още по-атрактивни и \r\nпрестижни. \r\nТака, след маратоните в Стара Загора и във Варна с точки и с шанс за \r\nджакпота са: при мъжете - Осеа Туей 20 т, Ахмет Насеф и Юсеф Сбаи с по \r\n10, Хамис Бакари 8, Жан Симукека 6, Ендрю Мангата и Артьом Падубни с по \r\n5 и Бернард Санг с 3 т., всички с резултати под 2.25 ч. При жените двете \r\nдами завършили под 2.45 ч. са: Рут Матебо с 18 т. и не стартиралата във \r\nВарна Вира Овчарук с 10 т. \r\nГрадският крос отново с най-много емоции, еко-кауза премахна \r\nпластмасовите чашки по трасето \r\nВ неделния ден във Варна отново най-много емоции имаше сред участниците \r\nв градския крос на 2 км, най-бърз в него бе варненецът Валентин \r\nБояджиев. Масовото бягане пак бе част от инициативата \"Световен ден на \r\nпредизвикателството\". Това е най-голямото спортно събитие за масов \r\nспорт, което се провежда под егидата на Международната асоциация спорт \r\nза всички (ТАФИСА) от 1983 година в целия свят. Целта е да се привлекат \r\nповече хора към всекидневни спортни занимания – организирано или \r\nиндивидуално. Масовият крос даде възможност на всички желаещи да се \r\nвключат в този ден, независимо под каква форма, с поне 15 минути активни \r\nспортни занимания, като всеки участник в дистанцията 2 км получи талон \r\nза своето участие и участва в томбола за много награди (колела, топки, \r\nраници, спортни екипи много други). Както всяка година партньор на \r\nпроявата бяха Сладоледи Изида, които осигуриха лакомства на всички \r\nучастници. За първи път тази година организаторите стартираха \r\nеко-инициатива за премахване на пластмасовите чашки по трасето. \r\nМного добре бяха приети и стилнитe възпоменателни медали, които бяха \r\nвръчвани на финиширалите във всички дистанции без масовия градски крос \r\nна 2 км. Отличията са произведени в Гърция и изобразявайки един от \r\nсимволите на града – Операта, ще останат уникален спомен за участието в \r\nМаратон Варна. \r\nДопълнителен колорит колорит в празника внесе фактът, че тази година \r\nВарна е с титлата „Европейски град на спорта“, по инициативата се в ход \r\nстотици събития и активности. По време на маратона бяха наградени и \r\nпризьорите в националните студентски първенства, на сцената пред Операта \r\nприсъстващите приветстваха шампионите в национална Универсиада 2019, \r\nдомакин на която тази година е Варна. В тези състезания участваха над \r\n1000 студенти, състезатели в 12 вида спорт. \r\nМаратон Варна е част от получилата вече огромна популярност атлетическа \r\nверига под мотото „Бягането като начин на живот“. Поредицата от маратони \r\nстартира на 31 март в Стара Загора и ще завърши есента с Wizz Air София \r\nМаратон на 13 октомври. Проектът е изцяло съобразен с политиката на \r\nМинистерството на младежта и спорта за развитието и популяризирането на \r\nбяганията. \r\n--------------------- \r\nПРИЗЬОРИТЕ МАРАТОН ВАРНА 2018 \r\n42.195 км \r\nМЪЖЕ: Осеа Тюей (Кен) 2.16:35 ч., Хамис Бакари (Мар) 2.17:21, Жан \r\nСимукека (Руанда) 2.18:14 ч. \r\nЖЕНИ: Рут Матебо (Кен) 2.43:54 ч., Керълайн Чероно (Кен) 2.47:59, Джейн \r\nМбого (Кен) 2.50:14 ч. \r\n21 км \r\nМЪЖЕ: Уайклиф Бивот (Кен) 1.05:19 ч., Матю Косгей (Кен) 1.05:29, Багаза \r\nАбделаз Мар) 1.05:47 ч. \r\nЖЕНИ: Рут Мбата (Кен) 1.15:05 ч., Джойлайн Чемутай (Кен) 1.16:48, Юлитер \r\nТануи (Кен) 1.18:50 ч. \r\n10 км \r\nМЪЖЕ: Иво Балабанов (Бъл) 33:01 мин., Стоян Владков (Бъл) 33:08, Стефан \r\nГаврил (Рум) 33:19 мин. \r\nЖЕНИ: Маринела Нинева (Бъл) 39:09 мин., Адриана Попарсова (Сев. Мак) \r\n39:43, Силвия Георгиева (Бъл) 40:24 мин.", "date": "2019.05.12", "title": "Кенийски триумф на Маратон Варна"}
{"url": "https://www.standartnews.com/lifestyle/khari-i-megan-delyat-45-miliona-391925.html", "text": "Принц Хари и бившата холивудска старлетка Меган Маркъл делят 45 милиона долара – младият татко получи 40 милиона от наследството на майка си Даяна, когато навърши 30, а екзотичната му съпруга е заработила 5 милиона пред камерите в Меката на киното. Те обаче се класират след  Уилям и Кейт – баткото на Хари също получи 40 милиона от имането на родителката си, но неговата жена е много много по-заможна от неосъществената докрай актриса.      Хари е роден на 15 септември 1984-а в Лондон – шести поред в „опашката“ за британския престол. Той е само на 1, когато  \r\nправи официалния си дебют във висшето общество. Сред първите му международни визити е Италия. В продължение на 2 години посещава психотерапевт, защото не може да се справи с мъката след смъртта на принцеса Даяна през 1997-а. Тогава той е само на 12. През 2003-а завършва „Итън колидж“, през 2004-а за първи път работи в Австралия – грижи се за добитък във ферма. През 2005-а е приет в Кралската военна академия „Сандхърст“. През 2006-а завършва обучението си за офицер.  77 дни участва във военни действия  срещу Афганистан, за което получава медал. През 2008-а е повишен в лейтенант. През октомври същата година, следвайки примера на брат си, баща си и чичо си, започва да се обучава в пилотиране на военен хеликоптер. След като получава значката на майсторите, става капитан. През лятото на 2015-а Хари официално приключва службата си.  \r\nПрез септември на 2017-а принцът и Меган Маркъл официално дефилираха като двойка, а през ноември бе обявен годежът им. Кралската сватба се състоя на 19 май 2018-а.  \r\nМеган Маркъл е родена на 4 август 1981-а в Ел Ей.  На 11 води кампания срещу сексистска реклама по национална телевизия. Постига успех и слоганите са променени. Тя е бакалавър в университета „Нортуестърн“, специализира театрално изкуство и международни науки. Прави актьорския си дебют в епизод на сапунения сериал „General Hospital“. Получава второстепенни епизодични роли в поредиците „Cebtury City“ през 2004-а, „The War At Home“ и „От местопрестъплението: Ню Йорк“ през 2006-а. Участвала е и в американското издание на тв шоуто „Сделка или не“ – тя е момичетата, които отговарят за куфарите с награди. Заработва и като модел. През 2010-а Меган дебютира на големия екран във филма „Секс, наркотици и Лас Вегас“, след което и в „Не ме забравяй“. През 2011-а участва в комедията с Дженифър Анистън „Шефове гадняри“. Маркъл се превръща в звезда с образа си в „Костюмари“ – участва в сериала в продължение на 7 сезона.  Спекулира се, че е получавала  по 50 хиляди долара на епизод а годишната й заплата е била половин милион. През 2014-а основава собствен уебсайт – „The Tig“. В него публикува статии за мода, красота, пътувания, храна. Кани експерти от различни сфери – диетолози, гримьори, фитнес и йога инструктори, които споделят познанията си с читателите.  \r\nУеб сайтът събра  3 милиона последователи \r\nв Инстаграм 800 хиляди във Фейсбук и 350 хиляди в Туитър. През април 2017-а Меган прекрати „The Tig“ и свали всички публикации, след което изтри собствените си профили в социалните мрежи през януари 2018-а. Говори се, че чрез сайта е  печелила 80 хиляди долара годишно, благодарение на спонсори.  На 6 май 2019-а мис Маркъл посрещна първородния си син.", "date": "2019.05.12", "title": "Хари и Меган делят 45 милиона"}
{"url": "https://standartnews.com/kultura/bodigard-na-brad-pit-raznasya-klyuki-391923.html", "text": "\r\nБивш бодигард на Брад Пит разнася клюки за доскорошния си работодател. Охранителят разкрива подробности около любовния триъгълник Пит-Анистън-Джоли. „Той беше много по-щастлив с Дженифър. Бракът с Анджелина го съсипа“, твърди въпросният Крис Херцог. Мускулестият служител е пряк свидетел на драмите, защото започва да работи за Пит малко преди световният кинаджия да смени съпругите си. „Между Брад и Дженифър никога не е имало скандали, да не говорим за изневери. От тях няма да чуеш лоша дума за другия. В живота им нямаше никаква негативна енергия до появата на Анджелина. Анистън наистина обичаше Пит“, разказва Херцог. Той допълва,  че връзката на Пит и Джоли е коренно различна. Според Крис, именно Анджелина създава мита за  „най-мощната холивудска двойка“ и  го разпространява и поддържа сред  медиите. „Джоли държеше на славата им, а Анистън – на любовта им“, категоричен е Херцог.  \r\n ", "date": "2019.05.12", "title": "Бодигард на Брад Пит разнася клюки"}
{"url": "https://standartnews.com/kultura/maestro-kareras-se-sboguva-s-bg-publikata-391899.html", "text": "Великият тенор Хосе Карерас изнесе прощален концерт за българската публика в зала \"Арена Армеец\".  Музикалното шоу в София беше част от неговото прощално турне, организирано от Арт Бг, пише dir.bg. Карерас слага край на музикалната си кариера след четири десетилетия на световната сцена. Снощи с големия тенор излезе и оркестърът на Софийската опера и балет, под диригентската палка на Давид Хименес.  За своя бенефис знаменитият испанец беше поканил младия български тенор Росен Ненчев и сопраното Илина Михайлова.  Сред соловите изпълнения на Хосе Карерас бяха \"Човекът от Ла Манча\" на Мич Лий, \"Passione\" на Никола Валенте (неаполитанска песен) и др. С родния ни талант маестрото изпълни  вечните оперни класики \"Non ti scordar di me\", \"Parla mi d\"amore Mariu\", а Ненчев представи соло изпълнения на \"O sole mio\" и \"Funiculi funicula , арията на Су-Чонг от \"Страната на усмивките\" на Лехар.  Илина Михайлова изпълни  арията на Джудита от едноименната опера на Лехар и Ария на Лаурета от \"Джани Скики\" от Пучини. След дълго нестихващите аплодисменти, зрителите в пълната \"Арена Армеец\" имаха удоволствието да чуят четири биса: Хосе Карерас каза \"сбогом\" на българската публика с една от любимите си песни \", с която взриви залата,  след което  Росен Ненчев изпя прочувствено \", а фамозното ни сопрано Илина Михайлова представи арията  \" от операта на Пучини \"Джани Скики\". Голямата изненада на вечерта беше четвъртият и последен бис -   от операта \"Травиата\" от Верди, която маестрото изпълни като трио с Ненчев и Михайлова, прекъсвани многократно от бурни аплаузи. Хосе Карерас се ражда с името Жозèп Карерас и Кол (на каталонски Josep Carreras i Coll). Той е най-младият от Тримата тенори, заедно с Лучано Павароти и Пласидо Доминго. Певец с ангелски глас, прочул се с брилянтните си изпълнения на Вердиеви и Пучиниеви опери.   След завършване на Консерваторията в родния си град Барселона е забелязан от една от грандамите на операта -  , по време на участието си в \"Норма\" от Белини (1970 г.). Получава покана да пее с нея в \"Лукреция Борджия\" на Доницети. И това е само началото. Следват големите сцени и една забележителна кариера, белязана от безрезервната любов на публиката. С легендарния диригент Херберт фон Караян го свързва лично приятелство. През годините с партнира с много от големите оперни гласове на България, сред които Николай Гяуров, Райна Кабаиванска, Гена Димитрова, Анна Томова-Синтова.  ", "date": "2019.05.12", "title": "Маестро Карерас се сбогува с бг публиката"}
{"url": "https://standartnews.com/kultura/alen-delon-az-ne-sm-svoboden-az-sm-samoten-391926.html", "text": "Кан, който демонстрира респекта си пред Ален Делон с почетната „Златна палма”, е бил свидетел на някои от най-важните „женски” и не само моменти от живота на великия кинаджия. Той дефилира по „Кроазет” с младата и луда по него Роми Шнайдер, дълго време минава по червения килим, прегърнат с Мирей Дарк и Ан Парийо. Когато дъщеря му Анушка порасна достатъчно, започна да се появява с нея.           На Лазурния бряг, където през 50-те фестивалът е възстановен, след като Европа се опитва да загърби опустошенията на Втората световна война, никому неизвестният тогава красавец е представен от актрисата Бриджит Обер – с 14 години по-възрастна от него страстна любовница. През 1956-а Делон е изгонен от армията заради бесния си темперамент и невъзможността да се подчинява на по-висшите чинове. Бачка като келнер и хамалин из Париж, но с неговата външност и сексапил е въпрос на дни да бъде приобщен към някоя артистична компания. Първи го откриват тъкмо Обер и Жан Клод Бриали. Когато Бриджит пуска протежето си по „Кроазет”, приличните и неприличните предложения не закъсняват. Първият сериозен режисьор с оферта е Дейвид Зелцник – той е готов с договор за дебют в Холивуд, но при условието, че Ален бързо и ефективно научи английски. Делон започва да зубри на бързи обороти, но малко преди да отлети за Лос Анджелис, съдбата изпраща на пътя му Ив Алегре. А той го предупреждава, че американското кино употребява и изхвърля. Затова по-полезно и по-доходоносно за Делон е първо да стане известен във Франция, а след това зад океана. Именно Алегре снима Ален в „Щом жената се намеси” през 1957-а. Жестът на Алегре не спира Делон да прелъсти съпругата му – нито пък му пречи разликата от две петилетки между него и дамата. Така започва легендата – на екрана и извън него.  Когато чуя „любов”, отговарям „Роми Шнайдер” Първата от фаталните жени на Ален Делон е австрийката с френски паспорт Роми Шнайдер. За романа им са изписани страници, достойни за обема на „Война и мир”. Често се забравя, че в началото на запознанството си те са в твърде обтегнати отношения. Той я приема като „надута позьорка без капка чар” и „глупава и дебела като швейцарска крава”. Но въпреки това в продължение почти на година трябва да се прави на влюбен в нея, докато снимат „Кристин”. Еротичното електричество между тях е на път да взриви и работата на целия екип, докато един ден Роми не избухва в сълзи и става ясно, че е влюбена до уши в партньора си – за ужас на своята майка, прочутата с войнствения си характер кинозвезда Магда Шнайдер. Тя веднага минава „на нож” с евентуалния си зет и го представя на дъщеря си в скандална светлина. Според градските легенди, Магда няколко пъти заварва Ален Делон в леглото както с жени, така и с мъже. Сред заподозрените в по-топли, отколкото е „нормално” отношения, е самият Лукино Висконти. „Той е мой духовен баща, единственият ми ментор. Винаги мисля за него”,  казва Делон за италианеца, който го превръща в световна звезда с „Роко и неговите братя” и „Гепардът”. И продължава да носи един от медальоните, които Лукино му подарява. Всъщност именно Висконти се опитва да сдобри Ален и Роми през 1961-а, като поставя специално за тях двамата в Париж „Жалко, че тя е уличница”. Но докато продължава годежа му с австрийката, Делон върти паралелна връзка с германка. През 2001-а 39-годишният тогава фотограф Ари Булон пусна биографична книга, в която твърдеше, че е син на Ален Делон и рокаджийката Криста Пафген, починала през 1988-а. Ари носи фамилията на пастрока на Ален, който го осиновява заедно с Едит – майката на актьора.                        \r\nНатали Бартелеми, която през 60-те става първата мадам Делон, също се е разхождала под ръка с Ален в Кан. Но тя успява да впечатли гилдията с роля, която няма нищо общо с него – в „Особен урок”. Келнерката от Мароко изживява своите 15 минути слава, след като доста време преследва бъдещия си съпруг. Тя е тази, която го разделя окончателно с Роми Шнайдер, макар че Делон е на светлинни години от образа на примерен годеник. Когато Натали го информира, че е бременна, той организира сватба без фанфари. Антъни се ражда в Ел Ей, където Делон има ангажимент за три продукции на „Метро Голдуин Майер”, но през 1965-а семейството се завръща в Париж. През 1967-а двамата Делон все пак снимат заедно – в „Самураят” на Жан-Пиер Мелвил. Сблъсъкът между тях пред камерите е фатален за брака им. След последната клапа Ален подава молба за развод. И досега не е ясно кога Ален и Антъни са установили топли отношения, каквито се очакват от баща и син. Младши никога не е пестял пред репортерите огорчението от изцепките на родителя си. „Отнасяше се с мен като с „бракувано изделие”. Внушаваше ми, че не съм мъжкар от класа като него, че не съм нито толкова талантлив, нито кой знае колко умен. Съжаляваше на глас, че няма на кого да остави бизнес империята си”, споделял е Антъни пред медиите.      „Искам да съм негова покорна слугиня – като Мария Магдалена на Исус”    \r\n        \r\nПризнанието е на Мирей Дарк, с която Делон живее близо 15 години. „Тя възпита у мен всичко най-добро”, сподели Антъни Делон на сбогуване с актрисата, която си отиде от инфаркт.  „След като тя си тръгна, аз също мога без проблем да се оттегля от живота”, допълни тогава баща му. Мирей е тази, която  винаги е била като буфер между двамата. Тя е тази, която заедно с Ален държи ръката на Роми Шнайдер, когато бившата любима на Делон губи сина си. Синеоката красавица подкрепя във всичко Ален – и се надява, че той рано или късно ще й направи предложение. Той я обожава, но не желае да се жени – не само защото Мирей не може да му роди деца, тъй като страда от болно сърце. А през 1981-а Ален започва снимките на „За кожата на едно ченге”. Пред камерите до него е Ан Парийо – на 21, изключително секси и талантлива. „Не можах да остана хладнокръвен. Дълго време разумът се бореше със сърцето ми. Но в крайна сметка то победи”, оправдава се Делон. През 1983-а Мирей Дарк връща свободата на любимия си. „Реших, че така е най-добре за всички. Мислех, че ще останем заедно, докато смъртта ни раздели. Но не съжалявам за нищо”, коментира тогава тя. През следващите три години почти тийнейджърката Ан Парийо се опитва да бъде достойна партньорка на деспотичния, ужасно властен и винаги склонен да изневери Делон. През 1987-а в живота му влиза друга почти тийнейджърка – холандката Розали ван Бремен. Тя е момиче от сой – дипломиран политолог. Но пък няма против да изкарва парите си в шоубизнеса – манекенка, която се явява на прослушване за бек вокалистка в парчето „Като на кино”, което Ален записва след настояване на Мирей Матио. „Мис Холандия” е адски независима, но и предана на световния секссимвол. Той е толкова отдаден на новата си любов, че успява три години да я опази в тайна от папараците.  \r\nСлед сватбата на Делон и Розали таблоидите във Франция безжалостно отсичат: „Той най-после откри млада и здрава майка за децата си”. „Разликата във възрастта ме изпълва с енергия, в кръвта ми влизат адреналин и кислород. Розали е моето щастие, моето равновесие, моята сила. Да станеш баща след 50 е супер – вече си се простил с егоцентризма и себелюбието”, категоричен е вечният прелъстител. По-младата с 30 години брюнетка през 1990-а ражда Анушка – голямата гордост на баща си. Преди няколко години двамата направиха спектакъл по пиеса, писана за тях. Цял Париж говореше за постановката, а после таткото и неговата принцеса обиколиха половин Франция. През 1994-а холандката ражда Ален-Фабиен, който като под индиго прилича на баща си и на брат си Антъни, но все още не е ясно дали притежава техния демоничен чар. Неотдавна родната публика мерна юнака в „Златна младост” – типична драма за нищоправенето на френската буржоазия по руски тертип. Сладурът не блести с кой знае какви актьорски дарби в лентата, доминирана от властелинката пред камерата Изабел Юпер, но да се надяваме, че просто става дума за липса на опит, въпреки че малкият щъка по терените от дете. Още на 8 застава до баща си в тв сериалите „Франк Рива” и „Фабио Монтале”. Друга тема е, че Ален Делон има ужасни неприятности покрай пубертета на изтърсака си и неговите дружки наркомани.  \r\nПрез 1997-а Розали става единствената жена в света, която напуска Ален Делон. След 15-годишен съвместен живот тя качва децата в колата и не се обръща назад, а той е на прага на самоубийството – особено когато става ясно, че Розали ще се омъжи за не много по-младия от него Ален Алфелу. „Той минава като валяк дори през тези, които обича. Използва хората само и единствено за личните си цели”, твърди втората бивша съпруга. И наистина във факта, че преди развода неуморният отрицател на публичните откровения започва да кани журналисти в имението си, има нещо повече от съмнително. Действията му са съвсем прозрачни – демонстрация на семейна идилия. Преди няколко години в таблоидите се появи информация, че Розали и Делон са заровили томахавката и че дори излизат заедно на вечеря. Но оптимизмът на феновете беше полят със студен душ – оказа се, че временното размразяване на отношенията е било заради проблемите на отрочето. \r\nСлед като се разведе с Розали, кинаджията обяви, че напуска занаята. „Киното прилича на 100-годишен старец, който брои дните до смъртта си. Телевизията е чудовището, което ни поглъща 365 дни в годината”, каза тогава той. Но тези дни се появи информация, че е подписал договор за нов филм. „Аз не съм свободен – аз съм самотен”, твърди Делон. И уточнява, че желае да бъде погребан до кучетата си – единствените, които никога не са предали любовта му.", "date": "2019.05.12", "title": "Ален Делон: Аз не съм свободен - аз съм самотен"}
{"url": "https://standartnews.com/kultura/timbrleyk-i-misi-elit-stanakha-doktori-po-muzika-391909.html", "text": "Джъстин Тимбърлейк и рапърката Миси Елиът бяха удостоени с докторантури от музикалния колеж „Бъркли“. Знаменитостите съобщиха за постиженията си в социалните мрежи и приканиха почитателите си никога да не се отказват от мечтите си. Елиът заяви: „Трябва да сте готови за успехи и провали, което е нормално. Но никога не е твърде късно човек да постигне целите си“. От колежа нарекоха рапърката суперзвезда и пионер в областта на музикалното изкуство. Елиът е първият хип-хоп ипълнител, който получава докторска степен от колежа. Тимбърлейк сподели: „Човек се определя от грешките си. Не е важна дестинацията, а пътешестивето. Надявам се да видя всички мои колеги в студиото. Искам да покорите музикалната сцена“. Предишни музиканти, получи докторантури от колежа, са Арета Франклин, Куинси Джоунс, Би Би Кинг, Смоуки Робинсън, Рита Морено и Дюк Елингтън.", "date": "2019.05.12", "title": "Тимбърлейк и Миси Елиът станаха доктори по музика"}
{"url": "https://standartnews.com/kultura/romantika-i-politika-v-kan-391921.html", "text": "Романтика и политика са основните теми във филмите, които ще се завъртят на тазгодишния кинофестивал в Кан. „Нима любовта и социалните вълнения не са солта на земята, на живота, на историята, на вечната младост“, коментира пред медиите художественият шеф на форума Тиери Фремо. И добави, че не Кан е политизиран, а режисьорите. След като дълго време бяха тиражирани хипотези и традиционните за седмото изкуство спекуалции, най-после стана ясно кои ще са конкурентите в 72-то издание, което стартира на 14 май. Доскоро имаше и много въпросителни около продукциите, които бяха на финалната права. Все още не е ясно дали Куентин Тарантино ще  успее с „Имало едно време в Холивуд“. Но да не го мислим - като не го покаже на Лазурния бряг, ще го приготви за Венеция. Но със или без премиера, можем само да се надяваме, че Брад Пит и Лео ди Каприо, които са главните роли на ретро опуса, както и останалите звезди, ще дефилират по червения килим на Ривиерата.            \r\nТа сред акцентите в афиша на Кан 2019 са жени-режисьорки: 13 в селекцията, 4 в състезанието /за да няма лов на вещици/,   генетични манипулации /може би за тийнейджърите/, художници и певци /за интелектуалците/, ченгета, мафиоти и магистрати /за ценителите на добрия стар трилър/,  безработни и мигранти /за критиците, търсещи „послания“/. Но без мащабни исторически епоси – повечето драми са за малкия човек, който се бори с тегобите и неволите на големия свят. А математичките в Холивуд не спят – те искат точна статистика за съотношението в участието на двата пола /за третия още не са отворили дума, но скоро сигурно и това ще стане/. Още повече че „Варайъти“ излезе със смущаващи цифри – Евите били замесени само в 21 процента от проектите в конкурса, докато, виждате ли, в програмата на „Сънданс“ тяхното присъствие се измерило с цели 46 процента – как да не се възхитиш колко са напред с демокрацията и феминизма в Америка. Но извън закачките трябва да се припомни, че върху актуалния плакат на Кан е самата Аньес Варда, която си отиде на 90 през март. Сред добрите традиции на Лазурния бряг са билбордовете с лицата на големите дами в жанра, които се честват за различни юбилеи и събития.      \r\nОткриването на маратона е с „Мъртвите не умират“ на Джим Джармуш – заглавие и от конкурса. Девето участие на майстора в Кан и негово заглавие № 13. Защо този изключителен кинаджия иска да ни зариби със зомби сатира, засега можем само да гадаем. Всичко започва, когато пълчища зомбита нападат спокойно американско градче. Трима полицаи и една шотландка се опитват да се справят с агресорите. Актьорите, както винаги при Джармурш, са от първа класа – аристократката от Единбург с комунистически уклон Тилда Суинтън, Адам Драйвър, Клое Севини, Селена Гомес, Стив Бушеми, Дани Гловър, Том Уейтс, Иги Поп, Бил Мъри. Но нахъсването към премиерното творение на американеца е повече от сериозно – зрители в 400 киносалона във Франция ще го гледат в часовете, в които тече откриването на фестивала, тръгва и по екраните в Европа и света. Антонио Бандерас влиза в кожата на Алмодовар Антонио Бандерас, който вероятно скоро ще се появи в България за снимките на поредната порция от „Непобедимите“, влиза в кожата на своя стар приятел и гуру Педро Алмодовар за  автобиографичния му филм „Болка и слава”. Според информацията, това е изпълнен с меланхолия разказ за битието и кариерата на един кинорежисьор. Като към професионалните терзания прибавим и  личните – Алмодовар периодично обявява, че не знае какво да прави с живота си – няма съмнение, че ще гледаме нещо мъчително екзистенциално. Критици твърдят, че „Болка и слава“ се родее с „Осем и половина“ на Фелини.  \r\nБратята от Белгия Жан-Пиер и Люк Дарден влизат в битката за „Златната палма“ с „Младият Ахмед” – за радикализацията на младеж в родината им. Кен Лоуч, който няма навик да „дава път на младите“, се включва в надпреварата с  „Жалко, липсваше ни” – за шофьор снабдител, който със зъби и нокти изхранва семейството си. Терънс Малик се завръща със „Скрит живот” – за австриеца  Франц Егерштетер, мъченик от римо-католическата църква, осъден от нацистите през 1943-а заради отказ да служи в армията на Хитлер. С големите ще се конкурира и доскорошният вундеркинд от Квебек Ксавие Долан, който вече порасна и празнува 30. Той ще покаже „Матиас и Максим”, изпълнявайки и главната роля, с която анализира и собствената си сексуалност.    \r\nПочти 80-годишният Марко Белокио ще изненада публиката с  „Предателят” - за Томазо Буксети, първия разкаял се мафиот от прословутата сицилианска мафия. Румънците набраха скорост и влизат в надбягването със „Свиркащите” на Корнелиу Порумбою, който е от поколението на новите отличници. В главната роля пък е Влад Иванов от \"„4 месеца, 3 седмици и 2 дни“. Южнокорейците са в програмата с „Паразитът” на Бонг Джоон Хо, а китайците с  „Езерото на дивите гъски“ на Диао Инан в стила на Фриц Ланг – филм ноар за гангстер и проститутка. Бразилците акостират на „Кроазет“ с  „Нощен ястреб” на Клебер Мендонса Фильо и Жулиано Дорнелес. \r\nЧетири са продукциите на домакините. Арно Деплешен се представя с „Рубе, една светлина” – за полицаи, които се превръщат в герои. „Клетниците” – първия игрален пълнометражен филм на Ладж Ли – отвежда към парижкото предградие, където се подвизават персонажите на Виктор Юго.  \r\nВ състезанието участват Селин Сиама с „Портрет на девойка в пламъци” и Жюстин Трие със „Сибил”.  „Франки” на Айра Сакс с Изабел Юпер, Грег Киниър и Мариса Томей   ще защитава честта на независимото американско кино. Действието се случва в Синтра – един от най-красивите градове на Португалия. Сенегалската режисьорка, родена в Париж Мати Диоп, показва „Атлантик”, австрийката Джесика Хауснер – „Малкият Джо”: така се казва вид растението, чието оцеляване е под въпрос. Елиа Сулейман от Израел е в конкурса с „Това трябва да е раят” - за изгнанието на палестинците.  \r\nИзвън конкурса се откроява „Rocketman” на Декстър Флетчър за Елтън Джон, който без съмнение ще направи щуро шоу в Кан, както и „Диего Марадона” на Асиф Кападиа. Огромно е любопитството към „Най-хубавите години от живота” на Клод Льолуш - второто продължение на култовия „Един мъж и една жена” („Златна палма”, 1966) с Жан-Луи Трентинян и Анук Еме. Предишното продължение „Един мъж и една жена – 20 години по-късно” малко разочарова феновете на легендарната романтика. В „Особен поглед” са обявени 16 заглавия, от които 6 първи филма и една анимация.  Засега е известен само шефът на журито – великият кинаджия от Мексико Алехандро Гонсалес Иняриту. Ливанката Надин Лабаки, направила разтърсващия „Капернаум”, е начело на „Особен поглед“. Колумбиецът Сиро Гера е президент на журито на „Седмица на критиката“. Почетна палма за Ален Делон Почетната „Златна палма“ 2019 е за Ален Делон –през годините са я получавали Жана Моро, Уди Алън, Бернардо Бертолучи, Джейн Фонда, Клинт Истууд, Жан-Пол Белмондо, Мануел де Оливейра, Аньес Варда и Жан-Пиер Лео. За никого не е изненада, че 83-годишният титан на седмото изкуство дълго време се е колебаел дали да приеме и дали да дефилира по червения килим на своя живот. Тиери Фермо разказва, че Делон все пак е решил да уважи режисьорите, с които е работил. Луи Люмиер е шеф на първото жури през 1939-а Първото издание на кинофестивала започва на 1 септември 1939 година с  „Гърбушкото от Нотър Дам“. Той е отговор на събитията по време на биеналето във Венеция, на което награждават профашистките филми „Олимпия“ на Лени Рифенштал и „Пилот Лучано Сера“,   сниман от сина на Бенито Мусолини - Виторио. Тогава международната гилдия обсъжда възможността да бъде основан фест с жури, което раздава справедливи отличия. Тогавашният министър на образованието на Франция,  адвокатът Жан Зе, е двигателят на форума на Ривиерата. Почетен председател на журито е самият Луи Люмиер. Но датата за старта се оказва страшна – нацистка Германия напада Полша и избухва Втората световна война.  Следващото издание е от 20 септември до 5 октомври 1946-а. Сред най-ухажваните актриси е Мишел Морган. Жан Кокто, който предпочита собствения си пол, възпява чара й от сутрин до вечер. От 1952-а тържеството на седмото изкуство започва да се провежда през май. През 1953-а в Кан изгрява Бриджит Бардо – тя е само на 18 и все още дори не е звезда, а само влюбена в Роже Вадим красавица. Не след дълго самият Пабло Пикасо се прехласва по Бардо, която набира сериозна скорост. Същата пролет Одри Хепбърн се появява по „Кроазет“ – малко преди славата й да гръмне след „Римска ваканция“. Сред най-впечатляващите двойки са Вивиан Ли и Лорънс Оливие. През 1955-а холивудската красавица Грейс Кели е представена на Рение, принца на Монако, който малко по-късно ще стане нейн съпруг. През 1958-а Жана Моро танцува върху маса в един от крайбрежните ресторанти. През 1963-а на плажа пред „Карлтън“ Клаудия Кардинале се появява с петнист и красив леопард като увертюра към  премиерата на „Гепардът“ на Лукино Висконти. Компания й прави Бърт Ланкъстър. Филмът получава „Златна палма“.  \r\nПрез 1948-а и 1950-а Фестивалният дворец остава празен – няма пари за голямото шоу. През 1968-а пък го закриват пет дни по-рано заради студентските вълнения, които обхващат цяла Франция.  Награди не се присъждат. Мартин Скорсезе си тръгва от Кан със „Златна палма“ за „Шофьор на такси“. Американската филмова академия не удостоява режисьора с нито един „Оскар“, въпреки четирите номинации. Затова пък на Лазурния бряг го посрещат като шампион. \r\nОтначало звездите получават само „гра при“. от 1955-а започва присъждането на „Златната палма“ – символ на Кан, изобразен върху герба на града. През 1964-а се връщат към стараха схема и чак през 1975-а „Палмата“ окончателно се превръща в големия трофей. Дизайнът й също се сменя няколко пъти. Визията, която познаваме сега, е стилизирана през 1997-а за половин вековния юбилей на форума. \r\nЗа разлика от „Оскарите“, където между режисьорите има дори четирикратни носители на статуетката, то „Златната палма“ досега не  е връчвана на един и същ кинаджия повече от 2 пъти. И дори те са само шестима, като между  тях са Франсис Форд Копола, Емир Кустурица и Михаел Ханеке. За първи жена получава „Златна палма“ за режисура през 1993-а и това е новозеландката Джейн Кемпиън за «Пианото“. През 2017-а София Копола прави фурор с The Beguiled и получава гран при. Филмите в конкурса са 19 – толкова са златните листа в мечтаната палма. 24 са стъпалата, които водят до входа на  Фестивалния дворец /който вече стои доста вехто на фона на останалия разкош в Кан/.  \r\nЧервеният килим е с дължина от 60 метра – сменя се преди всяка официална прожекция. Всяка година на Лазурния бряг са акредитирани не по-малко от 4000 журналисти. Бюджетът за фестивала, който не пада под 20 милиона евро, се дели между държавата, кметството и управата на региона.", "date": "2019.05.12", "title": "Романтика и политика в Кан"}
{"url": "https://standartnews.com/kultura/milcho-leviev-glaven-geroy-v-koncherto-groso-391922.html", "text": "Милчо Левиев е главният герой в „Артистът не е самотен остров“ на Владимир Гаджев /„Колибри“/. Авторът обединява личността и кариерата на музиканта в многоцветна и богата на информация конструкция – истински паралел с „кончерто гросо“: шест части, които могат да се четат отделно, но винаги в рамките на цялото. Различно е излъчването им, следствие от компресираните случки и факти - за политика, музика,  „неизбежната“ Държавна сигурност, множеството любопитни личности.  \r\nЕто и откъс от томчето. „Културологичното понятие Cross Culturales все още е в своя ембрион, когато Милчо Левиев майсторски съчетава елементи от фолклора с джазовата идиоматика. В Съюза на композиторите започват да се ослушват и да прогнозират как след светкавиците и гръмотевиците от „Прага ’68“ партийните решения ще отзвучат по най-високите етажи на тоталитарната власт и как културният живот в страната ще разнесе ехото. Настъпва втората  (след 50-те години) продължителна „цезура“ в битието на българското музикално творчество. \r\nПрез 1968 година се провеждат няколко партийни събрания, които по-късно музикологът Иван Хлебаров определя като нелегални. Защото бяха организирани според всички правила на конспирацията – за тях днес никой не може да намери някаква открита официална документация или печатна информация. По това време събранията във всички първични партийни организации (ППО) се делят на открити и закрити, което идва да подскаже кастовия модел на обществото. В най-масово употребяваното оръжие за самоотбрана на хората от „по-долната“, непартийната категория (множеството) се превръща хуморът и иронията. От нейния неизчерпаем извор се появява и абсурдното определение „закрито безпартийно събрание“. На подобен форум в СБК за избор на ново ръководство (10.03.1969) Милчо Левиев остро възразява срещу използваните недемократични процедури и манипулативни техники. Той подава заявление за напускане на Съюза на композиторите. Филип Кутев, председател на СБК, го вика на разговор в опит да го разубеди за решението. „Недей, бе, чоджум! Скъсай това заявление!“ – моли го бащински той. Но дръзкият млад композитор е категоричен – „Ще напусна!“ Поведението му се квалифицира като хулиганско и Милчо Левиев е изключен от редовете на творческия съюз. Забележете – това става не толкова заради произведенията му, подпечатени вече със знака на джазовата идиоматика и специфичните изразни средства (какъв чудесен повод за ретроградните администратори!), колкото заради острите ръбове в характера му, които определят и неговото обществено поведение. \r\nКъм този момент Милчо Левиев е най-удобната изкупителна жертва на режима и неговите верноподаници – той е много млад, предизвикателен, бохем, нетърпим към всяка проява на консервативно мислене и конформизъм, а освен това твори в една разновидност на музиката, все още възприемана като „по-ниска“ и идеологически опасна“.", "date": "2019.05.12", "title": "Милчо Левиев – главен герой в кончерто гросо"}
{"url": "https://standartnews.com/kultura/vera-shandel-chovekt-e-vinagi-predi-parite-391924.html", "text": "Вера Шандел от хитовата формация Sentimental Swingers е родена в Кюстендил, където живее до 6, а след това между 10 и 13.  Именно там открива, че музиката е неизменна нейна същност, въпреки че по-късно ще стане финансист. Сценичната й кариера стартира в \"Сребърни звънчета\" и е много разочарована, че трябва да напусне групата, когато заминава с родителите си за Алжир, където те започват работа. Всяко лято обаче Вера и брат й се връщат при баба им в Кюстендил.  \r\nПрез 2010-а създава Sentimental Swingers заедно с Андрония Попова и Десислава Андонова. Завинаги помни как за първия им концерт обикалят с Рони магазините, за да търсят еднакви обувки и рокли в определен стил. Тогава все още са само двете. А трите плюс музикантите от секстета на Михаил Йосифов възраждат златните години на суинга, припомнят красотата на джаза, съживяват градските шлагери. Днес се занимава с кинопродуцентство и развива своя клубен сценичен проект  Jazz Boudoir в компанията на Ангел Заберски (пиано), Димитър Семов (ударни) и Веселин Веселинов-Еко (контрабас). В момента по БГ екраните вървят два филма, чиито продуцент е Вера Шандел. Първият е  „Малко късмет за по-късно“ по мотиви на Палми Ранчев от едноименния сборник с разкази и новели. Лентата надниква зад кулисите на бокса, разкривайки 24 часа от живота на двама бивши състезатели. Второто заглавие, на което Вера Шандел е продуцент, е „Животът е безкраен танц“. Под приятелския, различен и чувствителен поглед на белгийския режисьор Андре Шандел музикантите  Андрония Попова (Рони), Десислава Андонова, Вера Шандел, Михаил Йосифов (тромпет), Велислав Стоянов (тромбон) и Димитър Шанов (контрабас) отронват зрънцата на спомените, надеждите и бляновете си.  - Вера, вие отдавна работите в киното, но този път сте главният командващ - как толкова изискана дама като вас командори цяла група боксьори? Къде са корените на вашата смелост да се пробвате в този толкова мъжки занаят продуцентството? \r\n- Киното, както и концертите, са екипна работа – всеки има знания, умения, талант за нещо, всеки е важен. Работата на продуцента е да събере хората и средствата, за да се сътвори филм. Не смятам, че командва - просто компетентността му е в определена област, свързана и с парите. Тъй като в момента на социално ниво се смята, че парите ръководят хората, следва, че продуцентът командва парада. Моята ценностна система е друга – човекът винаги стои преди парите. И затова не смятам, че командвам, а по-скоро водя всички към нашата обща цел – създаването на филм. И съответно не смятам, че продуцентският занаят е специфично мъжки, той е човешки. По-скоро бих казала, че е  занаят на общуване, психология и вяра И знам, че благодарение на тези три неща успяхме да “имаме филм”, както се казва в кинаджийските среди – и това е „Малко късмет за по-късно“. Боксьорите оставих а режисьора – Александър Смолянов. \r\n- Вторият филм е за вашето трио - как тръгна всичко с Рони и Деси, съдбовна ли беше срещата ви? \r\n- Да! Харесва ми това определение – съдбовна среща. Може би повечето ми срещи са съдбовни... И тази категорично е една от тях. Всичко започна от сцена, която съпругът ми, режисьорът Андре Шандел, ми “подари” в негов филм – 1945 година, фоайе на хотел в Нюрнберг, роял, пианист (Ангел Заберски) и певица (аз) във вечерна рокля с букли и червени устни изпълняват Sentimental Journey.  Рони беше моята учителка по пеене а вече и приятелка. След това по време на записа на песента Мишо Йосифов (тромпет) установи, че само мен са чакали с Рони и Деси, за да направят проект с песните на „Андрюс систерс“. И така стана – събрахме се и се получи „Сентиментъл суингърс“. Годината беше 2010-а. \r\n- Какво е суингът за вас трите - за Рони не можем да говорим в минало време... \r\n- Суингът е радост, хармония, танци и много, много музика – красива и жива – оркестри от трио до биг бендове! Красиви коси, чорапи с ръб, държани от жартиери, рокли, костюми, стилни обувки... Всичко, което пренася за нула време в 30-те години на миналия век! \r\n-Защо ви наричат \"бесните лелки\"? \r\n- Измисли го Мишо, партньорът на Рони, китаристът. Вероятно защото сме от квартала, по-възрастни от него и много диви... Това, което направихме, изисква някакъв вид лудост... А ние заедно я притежавахме. \r\n- Каква е равносметката 30 години по-късно - какво изгубихме по пътя? \r\n- Много съм щастлива, че Берлинската стена падна, че социалистическият лагер се развали и че Европа се обедини. Ние всички сме различни политически, полово, расово, но всички сме хора и всяко разделение крие опасност за човешкия род. Пътят ни - 30 години по-късно - е извървян и всеки е изгубил по нещо. Но сигурна съм, че и е получил нещо ново. Животът е променлив, той е вечно движение - и това е основната характеристика на живото състояние. Спрем ли – не е живот. Нашата работа е да се приспособяваме, да се променяме, така, че да намираме начин да се чувстваме добре и да живеем в радост. Аз 30 години това правя – губя и печеля! \r\n- Вашият съпруг не е българин и можете да живеете, където си поискате в Европа - защо останахте в България? \r\n- Радвам се, че живея в България. Аз, която  непрестанно се приспособявам  към обстоятелствата, вярвам, че свободата, която имам тук, не бих могла да ползвам на което и да било друго място. Тук аз си осъществих мечтата да пея и това да ми бъде работа. Много съм живяла в чужбина като дете. Сега съм щастлива да живея тук и сега. \r\n- Как изглежда родната култура от вашата камбанария? \r\n- Родната култура от гледна точка на масата, косумираща нейните продукти, е  такава, че хората с лекота дават много пари за “кетъринг” и в пъти по-малко (и с горчивина) за жива музика. Обичат по-скоро риалити предаванията, с които хранят воайорските си и клюкарски страсти, отколкото киното, което може да нахрани сърцето и да им даде виждане, различно от ежедневието. А тези, които правят културата, са на много високо ниво – говоря само за тях, а не за другите, които превръщат изкуството само в бизнес. Чудесно е да се храниш от изкуството си, но когато преди него те интересува бизнеса, то става второстепенно и качеството му неизменно пада. \r\n- Готвите ли нов музикален проект? \r\n- Замесена съм в две музикални проекта. „Джаз будоар“ е с Ангел Заберски трио – изпълняваме френски шансони в джаз аранжименти, както и джаз стандарти в по-кабаретен стил. Вторият – в него съм продуцент (този път музикален), заедно с Михаил Йосифов (тромпет) и Елисавета Петрушева. Работим с млади супер талантливи хора от Музикалната академия, между които е невероятната Велека Цанкова. Казва се „БГ винтидж“ и сме се ориентирали към българската “естрадна” музика, към песни от 30-те години на миналия век до ден днешен, аранжирани от Мишо и изпълнени с много стил, красота, радост и талант.", "date": "2019.05.12", "title": "Вера Шандел: Човекът е винаги преди парите"}
{"url": "https://standartnews.com/sport/trenort-na-tsska-sofiya-ne-ni-stigna-edin-gol-391893.html", "text": "\"Не ни достигна един гол. Не само дузпата, имахме и други ситуации. Няма да се предадем. Ще играем докрай. Направихме добър мач, представихме се на ниво\". Това заяви старши-треньорът на ЦСКА София Добромир Митов след равенството 0:0 срещу Лудогорец в среща от 33-ия кръг на футболното ни първенство. \"Жалко за пропуснатата дузпа. Всеки пропуска, няма как да обвиняваме Соу. Един ранен гол щеше да обърне мача психологически в наша полза. Търсехме гола, но не успяхме. Нервен мач, с доста нарушения. В по-голямата част от мача контролирахме мача. \r\n  Имаме равностойни футболисти, ще се даде шанс на друг в оставащите мачове на мястото на наказаните и контузените\", добави Добромир Митов.", "date": "2019.05.12", "title": "Треньорът на ЦСКА-София: Не ни стигна един гол"}
{"url": "https://standartnews.com/sport/skiorka-specheli-dancing-stars-v-avstriya-391896.html", "text": "Елизабет Гьоргъл спечели \"Dancing Stars\" на националната телевизия на Австрия ORF много убедително. Във финалния танц 4-членното жури, оглавявано от бившата солистка на балета на Виенската опера Карина Саркисова, присъди максималните 40 точки (4 по 10) за изпълнението на ски-иконата и партньора й Томас Крамъл. Минути по-късно зрителите, които гласуваха със SMS-и, потвърдиха триумфа на световната шампионка в спускането и супергигантския слалом от първенството в Гармиш Партенкирхен (2011). На олимпиадата във Ванкувър 2010 Гьоргл спечели бронзови медали в спускането и гигантския слалом.", "date": "2019.05.12", "title": "Скиорка спечели \"Dancing Stars\" в Австрия"}
{"url": "https://standartnews.com/sport/keniyski-triumf-na-maraton-varna-391931.html", "text": "\r\nС рекорди на трасето и изключително силни резултати ще се запомни \r\nчетвъртото издание на Маратон Варна, в който участваха 1030 атлети от 36 \r\nдържави, сред тях 32 елитни бегачи от традиционно силните школи в \r\nАфрика. Шампиони в класическия маратон на 42.195 км станаха \r\nпредставители на Кения, а при мъжете четирима „слязоха“ под досегашното \r\nвърхово постижение. Особено впечатлява резултатът на шампиона Осеа Тюей, \r\nфиниширал за 2.16:35 ч. – с близо три минути по-бързо от досегашния \r\nрекорд на трасето. \r\nКениецът изненадващо срещна много силна съпротива от европеец – Артьом \r\nПодубни от Украйна водеше до 30-ия километър, но след това Тюей „включи \r\nна директна скорост“, устреми се непоколебимо към финала и провокира \r\nостаналите също да финишират със силни резултати. Така кениецът записва \r\nвтора поредна победа в българската верига от маратони, след титлата в \r\nСтара Загора преди месец и половина. Той се очертава и основен фаворит \r\nза големия джакпот от 20 000 лв. за най-добро представяне във веригата. \r\nНеговото лидерство за впечатляващата премия може да оспори кенийката Рут \r\nМатебо. Сега, във Варна, тя победи с 2.43:54 ч., като защити титлата си \r\nот миналата година и записа трета поредна победа в морската столица. \r\nНаред с това Матебо подобри с повече от минута собствения си рекорд на \r\nтрасето от преди две години. Рут има едно второ място от маратона в \r\nСтара Загора тази пролет, което означава, че състезанието през есента в \r\nСофия ще определи кой ще спечели големия бонус. \r\nНай-бързи в големия маратон от българите бяха Илия Куцаров, финиширал \r\n10-и с 2.43:42 ч. и осмата при жените Борислава Видева с 3.35:54 ч. \r\nКенийци грабнаха победите и в полумаратона. Резултътът на шампиона при \r\nмъжете Уйклиф Бивот 1.05:19 ч. също е „гросмайсторски“, а при жените \r\nтриумфира Рут Мбата с 1.15:05 ч. \r\nЗрителите приветстваха български победи в 10-километлавота дистанция: \r\nпри дамите шампионка е Маринела Нинева с 39:09 мин, а при мъжете Иво \r\nБалабанов с 33:01 мин. \r\nСамо за четири години Маратон Варна се превърна в едно от емблематичните \r\nсъбития за града. И днес хиляди жители и гости на морската столица се \r\nсъбраха покрай трасето и в зоната на старт/финала за да изживеят  \r\nнезабравими емоции с проявата, която отново бе истински празник в \r\nцентъра на морската столица. \r\nСтарт на маратона дадоха Кристиан Димитров – директор Дирекция „Спорт“ \r\nкъм Община Варна, Анатоли Илиев (вляво на снимката) - един от основните организатори на \r\nсъбитието и член на Управителния борд на ACES Europe и Бончо Бонев - \r\nпредставител на БФЛА и др. \r\nПо-късно участниците бяха поздравени от кмета на Варна Иван Портних (в средата). \r\n„Варна е домакин на много спортни събития тези дни. Радостно е, че днес \r\nмалки и големи се включиха в един истински спортен празник, в годината, \r\nв която Варна е с титлата „Европейски град на спорта“. Продължаваме \r\nусилията за подобряване на спортната инфраструктура и обогатяване на \r\nспортния календар. Изграждаме три нови спортни комплекса и обновяваме \r\nбазата в 20 училища. Благодаря и на доброволците, които подпомогнаха \r\nорганизацията на Маратон Варна,“ каза Портних. \r\nИ още няколко информации „в името на рекорда“. Най-възрастни сред \r\nучастниците бяха 72-годишните Иван Грозев и Иван Димитров, а най-млад \r\n5-годишният Захари Захариев, всички стартирали на 10.5 км. В класическия \r\nмаратон на 42.195 км участваха двама на 70-годишни: Стоян Николов и Ален \r\nКей, а най-млади участници бяха 18-годишните Али Алишан и Алу Алиджан. \r\nСупер награди за най-бързите, десет в битка за 20-хилядния джакпот \r\nНай-бързите отново си тръгнаха с атрактивни парични премии, каквато е \r\nпрактиката на всички големи маратони. Победителите във Варна – и при \r\nмъжете, и при жените – получиха чекове за по 8000 лв., заелите второ \r\nмясто – по 3000 лв, класиралите се трети – по 2000 и т.н. до 10-о място \r\nс 400 лв. Общият награден фонд бе 49 000 лв., разпределен в 44 \r\nиндивидуални награди, съобщават организаторите. Парични премии имаше и \r\nза призьорите в останалите дистанции без градския крос, където обаче \r\nбяха подготвени много награди: спортни сакове, анцузи, шапки и др. \r\nСъщевременно, спонсорите на маратона бяха осигурили изключително \r\nатрактивни награди за първите българи в дисциплините: 10 км, 21 км и \r\n42.195 км., плюс подаръци за всички призьори до шесто място. \r\nНаред с големите премии за най-бързите, впечатляващ е и допълнителният \r\nбонус от 20 000 лв., предвиден за най-добро представяне (общо при мъжете \r\nи при жените) в трите маратона в една година чрез класиране по специална \r\nточкова система. Новото тази година: 20-хилядният джакпот вече се \r\nобвързва с добри резултати, като отпада изискваният минимум точки. \r\nОрганизаторите вярват, че по този начин се стимулират по-класни \r\nпостижения, което ще направи българските маратони още по-атрактивни и \r\nпрестижни. \r\nТака, след маратоните в Стара Загора и във Варна с точки и с шанс за \r\nджакпота са: при мъжете - Осеа Туей 20 т, Ахмет Насеф и Юсеф Сбаи с по \r\n10, Хамис Бакари 8, Жан Симукека 6, Ендрю Мангата и Артьом Падубни с по \r\n5 и Бернард Санг с 3 т., всички с резултати под 2.25 ч. При жените двете \r\nдами завършили под 2.45 ч. са: Рут Матебо с 18 т. и не стартиралата във \r\nВарна Вира Овчарук с 10 т. \r\nГрадският крос отново с най-много емоции, еко-кауза премахна \r\nпластмасовите чашки по трасето \r\nВ неделния ден във Варна отново най-много емоции имаше сред участниците \r\nв градския крос на 2 км, най-бърз в него бе варненецът Валентин \r\nБояджиев. Масовото бягане пак бе част от инициативата \"Световен ден на \r\nпредизвикателството\". Това е най-голямото спортно събитие за масов \r\nспорт, което се провежда под егидата на Международната асоциация спорт \r\nза всички (ТАФИСА) от 1983 година в целия свят. Целта е да се привлекат \r\nповече хора към всекидневни спортни занимания – организирано или \r\nиндивидуално. Масовият крос даде възможност на всички желаещи да се \r\nвключат в този ден, независимо под каква форма, с поне 15 минути активни \r\nспортни занимания, като всеки участник в дистанцията 2 км получи талон \r\nза своето участие и участва в томбола за много награди (колела, топки, \r\nраници, спортни екипи много други). Както всяка година партньор на \r\nпроявата бяха Сладоледи Изида, които осигуриха лакомства на всички \r\nучастници. За първи път тази година организаторите стартираха \r\nеко-инициатива за премахване на пластмасовите чашки по трасето. \r\nМного добре бяха приети и стилнитe възпоменателни медали, които бяха \r\nвръчвани на финиширалите във всички дистанции без масовия градски крос \r\nна 2 км. Отличията са произведени в Гърция и изобразявайки един от \r\nсимволите на града – Операта, ще останат уникален спомен за участието в \r\nМаратон Варна. \r\nДопълнителен колорит колорит в празника внесе фактът, че тази година \r\nВарна е с титлата „Европейски град на спорта“, по инициативата се в ход \r\nстотици събития и активности. По време на маратона бяха наградени и \r\nпризьорите в националните студентски първенства, на сцената пред Операта \r\nприсъстващите приветстваха шампионите в национална Универсиада 2019, \r\nдомакин на която тази година е Варна. В тези състезания участваха над \r\n1000 студенти, състезатели в 12 вида спорт. \r\nМаратон Варна е част от получилата вече огромна популярност атлетическа \r\nверига под мотото „Бягането като начин на живот“. Поредицата от маратони \r\nстартира на 31 март в Стара Загора и ще завърши есента с Wizz Air София \r\nМаратон на 13 октомври. Проектът е изцяло съобразен с политиката на \r\nМинистерството на младежта и спорта за развитието и популяризирането на \r\nбяганията. \r\n--------------------- \r\nПРИЗЬОРИТЕ МАРАТОН ВАРНА 2018 \r\n42.195 км \r\nМЪЖЕ: Осеа Тюей (Кен) 2.16:35 ч., Хамис Бакари (Мар) 2.17:21, Жан \r\nСимукека (Руанда) 2.18:14 ч. \r\nЖЕНИ: Рут Матебо (Кен) 2.43:54 ч., Керълайн Чероно (Кен) 2.47:59, Джейн \r\nМбого (Кен) 2.50:14 ч. \r\n21 км \r\nМЪЖЕ: Уайклиф Бивот (Кен) 1.05:19 ч., Матю Косгей (Кен) 1.05:29, Багаза \r\nАбделаз Мар) 1.05:47 ч. \r\nЖЕНИ: Рут Мбата (Кен) 1.15:05 ч., Джойлайн Чемутай (Кен) 1.16:48, Юлитер \r\nТануи (Кен) 1.18:50 ч. \r\n10 км \r\nМЪЖЕ: Иво Балабанов (Бъл) 33:01 мин., Стоян Владков (Бъл) 33:08, Стефан \r\nГаврил (Рум) 33:19 мин. \r\nЖЕНИ: Маринела Нинева (Бъл) 39:09 мин., Адриана Попарсова (Сев. Мак) \r\n39:43, Силвия Георгиева (Бъл) 40:24 мин.", "date": "2019.05.12", "title": "Кенийски триумф на Маратон Варна"}
{"url": "https://standartnews.com/svyat/snyag-dzhd-i-gradushka-shokirakha-italiya-391944.html", "text": "Сняг, дъжд и градушка шокираха Италия. Части от Рим бяха наводнени днес, докато силни бури причиниха щети в цялата страна, предаде ДПА. Организацията на италианските земеделци \"Колдирети\" заговори за \"прокълната пролет\", която е струвала милиони евро на фермерите. На миланското летище \"Малпенза\" град покри пистите и се наложи няколко полета да бъдат пренасочени към други дестинации. В близкия град Бреша двама мъже загинаха вчера при падане на дървета. С понижаването на температурите в алпийските региони на Северна Италия заваля сняг. Италианската гражданска защита издаде предупреждения за буря за днес за северната част на Апенинския полуостров. Бързо променящото се време и нахлуващите маси студен въздух са нормални за пролетта в Италия, но интензивността на сегашното лошо време е свързана с климатичните промени, каза пред информационната агенция АДН Кронос метеорологът Андреа Джулиачи.", "date": "2019.05.12", "title": "Сняг, дъжд и градушка шокираха Италия"}
{"url": "https://standartnews.com/sport/dvoyna-pobeda-za-mertsedes-v-ispaniya-391937.html", "text": "Петкратният световен шампион във Фомула 1 Люис Хамилтън (Великобритания) с \"Мерцедес\" спечели състезанието за Голямата награда на Испания, пети кръг за новия сезон. Британецът завърши с време 1:35:50.443 часа и записа трети пореден успех в Испания. Втори на 4.074 секунди завърши Валтери Ботас (Финландия) с \"Мерцедес\", който стартира от първа позиция, а трети се класира Макс Ферстапен (Холандия) с \"Ред Бул\" на 7.679 секунди. Пилотите на \"Мерцедес\" продължават да доминират и записаха пета двойна победа в петте старта от началото на сезона. Хамилтън има три победи, а Ботас - две. За Люис Хамилтън този успех е 76-и в кариерата му във Формула 1. Само легендата Михаел Шумахер има повече - 91. \"Това е историческо - в пето състезание първо и второ място за отбора\", каза Хамилтън след надпреварата. Пилотите на \"Ферари\" Себастиан Фетел (Германия) и Шарл Льоклер (Монако) останаха съответно четвърти и пети. След победата Хамилтън се завърна на върха в класирането при пилотите със 112 точки. Той има 7 точки пред съотборника си Валтери Ботас. Трети е Макс Ферстапен с 66 точки. Хамилтън спечели и допълнителната бонус точка за най-бърза обиколка в състезанието.  Следващият старт за сезона е от 24 до 26 май в Монако.", "date": "2019.05.12", "title": "Двойна победа за Мерцедес в Испания"}
{"url": "https://standartnews.com/sport/avtomobilist-i-pluvets-spechelikha-rali-blgariya-391932.html", "text": "Екипажът Димитър Илиев и Петър Стойчев спечели 50-ото юбилейно на най-авторитетната автомобилна надпревара у нас рали „България“, съобщи БНР. Втори на 10,1 секунди остана тандемът Мирослав Ангелов и Недялко Сивов. Трети на 2:07 секунди финишира румънският екип Дан Гъртофан – Тудор Мирца. И трите екипажа управляват автомобили „Skoda Fabia R5“ Това е трета победа за Димитър Илиев след успехите му през 2007 и 2012 година.Успехът е първи в автомобилният спорт за звездата ни в плуването и абсолютен дебютант в автомобилизма Петър Стойчев. Така двукратният световен шампион в плуването в ледени води доказа, че с каквото и да се захване става шампион, а организаторите на надпреварата могат да се гордеят, че Стойчев е първия министър на спорта печелил автомобилно състезание. Победата за Димитър Илиев идва 6 години след последното му участие в кръг от националния шампионат - рали Средна гора, след което той прекрати състезателната си кариера, за да стартира миналата есен в партньорство с друг национален шампион - Крум Дончев, в предишното издание на българското рали от Европейския рали трофей.   „Въобще не съм имал очаквания, че можем да победим в състезанието. Петьо толкова бързо ми четеше, че аз трябваше да следвам неговото темпо и да не изоставам. Благодаря на Петьо, благодаря на всички хора, които ни подкрепиха по отсечките. Страхотна публика, страхотно състезание. Днес Миро Ангелов не издържа психически на напрежението, допусна грешка, която на нас ни даде голямо предимство и от там всичко беше решено“, това бяха първите думи на Димитър Илиев специално за БНР веднага след края на надпреварата. „В компанията на Митко се чувствах много спокойно. Може би се прояви късметът на начинаещия – първо рали, първи подиум, първа победа. Щастлив съм, че Митко и аз ще останем в историята, като победители в 50-то юбилейно рали „България“, най-престижното състезание у нас. Искам да благодаря на организаторите, на общините във Врана и в Шумен, на кметовете, които отделиха време и ресурс да организират така добре това 50-то юбилейно рали. Благодаря на всички екипажи-участници, на техните механици, на всички, които ни повярваха и застанаха зад нас и ни подкрепиха. Благодаря за прекрасният автомобил, благодаря на всички фенове по отсечките“, допълни навигаторът Петър Стойчев.", "date": "2019.05.12", "title": "Автомобилист и плувец спечелиха рали \"България\""}
{"url": "https://standartnews.com/sport/manchestr-siti-otnovo-e-shampion-na-angliya-391940.html", "text": "Манчестър Сити е новият-стар шампион по футбол на Англия. „Гражданите” защитиха титлата си, след като в мач от последния 38-и кръг победиха Брайтън с 4:1 при визитата си. По този начин отборът финишира шампионата с актив от 98 точки и завършва на точка пред втория Ливърпул, който победи вкъщи Уулвърхямптън с 2:0. \r\n„Чайките” от своя страна завършват на 17-ото място с актив от 36 точки и отборът ще играе и през следващия сезон във Висшата лига. \r\nДнешният триумф е исторически за Сити, тъй като отборът за първи път в своята история печели в два поредни сезона титлата. \r\nОтборът вече шест пъти е триумфирал в Първа дивизия на Англия/Висша лига, като първият му трофей от модерната история е от сезон 2011/12. „Гражданите” вече имат два трофея за този сезон, след като спечелиха и Купата на Лигата, а след броени дни ще се изправят срещу Уотфорд на финала за ФА Къп на „Уембли” и могат да направят требъл. За Ливърпул остава шанса да триумфира на 1 юни с купата в Шампионската лига.", "date": "2019.05.12", "title": "Манчестър Сити отново е шампион на Англия"}
{"url": "https://standartnews.com/sport/po-golyam-pleyboy-ot-grisho-mu-stava-trenor-391941.html", "text": "Търкулнало се гърнето и си намерило похлупак Така гласи един от коментарите на днешната новина, че Григор Димитров си е намерил нов треньор след раздялата с венецуелеца Дани Валверду . Бившият чешки тенисист Радек Щепанек влиза в щаба на българина по препоръка на Андре Агаси, съобщи спортният сайт essentiallysports.com. 40-годишният Щепанек не беше сред най-големите имена на корта, но пък се прочу с любовните си постижения сред колежките. Както и с ехидния коментар на най-голямата уста в тениса Джон Макенроу: \"Не съм виждал толкова грозен мъж, на когото толкова много да му върви с жените\". Все пак чехът записа доста успехи на двойки, като вдигна 18 титли, в това число два трофея от Големия шлема в тандем с индиеца Леандер Паеш - Australian Open през 2012 г. и US Open през 2013 г. Освен товаспечели два пъти купа \"Дейвис\" (2012 и 2013) и бронзов медал на смесени двойки от летните олимпийски игри в Рио де Жанейро през 2016 г. Достигал е до №8 в листата на АТП и и №4 при двойките. Операция на гърба сложи край на кариерата му. Също като Гришо, Радек хвърляше много усилия и на нежния фронт. Той беше сгоден с Мартина Хингис, на косъм беше да се ожени за друга бивша номер 1 в света – Петра Квитова. Двамата скъсаха през 2014 година, като чехът обяви тържествено, че спира да излиза с колежки. “От една страна е доста удобно, защото прекрасно те разбират, но от друга – след турнир всеки има нужда от възстановяване по свой начин и става малко сложно”, обобщи Щепанек. Фаталната жена за чеха обаче се оказа Никол Вайдишова. Среща я през 2007 година, когато тя е едва на 18. Никол е спечелила шест турнира,влиза в топ 10 и е сочена за много перспективна. Връзката й с Щепанек обаче слага край на всичките й перспективи, тъй като губи интерес към тениса. Опитва се да играе още две години, но през 2010 година казва “Стоп”. Връща се през 2014-а без успех и вече спира окончателно. С Щепанек се женят през 2010 година, а след три години подават документи за развод. “Борех се за нашия брак, но нещата или се получават, или не”, казва Щепанек. Той не си губи времето да страда, а се влюбва в Петра Квитова. “Тя е идеална за мен, добре, че се появи в живота ми. Запознах се с родителите й, все едно видях своите. Промени ме напълно”, споделя чехът, чиято радост трае кратко. Двамата с Квитова се разделят през април 2014 година, след което Щепанек започва да крие любовните си авантюри. През 2016 година той се хвали, че се е събрал отново с Никол Вайдишова, която бърза да го опровергае. Две години двамата имат нещо като връзка, която е официализирана на 14 февруари 2018 година, след като Радек пусна снимка с Вайдишова, на която се целуват. Месец по-късно стана ясно, че двамата чакат и дете. Междувременно Щепанек се пробва като треньора на световния №1 Новак Джокович, но той го натири след една година съвместна работа.  Сега чехът поне може да помогне на Гришо със съвети как да се оправя с жените, защото хасковлията отдавна е критикуван, че хаби много енергия и време за любовните си похождения. Раздялата на Димитров с Дани Валверду пък слага край на най-успешния период в кариерата на българина. Двамата работеха заедно от есента на 2016 г., като венецуелецът се оказа най-дълго задържалият се треньор на българския тенисист.  В този период Димитров стигна до третото място в световната ранглиста, спечели финалите на АТП в Лондон, вдигна първия си трофей от сериите \"Мастърс\" и за втори път в кариерата си игра полуфинал в турнирите от Големия шлем. След поредица от слаби резултати обаче Гришо се смъкна до 46-то място в световната ранглиста. Щепанек и Агаси, който остава в щаба на Димитров, ще бъдат в ъгъла на българина още следващата седмица на турнира от сериите Мастърс в Рим. В италианската столица Григор ще срещне Ян-Ленард Щруф от Германия в първия кръг.", "date": "2019.05.12", "title": "По-голям плейбой от Гришо му става треньор"}
{"url": "https://standartnews.com/sport/levski-pisa-petitsa-na-cherno-more-391942.html", "text": "Левски записа първа победа на \"Георги Аспарухов\" през 2019-а година. В мач от 33-ия кръг \"синете\" разгромиха Черно море с 5:1. Станислав Костов вкара два гола за победата (16 и 46), при която много силно се представи и неговия съименник Станислав Иванов (1 гол в 83-а и 2 асистенци). Другите две попадения за \"сините\" бяха дело на Давиде Мариани (31) и Паулиньо (19). В 86-ата минута Дани Кики вкара почетния гол за \"моряците\". След този мач Левски е твърдо трети с 65 т. Лидер е Лудогорец със 72, пред ЦСКА-София - 69. В следващия кръг на 18 май Левски гостува на Лудогорец (18,00 ч), Черно море приема Ботев (15,30 ч), а Берое е домакин на ЦСКА-София (20,30 ч).", "date": "2019.05.12", "title": "Левски писа петица на Черно море"}
{"url": "https://standartnews.com/sport/levski-lukoyl-e-na-final-v-prvenstvoto-391943.html", "text": "Левски-Лукойл стана първият финалист в Националната баскетболна лига за този сезон. Воденият от Константин Папазов отбор постигна драматична победа като гост на Рилски спортист в Самоков с 84:77 и с общ резултат в серията 3-0 продължава напред. В спор за титлата Левски Лукойл ще се изправи срещу победителя от сблъсъка Берое – Балкан, където резултатът е 2-1 в полза на тима от Стара Загора.", "date": "2019.05.12", "title": "Левски Лукойл е на финал в първенството"}
{"url": "https://www.standartnews.com/sport/avtomobilist-i-pluvets-spechelikha-rali-blgariya-391932.html", "text": "Екипажът Димитър Илиев и Петър Стойчев спечели 50-ото юбилейно на най-авторитетната автомобилна надпревара у нас рали „България“, съобщи БНР. Втори на 10,1 секунди остана тандемът Мирослав Ангелов и Недялко Сивов. Трети на 2:07 секунди финишира румънският екип Дан Гъртофан – Тудор Мирца. И трите екипажа управляват автомобили „Skoda Fabia R5“ Това е трета победа за Димитър Илиев след успехите му през 2007 и 2012 година.Успехът е първи в автомобилният спорт за звездата ни в плуването и абсолютен дебютант в автомобилизма Петър Стойчев. Така двукратният световен шампион в плуването в ледени води доказа, че с каквото и да се захване става шампион, а организаторите на надпреварата могат да се гордеят, че Стойчев е първия министър на спорта печелил автомобилно състезание. Победата за Димитър Илиев идва 6 години след последното му участие в кръг от националния шампионат - рали Средна гора, след което той прекрати състезателната си кариера, за да стартира миналата есен в партньорство с друг национален шампион - Крум Дончев, в предишното издание на българското рали от Европейския рали трофей.   „Въобще не съм имал очаквания, че можем да победим в състезанието. Петьо толкова бързо ми четеше, че аз трябваше да следвам неговото темпо и да не изоставам. Благодаря на Петьо, благодаря на всички хора, които ни подкрепиха по отсечките. Страхотна публика, страхотно състезание. Днес Миро Ангелов не издържа психически на напрежението, допусна грешка, която на нас ни даде голямо предимство и от там всичко беше решено“, това бяха първите думи на Димитър Илиев специално за БНР веднага след края на надпреварата. „В компанията на Митко се чувствах много спокойно. Може би се прояви късметът на начинаещия – първо рали, първи подиум, първа победа. Щастлив съм, че Митко и аз ще останем в историята, като победители в 50-то юбилейно рали „България“, най-престижното състезание у нас. Искам да благодаря на организаторите, на общините във Врана и в Шумен, на кметовете, които отделиха време и ресурс да организират така добре това 50-то юбилейно рали. Благодаря на всички екипажи-участници, на техните механици, на всички, които ни повярваха и застанаха зад нас и ни подкрепиха. Благодаря за прекрасният автомобил, благодаря на всички фенове по отсечките“, допълни навигаторът Петър Стойчев.", "date": "2019.05.12", "title": "Автомобилист и плувец спечелиха рали \"България\""}
{"url": "https://www.standartnews.com/sport/dvoyna-pobeda-za-mertsedes-v-ispaniya-391937.html", "text": "Петкратният световен шампион във Фомула 1 Люис Хамилтън (Великобритания) с \"Мерцедес\" спечели състезанието за Голямата награда на Испания, пети кръг за новия сезон. Британецът завърши с време 1:35:50.443 часа и записа трети пореден успех в Испания. Втори на 4.074 секунди завърши Валтери Ботас (Финландия) с \"Мерцедес\", който стартира от първа позиция, а трети се класира Макс Ферстапен (Холандия) с \"Ред Бул\" на 7.679 секунди. Пилотите на \"Мерцедес\" продължават да доминират и записаха пета двойна победа в петте старта от началото на сезона. Хамилтън има три победи, а Ботас - две. За Люис Хамилтън този успех е 76-и в кариерата му във Формула 1. Само легендата Михаел Шумахер има повече - 91. \"Това е историческо - в пето състезание първо и второ място за отбора\", каза Хамилтън след надпреварата. Пилотите на \"Ферари\" Себастиан Фетел (Германия) и Шарл Льоклер (Монако) останаха съответно четвърти и пети. След победата Хамилтън се завърна на върха в класирането при пилотите със 112 точки. Той има 7 точки пред съотборника си Валтери Ботас. Трети е Макс Ферстапен с 66 точки. Хамилтън спечели и допълнителната бонус точка за най-бърза обиколка в състезанието.  Следващият старт за сезона е от 24 до 26 май в Монако.", "date": "2019.05.12", "title": "Двойна победа за Мерцедес в Испания"}
{"url": "https://www.standartnews.com/sport/po-golyam-pleyboy-ot-grisho-mu-stava-trenor-391941.html", "text": "Търкулнало се гърнето и си намерило похлупак Така гласи един от коментарите на днешната новина, че Григор Димитров си е намерил нов треньор след раздялата с венецуелеца Дани Валверду . Бившият чешки тенисист Радек Щепанек влиза в щаба на българина по препоръка на Андре Агаси, съобщи спортният сайт essentiallysports.com. 40-годишният Щепанек не беше сред най-големите имена на корта, но пък се прочу с любовните си постижения сред колежките. Както и с ехидния коментар на най-голямата уста в тениса Джон Макенроу: \"Не съм виждал толкова грозен мъж, на когото толкова много да му върви с жените\". Все пак чехът записа доста успехи на двойки, като вдигна 18 титли, в това число два трофея от Големия шлема в тандем с индиеца Леандер Паеш - Australian Open през 2012 г. и US Open през 2013 г. Освен товаспечели два пъти купа \"Дейвис\" (2012 и 2013) и бронзов медал на смесени двойки от летните олимпийски игри в Рио де Жанейро през 2016 г. Достигал е до №8 в листата на АТП и и №4 при двойките. Операция на гърба сложи край на кариерата му. Също като Гришо, Радек хвърляше много усилия и на нежния фронт. Той беше сгоден с Мартина Хингис, на косъм беше да се ожени за друга бивша номер 1 в света – Петра Квитова. Двамата скъсаха през 2014 година, като чехът обяви тържествено, че спира да излиза с колежки. “От една страна е доста удобно, защото прекрасно те разбират, но от друга – след турнир всеки има нужда от възстановяване по свой начин и става малко сложно”, обобщи Щепанек. Фаталната жена за чеха обаче се оказа Никол Вайдишова. Среща я през 2007 година, когато тя е едва на 18. Никол е спечелила шест турнира,влиза в топ 10 и е сочена за много перспективна. Връзката й с Щепанек обаче слага край на всичките й перспективи, тъй като губи интерес към тениса. Опитва се да играе още две години, но през 2010 година казва “Стоп”. Връща се през 2014-а без успех и вече спира окончателно. С Щепанек се женят през 2010 година, а след три години подават документи за развод. “Борех се за нашия брак, но нещата или се получават, или не”, казва Щепанек. Той не си губи времето да страда, а се влюбва в Петра Квитова. “Тя е идеална за мен, добре, че се появи в живота ми. Запознах се с родителите й, все едно видях своите. Промени ме напълно”, споделя чехът, чиято радост трае кратко. Двамата с Квитова се разделят през април 2014 година, след което Щепанек започва да крие любовните си авантюри. През 2016 година той се хвали, че се е събрал отново с Никол Вайдишова, която бърза да го опровергае. Две години двамата имат нещо като връзка, която е официализирана на 14 февруари 2018 година, след като Радек пусна снимка с Вайдишова, на която се целуват. Месец по-късно стана ясно, че двамата чакат и дете. Междувременно Щепанек се пробва като треньора на световния №1 Новак Джокович, но той го натири след една година съвместна работа.  Сега чехът поне може да помогне на Гришо със съвети как да се оправя с жените, защото хасковлията отдавна е критикуван, че хаби много енергия и време за любовните си похождения. Раздялата на Димитров с Дани Валверду пък слага край на най-успешния период в кариерата на българина. Двамата работеха заедно от есента на 2016 г., като венецуелецът се оказа най-дълго задържалият се треньор на българския тенисист.  В този период Димитров стигна до третото място в световната ранглиста, спечели финалите на АТП в Лондон, вдигна първия си трофей от сериите \"Мастърс\" и за втори път в кариерата си игра полуфинал в турнирите от Големия шлем. След поредица от слаби резултати обаче Гришо се смъкна до 46-то място в световната ранглиста. Щепанек и Агаси, който остава в щаба на Димитров, ще бъдат в ъгъла на българина още следващата седмица на турнира от сериите Мастърс в Рим. В италианската столица Григор ще срещне Ян-Ленард Щруф от Германия в първия кръг.", "date": "2019.05.12", "title": "По-голям плейбой от Гришо му става треньор"}
{"url": "https://www.standartnews.com/sport/manchestr-siti-otnovo-e-shampion-na-angliya-391940.html", "text": "Манчестър Сити е новият-стар шампион по футбол на Англия. „Гражданите” защитиха титлата си, след като в мач от последния 38-и кръг победиха Брайтън с 4:1 при визитата си. По този начин отборът финишира шампионата с актив от 98 точки и завършва на точка пред втория Ливърпул, който победи вкъщи Уулвърхямптън с 2:0. \r\n„Чайките” от своя страна завършват на 17-ото място с актив от 36 точки и отборът ще играе и през следващия сезон във Висшата лига. \r\nДнешният триумф е исторически за Сити, тъй като отборът за първи път в своята история печели в два поредни сезона титлата. \r\nОтборът вече шест пъти е триумфирал в Първа дивизия на Англия/Висша лига, като първият му трофей от модерната история е от сезон 2011/12. „Гражданите” вече имат два трофея за този сезон, след като спечелиха и Купата на Лигата, а след броени дни ще се изправят срещу Уотфорд на финала за ФА Къп на „Уембли” и могат да направят требъл. За Ливърпул остава шанса да триумфира на 1 юни с купата в Шампионската лига.", "date": "2019.05.12", "title": "Манчестър Сити отново е шампион на Англия"}
{"url": "https://standartnews.com/svyat/bratya-indiytsi-sa-1-po-bogatstvo-vv-velikobritaniya-391910.html", "text": "Братята индийци  Шри и Гопи Хиндуджа са най-богатите британци, а в топ 10 са се наместили трима руснаци. Това сочи новата класация на The Sunday Times за най-заможните поданици на Обединеното кралство за 2019 г. Фамилията Хиндуджа, която инвестира в недвижими имоти, здравеопазване, петрол и газ, е увеличила състоянието си за година с £1,356 млрд ($1,76 млрд.) и вече притежава £22 млрд ($28,5 млрд),. Братята, които всъщност са четирима, произхождат от Синд, днес част от Пакистан, а баща им започва да върти бизнес в Иран. Когато усеща опасността от падането на шаха, семейството се премества в Лондон. Шри е най-големият брат и председател на групировката, която се занимава с управление на активи и инвестиционно банкерство в Швейцария, притежава автомобилен завод и химически комбинат в Индия, и реализира сделки с нефт и инфраструктурни проекти почти навсякъде. Гопи е президент на лондонската групировка. Третият брат, Пракаш, ръководи финансовия клон АМАС в Женева, а четвъртият се занимава с бизнеса в Индия.  И четиримата братя са вегетарианци, въздържатели и непушачи. Най-големият от тях не пие нито чай, нито кафе, нито плодов сок. Братята не търгуват с месо, защото това е в противоречие със забраната за убиване на животни. Те не се занимават с алкохол, хазарт или конни залагания.  Фондацията им оказва подкрепа на болници и колежи в Индия, отпуска стипендии за Кеймбриджкия университет, спонсорира научни изследвания в Харвард и множество младежки, художествени и спортни мероприятия. Индийците изместиха от първото място основателя на химическия гигант Ineos Group Джим Ратклиф, който от №1 за 2018 г. се смъкна на трето място с £18,15 млрд ($23,58 млрд). Кoмпaниятa му е глoбaлeн гигaнт c 181 oбeĸтa в 24 дъpжaви и пpoдaжби зa oĸoлo 60 млpд. дoлapa. Днec Іnеоѕ e eдин oт нaй-гoлeмитe пpoизвoдитeли нa xимиĸaли и пeтpoлни пpoдyĸти в cвeтa и имa нaд 15 000 cлyжитeли. 66-годишният Ратклиф е сред най-яростните застъпници на Брекзит, но наскоро заговори, че смята да се пресели в Монако, за да спести данъци. Известно е, че в началото Джим живеел в общинско жилище като социално слаб. Учил е в средното училище в Бевърли, след което е следвал химично инженерство в университета в Бирмингам. Има магистърска степен по бизнес администрация от Лондонското бизнес училище. Беше спряган като възможен нов собственик на футболния клуб Челси. На второ място в класацията за 2019 г. са отново братя, и отново преселници от Индия.  Дейвид и Саймън Рубен притежават £18,7 млрд ($24,32 млрд.), ĸoитo имaт coбcтвeнocт в имoти и xoтeли, акционери са и в дocтaвчиĸa нa цeнтpoвe зa дaнни Glоbаl Ѕwіtсh Ноldіngѕ. Те са се заселили във Великобритания през 50-те години на миналия век. Един от важните моменти в замогването им е тяхното участие в „алуминиевите войни“ в Русия през 90-те години.  Четвърти в списъка е роденият в Съветския съюз американски бизнесмен Леонард Блаватник (14,7 млрд. паунда). Неговата инвестиционна компания \"Аксес индъстрис\" притежава активи от сферите на природните ресурси, недвижимите имоти, медиите и музикалния бизнес. Все пак той не притежава руски паспорт, какъвто имат класираните от осмо до десето място топ богаташи на Великобритания. №8 е етническият узбек Алишер Усманов, чието състояние се оценява на  £11,339 млрд ($14,73 млрд). През 2018 г. собственикът на крупни металургични предприятия заемаше същата позиция, но с £10,556 млрд ($14,29 млрд),  През отминалата година той заработи £300 млн ($389,88 млн) от продажбата на своите 30%  от акциите на футболния клуб Арсенал. Усманов е бивш шампион по фехтовка, а съпругата му Ирина Винер е главен треньор и шеф на художествената гимнастика в Русия. На девето място е вездесъщият Роман Абрамович, който продължава да бъде съсобственик на лондонския футболен гранд Челси, въпреки опитите му да го продаде. Бившият губернатор на Чукотка притежава  £11,221 млрд ($14,58 млрд), а сред новите му придобивки са 62,74% от кипърската компания Lanebrook, която контролира  металургичния холдинг Evraz. The Sunday Times изрежда сред активите на  Абрамович и втората по големина яхта в света, лайнер Boeing 767 и огромна колекция от картини и други предмети на изкуството. Голям скок спрямо миналата година прави босът на холдинга \"Алфа груп\"  Михаил Фридман, който със състояние от с £10,9 млрд ($14,1 млрд) за първи път влиза в топ 10 на британските богаташи.  Чрез инвестиционната си компания LetterOne, той наскоро получи дял  в нефтогазовия холдинг DEA , който управлява петролни и газови кладенци в Северно море, Африка и Русия.  \r\n  \r\n  ", "date": "2019.05.12", "title": "Братя индийци са №1 богаташи във Великобритания"}
{"url": "https://standartnews.com/svyat/stevo-pendarovski-obeshcha-da-e-prezident-na-vsichki-391920.html", "text": "В Европа няма толкова малка държава, в която да има толкова голямо разделение в обществото. Аз ще бъда президент на всички. Това заяви президентът Стево Пендаровски след церемонията по стъпването му в длъжност в парламента на Република Северна Македония.  Пендаровски, който е и първият президент на Република Северна Македония след промяната на името на страната, положи клетва и държа реч пред депутатите, в която подаде ръка на опозицията за сътрудничество. Той каза още, че политическите различия ще продължат, защото са естествени, но енергията и потенциалът на обществото трябва да бъдат обединени около стратегически теми. В обръщението си той посочи четири приоритета в своята работата - пълноправното членство на Северна Македония в НАТО, започване на преговори за членство в ЕС, по-висок икономически растеж и нулева толератност към крупцията и организираната престъпност. Според него един от най-важните резултати на последните президентски избори е, че те за пръв път са признати от всички, а всички етноси в страната за пръв път наричат държавата „моята държава”. Пендаровски говори и за отношенията със съседните държави, като договорите с България и Гърция новият президент на Северна Македония даде като позитивен пример за политическа смелост. Пендаровски се ангажира и със среда за свободна работа на медиите. Той каза още в речта си, че е време да се заличат раните от близкото минало. На церемонията в парламента в Скопие присъстват българският президент Румен Радев, сръбският президент Александър Вучич, албанският президент Илир Мета и президентът на Косово Хашим Тачи. Външният министър на Черна гора Сърджан Дарманович, гръцкият външен министър Георгиос Катругалос, заместник-министърът на външните работи на Полша Матей Ланг, заместник-министърът на външните работи на Турция Фарук Каймакчи и представител на кабинета на словенския президент Борут Пахор. В зала бе и бившият вече президент Георге Иванов, също и Бранко Цървенковски. В пленарна зала присъстват депутати от опозиционната ВМРО-ДПМНE. Междувременно стана ясно, че българският президент Румен Радев е имал среща на “четири очи“ с новоизбарния си колега Стево Пендаровски. Тя е била и първата официална среща на новоизброният държавен глава. „Давам категорична и силна подкрепа за европейската политика на Северна Македония. Трябва да ѝ помагаме да покрие изискванията за влизане в ЕС“, заяви Радев след срещата. \"Ние трябва да подхождаме добросъседски към тази братска страна. Дейността на мултидисциплинарната комисия между България и западната ни съседка обаче трябва да се разшири и не може да продължи до безкрай“, коментира още Радев. Той е поканил държавният глава на Северна Македония на официално посещение в България.   ", "date": "2019.05.12", "title": "Пендаровски с покана от Радев да посети България (ОБНОВЕНА)"}
{"url": "https://standartnews.com/svyat/gotvyat-dank-dzhamiya-za-5-mln-myusyulmani-v-germaniya-391934.html", "text": "Идеята в Германия да се въведе данък \"джамия\" за религиозните места на мюсюлманското вероизповедания набира привърженици в страната, където мнозина са обезпокоени от чуждестранното финансиране, идващо от Турция или от салафитски движения, предаде Франс прес. Правителството на канцлера Ангела Меркел определи налога за тези религиозни средища да бъде удържан от мюсюлманската общност. Тази позиция се очертава в писмен отговор на правителството на въпрос на депутати, за който днес писа в. \"Билд\". Ако идеята се приеме, това би означавало религиозният данък, който днес в Германия се удържа от християните и е близо 8 процента от годишната сума на данъците върху доходите им, да обхване и мюсюлманската религия. Мюсюлманската общност в Германия е близо 5 милиона души в момента, а това са около 6 процента от общото население на страната. Берлин все пак е на мнение, че инициативата за такъв данък би трябва да бъде на провинциалните власти, които са компетентни по въпросите, свързани с религиозните вероизповедания. Според днешното издание на \"Велт\" голям брой от тези провинциални власти са готови да обмислят въвеждането на такъв данък \"джамия\".", "date": "2019.05.12", "title": "Готвят данък  \"джамия\" за 5 млн. мюсюлмани в Германия"}
{"url": "https://standartnews.com/svyat/emirt-na-fudzheyra-vzrivenite-tankeri-sa-feyk-novina-391919.html", "text": "Информацията за взривове на нефтени танкери в Обединените арабски емирска са фалшива новина, обявиха от пресслужбата на емира на Ел Фуджейра, едно от седемти емирства в ОАЕ, предаде РИА Новости. \"Движенията на корабите в пристанището на Фуджейра се осъществява в обичайния режим, няма никакви инциденти\" , подчертават още местните власти. Реакцията им е в отговор на тиражираната от ливанския тв канал al-Mayadeen версия, че сутринта в неделя мощни взривове са подпалили от седем до десет нефтени танкери в пристанището на град Фуджейра. Според свидетели над пристанището малко преди първия взрив са прелетели американски и френски бойни самолети.  Новината предизвика огромен отзвук заради ситуацията с петрола в световен мащаб. Пристанището във Фуджейра, разположено на източното крайбрежие на страната, се използва както за търговски, така и за военни цели. То свързва всички емирства, разположени в радиус от 300 километра. Пристанището се намира само на 70 морски мили от Ормузкия проток и е с важно стратегическо разположение на фона на заплахите на Иран за блокиране на морския транспорт през пролива. През юли 2012 година ОАЕ започна да използва петролопровода Хабшан-Фуджейра, който доставя черно злато от петролните полета в Хабшан в Абу Даби до пристанищния град и така заобикаля Ормузкия проток. В момента ОАЕ изгражда най-голямото в света съоръжение за съхранение на суров петрол във Фуджейра, където ще могат да се складират до 14 милиона барела от суровината.", "date": "2019.05.12", "title": "Емирът на Фуджейра: Взривени танкери няма"}
{"url": "https://standartnews.com/svyat/ptnicheski-samolet-katsna-po-korem-v-mianmar-391906.html", "text": "Пътнически самолет кацна по корем в Мианмар. На борда е имало 89 души, като местни медии съобщават, че няма пострадали. Полетът бил на националните авиолинии на азиатската държава. Самолетът излетял от Янгон за Мандалей и когато пристигнал се оказало, че предният колесник на машината не може да се отвори. Самолетът прелетял няколко пъти пред контролната кула за визуален оглед от земята и накрая пилотът решил да приземи машината по корем. Пасажери заснели част от евакуацията. Вижда се, че салонът е изпълнен с дим. От авиокомпанията казаха, че пилотът е изхвърлил горивото преди аварийното кацане и е следвал всички процедури за безопасност.", "date": "2019.05.12", "title": "Пътнически самолет кацна по корем в Мианмар"}
{"url": "https://standartnews.com/svyat/trima-mrtvi-v-kshcha-za-gosti-v-germaniya-391895.html", "text": "Служители на къщата за гости открили вчера телата на 54-годишен мъж и две жени на възраст 31 и 33 години. Край тях е имало два арбалета. Причините за смъртта и отношенията между жертвите се изясняват. Според полицията тримата са се регистрирали в къщата в петък.", "date": "2019.05.12", "title": "Трима мъртви в къща за гости в Германия"}
{"url": "https://standartnews.com/svyat/silni-eksplozii-vv-fudzheyra-oae-391913.html", "text": "Силни експлозии са били чути в пристанищния град Фуджейра в Обединените арабски емирства в неделя. Горят между 7 и 10 петролни танкера, съобщават „Спутник нюз“ и БГНЕС. Според свидетели над пристанището малко преди първия взрив са прелетели американски и френски бойни самолети. Местните власти все още не са коментирали инцидента. Не е известна и причината за експлозията. Към момента няма данни за жертви и пострадали при взривовете. Пристанището във Фуджейра, разположено на източното крайбрежие на страната, се използва както за търговски, така и за военни цели. То свързва всички емирства, разположени в радиус от 300 километра. Пристанището се намира само на 70 морски мили от Ормузкия проток и е с важно стратегическо разположение на фона на заплахите на Иран за блокиране на морския транспорт през пролива. През юли 2012 година ОАЕ започна да използва петролопровода Хабшан-Фуджейра, който доставя черно злато от петролните полета в Хабшан в Абу Даби до пристанищния град и така заобикаля Ормузкия проток. В момента ОАЕ изгражда най-голямото в света съоръжение за съхранение на суров петрол във Фуджейра, където ще могат да се складират до 14 милиона барела от суровината.", "date": "2019.05.12", "title": "Силни експлозии във Фуджейра, ОАЕ"}
{"url": "https://standartnews.com/svyat/guaido-poiska-pomoshch-ot-amerikanskata-armiya-391907.html", "text": "Лидерът на венецуелската опозиция Хуан Гуаидо заяви, че е инструктирал пратеника си във Вашингтон Карлос Векио да установи контакти с представители на въоръжените сили на САЩ, за да работят съвместно по намиране на решение на политическата криза във Венецуела, предадоха Асошиейтед прес и Ройтерс, на които се позова БТА. Гуаидо подчерта снощи, че е поискал от Векио да създаде канал за пряка комуникация с Пентагона, с цел възможно координиране на действията. Подкрепяният от САЩ венецуелски опозиционен лидер Хуан Гуаидо, който се самопровъзгласи за изпълняващ длъжността президент, води кампания за сваляне на президента Николас Мадуро. През последните дни венецуелските сили за сигурност задържаха заместник-председателя на Националното събрание Едгар Самбрано, а други депутати потърсиха убежище в чуждестранни посолства, опасявайки се от ответни мерки на правителството след неуспешния опит за преврат. Гуаидо е заявявал, че \"всички варианти са на масата\", за да бъде отстранен Мадуро, повтаряйки думите на президента на САЩ Доналд Тръмп и негови съветници, отбелязва АП. Не особено голяма група венецуелци излязоха вчера на улиците, за да покажат подкрепата си за контролирания от опозицията парламент, който е подложен на засилващ се натиск от правителството на Мадуро. В Каракас Гуаидо говори пред няколкостотин души, събрали се в подкрепа на призива му за сваляне на президента социалист. Намалелият брой на участниците в протеста отразява засилващият се страх и деморализацията в редиците на поддръжниците на опозицията, отбелязва АП. \"Живеем в диктатура\", заяви Гуаидо. \"Не разполагаме с вариант да останем по домовете си и да чакаме, а трябва да искаме правата си на улицата\". По данни на Франс прес в протеста на площад Алфредо Садел са участвали между 1500 и 2000 души.", "date": "2019.05.12", "title": "Гуаидо поиска помощ от американската армия"}
{"url": "https://standartnews.com/biznes/skochikha-tsenite-na-zelenchutsite-391902.html", "text": "Вносните зеленчуци поскъпнаха заради лошото време в Гърция и Турция, съобщи БНТ.  Тази година зарзаватът е по-скъп в сравнение с миналата. Зеленчуците обаче са по-евтини, стана ясно от справката за цените на едно на Комисията по стоковите борси и тържища. В сравнение с миналата година поскъпването при розовия домат е със 60 стотинки, а при червения с близо 50 стотинки.Картофите и лукът също са с по-високи цени - над 80 стотинки за кг. Цените на краставиците са без промяна. При зелената салата, зеления лук и репичките цените са същите както миналата година. Заради богатата миналогодишна реколта от ябълки у нас и в съседните страни, тази пролет, в сравнение с миналата, те са с над 60 стотинки по-евтини. А бананите държат най-ниска цена за последните 10 години. Ако сравним цените на плодовете и зеленчуците тази седмица, в сравнение с предходната, почти няма разлика. При ягодите има поевтиняване с 12 ст. за кг. Причината е, че започва сезонът им и предлагането е все по-голямо. Българското производство ще свали цените, заяви Владимир Иванов, председател на Комисията по стоковите борси и тържищата. Според него обаче е трудно е да се даде прогноза за цените на плодовете, тъй като не се знае какво време ни очаква и каква ще бъде реколтата.", "date": "2019.05.12", "title": "Скочиха цените на зеленчуците"}
{"url": "https://standartnews.com/biznes/robot-barbi-idva-u-nas-391898.html", "text": "* 4000 стартиращи компании търсят спонсор в областта на IT  * За WEBit пристигат летящи мотори и дронове, ефектът върху икономиката ще е за 60 млн. евро От 14 май София се превръща в дигиталната столица на света. Тогава за първи път у нас пристигат IT-специалисти от 120 страни, за да видят и представят последните новости в областта на роботиката. Е, и за да потърсят инвестиции в собствените си предложения. -- Представете си робот, който може да общува с теб, готви ти, прави кафе и на всичко отгоре има визията на кукла Барби. Изкуственият интелект, който вече е дошъл у нас, се казва Harmony, тоест Хармония, и може да се използва за социален асистент, вместо за тази ниско платена работа да бъдат наемани хора. Засега Хармъни е с брилятна визия - руса коса, дълга до кръста, стройна фигура и голям бюст. Това е първият робот, на който е придадена човешка фигура и за първи път ще бъде представен у нас. Той е компаньон - може да общува с теб, да ти сготви храна и дори да изчисти с прахосмукачката. Русата роботка е продукт на изобретатели от Бразилия, но в момента се доразработва от специалисти от Силиконовата долина. Все още, за жалост, не може да ходи, въпреки че дизайнерите са й дали най-стройните бедра в света. Но догодина щяла и да тръгне, обещават изобретателите. Хармъни е само една от всички технологични изненади, пристигащи на фестивала WEBit, който наистина ще превърне София в дигитална столица. На феста ще има летящи мотоциклети, роботи, трудещи се в сферата на здравеопазването, както и дронове, които знаят всичко за всеки и могат да обезвреждат мини. На феста ще пристигнат специалисти от 120 страни. За целта ще бъде построено малко градче пред НДК, което ще отвори врати на 14 май. \"Основният ефект от този фестивал е около 60 милиона евро, които по един или друг начин влизат в икономиката на страната\", каза Пламен Русев, организатор на феста. В основите на конкурса е развитието на изкуствения интелект и финансирането на стартиращи компании, които работят в тази насока и търсят допълнително средства. Общо около 4000 фирми, които в момента започват, са поискали финансиране, като от тях 1500 са одобрени и са получили достъп до събитието. А едва 200 ще получат и пари, като Русев специално заяви, че най-много сред тях ще бъдат българските компании. \"Ако от други страни има по една или две компании, българските са над 5\", допълни Пламен Русев. Сред кандидатите има и фирми, основани в Сан Франциско. Основното за тях е да се презентират по правилния начин пред инвеститорите, така че да получат финансиране за идеята си. За мероприятието са ангажирани и 100 души от най-голямата охранителна компания у нас. Специално е търсено и разрешение за дроновете, които ще бъдат представени по време на конкурса и за които в момента няма световен аналог. \"Това бе нещо доста особено, защото става дума за иновация, тоест за обект, който не съществува. Как да поискаме разрешение да лети нещо, което на практика го няма? Въпреки това успяхме\", заяви организаторът на фестивала. Според Пламен Русев, едни от най-съществените решения, които роботите могат да дадат, са в сферата на здравеопазването. От огромно значение ще бъдат и роботите, които ще се превърнат в нещо като социални асистенти с емоции. На практика още в \"Междузвездни войни\" Стивън Спилбърг предсказва наличието на същества с изкуствен интелект, които изпитват емоции. Едва сега обаче учени и специалисти са разработили за първи път роботи, които могат да бъдат емоционално сродни с нас, да ни съчувстват и дори, не дай, Боже, да ни дават съвети.  По думите на Пламен Русев, благодарение на изкуствения интелект в следващите години ще изчезнат редица професии. Сред първите са миньорите и шофьорите. \"Не вярвам някой човек да иска да се труди при този въздух и в тези трудни условия, в които се трудят миньорите. Предполагам, че в близко бъдеще ще изчезне и професията на шофьори на камиони, както и на адвокати по начина, по който се практикува тази професия в момента\", заяви Русев. По неговите думи, по-сериозният проблем е свързан с това, че образованието подготвя учениците и въобще младите хора предимно за участници в производството, а не и за по-сериозни предизвикателства, тоест за вземането на по-творчески решения в професиите, които ще упражняват. \"Децата в първи клас използват 75 на сто от креативността си при решаване на казуси, зададени от учителя. В седми клас вече говорим за 40 на сто, а в девети са едва 30 процента. Идва време, когато изкуственият интелект ще има по-голяма производителност от човешкия мозък, затова ние трябва да се обърнем по-скоро към ценностите. За първи път човекът влиза в ролята на Господ, като създава друг интелект, но ние трябва да разберем, че да си Господ е и огромна отговорност\", заяви Пламен Русев. По неговите думи, у нас в рамките на дискусията ще дойдат поне 500 международни инвеститори, които са готови да отворят джоба си за печеливши проекти. \"Те носят милиарди в джобовете си и търсят интересни и иновативни решения, за които да ги похарчат. Дали ще инвестират, дали просто ще споделят, че са присъствали на този фестивал и какво са видели, това е една огромна реклама за България. А министерството на образованието ще финансира посещението на 3000 деца, които да видят демонстрациите на тези изобретения на живо\", допълни той.  БГ проект: Изкуствен интелект опложда ин витро Един от печелившите проекти на българи, създадени преди години, е свързан с роботи, които обезвреждат земните мини. Нашият сънародник, който създал концепцията, дори е направил подобен завод в САЩ. Друг български проект е свързан с дрон, който може да вдигне и да пренесе 350 килограма тежест. Институтът по роботика на БАН пък прави роботи, които могат да общуват с деца в неравностойно положение и да им помагат в придвижването и комуникацията. БАН създаде и робот, който може да участва в оплождането ин витро, като е много по-точен и прави процедурата по-лека за жените, на които иначе им се налага да търпят много повече и по-болезнени инжектирания на сперматозоиди. Роботът се казва \"Микрона\" и вече се използва и в други държави.", "date": "2019.05.12", "title": "Робот Барби  идва у нас "}
