{"url": "http://standartnews.com/lyubopitno/uilyam_i_keyt__siyaeshti_na_finala_na_uimbaldan-373722.html", "text": "Принц Уилям и съпругата му Кейт се насладиха на финалния двубой от тенис турнира \"Уимбълдън\" при мъжете в неделя. В мача сръбският тенисист Новак Джокович победи Кевин Андерсън в три сета и завоюва за четвърти път в кариерата си титлата от престижната надпревара. От трибуните херцогинята на Кеймбридж привличаше вниманието с красивата си жълта рокля на \"Dolce & Gabbana\". Близо до съпрузите от кралския двор седеше и британският премиер Тереза Мей. В събота Кейт отново беше край корта, но този път в компанията на съпругата на принц Хари Меган Маркъл. Херцогинята на Съсекс подкрепяше приятелката си Серина Уилямс на финала на \"Уимбълдън\" при жените.", "date": "2018.07.16", "title": "Уилям и Кейт - сияещи на финала на \"Уимбълдън\""}
{"url": "http://standartnews.com/sport/duzpa_reshi_razvitieto_na_finalniya_mach_na_mondial_2018-373702.html", "text": "Мачът на Финала на Мондиал 2018 - Франция – Хърватия, завършил при резултат 4:2 не мина без спорна ситуация, която ще се обсъжда дори и след намесата на ВАР и решението за дузпа в полза на французите през първото полувреме. Тогава топката се удари в ръката на Матюиди и оттам срещна ръката на Перишич. След като прегледа с ВАР ситуация реферът Нестор Питана посочи бялата точка и Франция излезе напред с 2:1. Това донякъде оказа влияние върху последвалия развой на мача, коментират експерти. Помощниците на Питана, обслужващи системата ВАР трябва да са били единодушни, че има явна грешка на главния съдия. Те са дали сигнал на аржентинеца и той прегледа ситуацията и прецени, че има дузпа, коментира сайтът gong.bg. Какво казва правилникът за играта с ръка? Нарушението за игра с ръка включва умишлен контакт на футболист с топката с ръка. Трябва да бъдат взети под внимание следните фактори: - Движението на ръката към топката (не на топката към ръката) - Разстоянието между съперника, който нанася удара и ръката (неочакван удар) - Позицията на ръката невинаги означава, че има умисъл в играта (неестествена позиция) Тоест не са изпълнени всички условия, за да бъде отсъдена дузпа и решението на Питана е много-много спорно. Друга тема е, че преди първия гол на Франция не трябваше да бъде отсъждан фаул...", "date": "2018.07.16", "title": "Дузпа реши развитието на финалния мач на Мондиал 2018"}
{"url": "http://standartnews.com/sport/futbolat_se_varna_u_doma_uvazhaemi_anglichani-373737.html", "text": "Футболът се върна у дома, да извиняват англичаните, които го чакат от 1966-а! Те може да са измислили организирания футбол, но Франция – новият световен шампион - също има безценен принос в историята. Не друг, а французин е инициатор и първи организатор на световните първенства. Френски журналист е инициатор на Купата на европейските шампиони, френски администратор дава идеята за европейските първенства... Отнасяйки световната купа в Париж, играчите на Дидие Дешан я върнаха там, където вече си е заслужила да бъде, „бащата\" на мондиалите Жюл Риме е овъзмезден за усилията си, а Франция изживя два национални празника в два поредни дни. Разбира се в България, която по балканска линия симпатизираше предимно на хърватите, ще има много несъгласни, макар и по субективни причини. Тук сегашната неприязън към французите е трудно изкоренима, защото е от години - от неотсъдената дузпа на Жоел Киню на полуфинала с Италия през 1994-а и от призивите на френския посланик през 1998 г. да сме се радвали на първата им титла. Но е факт, че към историческите заслуги на финала натежа и разликата в натрупания опит. Титлата заслужено отлетя за Париж и вместо да обиждаме и иронизираме французите, по-добре да отчетем собствения си принос за футболните им успехи. Именно след паметната ни победа с 2:1 на „Парк де пренс\" Френската футболна федерация си запретна ръкавите и създаде ефективна структура. Двете титли на „петлите\" от последните 20 години са най-големият успех от работата, свършена още в средата на 90-те. Красивото на световното първенство в Русия е в това, че освен „петлите\" имаше и други „победители\". Не слушайте феновете на Аржентина или Германия – слабостите, които мъчеха и тях, и останалите „велики сили\", разрушиха прогнозите и направиха турнира още по-интересен. Именно след отпадането на тези 2 отбора и на Бразилия титлата стана достъпна за други два, които не са я печелили никога – Хърватия и Белгия. Върхът на изненадите в така освежения турнир щеше да е евентуалната титла на хърватите. Но дори и след загубата на финала \"шахматистите\" се наредиха сред победителите в турнира. За пръв път Балканите играха финал на световно, а представянето на хърватите подобри футболните успехи на бивша Югославия и даде надежда на балканските и други малки държави, че има смисъл да играят за победа срещу „великите сили\". За пръв път от дълги години победеният във финалния мач е „щастливият губещ\", защото счупи собствените си рекорди и си дописа историята. Безспорен победител е и Русия, защото добрата организация на турнира засенчи неочаквано доброто представяне на националния отбор. За един месец нямаше нито един сериозен гаф, а „Пуси Райът\" и правозащитниците да си гледат работата! Това го признаха и американски медии! Турнирът започна с поредните обвинения за допинг, но завърши с поздравите на президента на ФИФА към Владимир Путин за свършената работа. И те не бяха празни комплименти. Хубаво е и че вълнуващите полуфинали на мондиала засенчиха новината за трансфера на иконата Кристиано Роналдо! Докато емоциите на по-малките нации изместват темата с парите и рекламите, значи футболът е жив.", "date": "2018.07.16", "title": "Футболът се върна у дома, уважаеми англичани"}
{"url": "http://standartnews.com/sport/shtastie_i_salzotvoren_gaz_kak_praznuvaha_titlata_v_parizh-373703.html", "text": "Франция се превърна в гигантска дискотека след победата на националите на финала на Световното първенство по футбол, съобщи Франс прес. Десетки хиляди се събраха на Шанз-Елизе в Париж, за да отпразнуват спечелването на световната купа по футбол. От \"фен-зоната\" на Айфеловата кула до централните площади на големите градове и селата, милиони французи празнуваха победата с 4:2 срещу Хърватия. Празненствата обаче бяха помрачени от инциденти. Група младежи потрошиха витрините и разграбиха търговски комплекс на \"Шанз-Елизе\". Вандалите, някои от които с качулки, нахлули в супермаркета и изнесли бутилки вино или шампанско, преди полицията да ги разпръсне с помощта на сълзотворен газ.", "date": "2018.07.16", "title": "Щастие и сълзотворен газ: Как празнуваха титлата в Париж"}
{"url": "http://standartnews.com/svyat/yunker_ne_iska_da_podava_ostavka-373732.html", "text": "Председателят на Европейската комисия Жан-Клод Юнкер, който взриви социалните мрежи с поведението си от срещата на върха на НАТО, представено от служителите му като ишиас, смята да изкара докрай мандата си, който изтича през есента на 2019 г., заяви говорител на институцията. Юнкер бе подкрепен с голямо мнозинство в Европейския парламент, от Европейския съвет. Предизборната му програма бе подкрепена на изборите, ще продължим до края, заяви говорителят, попитан дали Юнкер няма да се оттегли, както са призовали представители на австрийското председателство на Съвета на ЕС. Призивите за оставка на Юнкер заваляха в края на миналата седмица, след като той бе показан в странно състояние на обществено събитие. Юнкер не можеше да се държи на краката си при официалната вечеря на ръководителите на държавите от НАТО в Брюксел. Ден по-късно говорител на ЕК обясни, че това се дължало на ишиаса на Юнкер. Говорителят определи предположенията, че Юнкер е бил пиян в този момент, като \"безвкусица\", обидни, нечестни. Той поясни, че на вечерята болките на Юнкер отшумели и в пътуванията му тази седмица до Пекин, Токио и Мадрид председателят на ЕК няма да бъде придружаван от лекар.", "date": "2018.07.16", "title": "Юнкер не иска да подава оставка"}
{"url": "http://standartnews.com/lyubopitno/kralskoto_semeystvo_razprostrani_snimki_ot_krashteneto_na_prints_lui-373718.html", "text": "Кралското семейство разпространи снимки от кръщенето на сина на принц Уилям - принц Луи, на които той е в ръцете на майка си, херцогинята на Кембридж Катрин, съобщи Асошиейтед прес. Четирите официални снимки са направени в Кларънс хаус в Лондон след кръщенето на принц Луи в параклиса на двореца Сейнт Джеймс на 9 юли. Техен автор е фотографът Мат Холиоук. \"Всички бяха в толкова добро настроение. Беше удоволствие да ги снимам\" - каза Мат Холиоук, който направи официалните портрети и за 70-ата годишнина от сватбата на кралица Елизабет Втора и принц Филип. Кейт и принц Уилям позират с трите си деца - принц Луи, принцеса Шарлот и принц Джордж, както и с роднините си. На едната от тях Кейт е в градината и гледа бебето, облечено в пищна кръщелна рокля - копие на роклята, носена от първородната дъщеря на кралица Виктория през 1841 г. На снимките са също принц Хари и съпругата му Меган, наричани вече херцог и херцогиня на Съсекс, принц Чарлз и съпругата му Камила, семейство Мидълтън - родителите и сестрата на Кейт Пипа със съпруга й, както и брат й Джеймс. Принц Луи се роди на 23 април.", "date": "2018.07.16", "title": "Кралското семейство разпространи снимки от кръщенето на принц Луи"}
{"url": "http://standartnews.com/mneniya/za_30_godini_sasipaha_psihiatrichnite_bolnitsi-373730.html", "text": "Позиция Психиатри и МВР се хванаха за шията, след като държавата заяви, че психично болните трябва да бъдат задържани. За това как реално се случва задържането на болни, които нямат право да бъдат задържани от МВР, и как те успяват да се справят с проблемите си, \"Стандарт\" попита доктор Иван Добринов, началник на Шесто мъжко отделение в Държавна психиатрична болница - Раднево. Все по-често при нас идват хора, които смесват алкохол и хазарт   Изказването на министър Радев беше доста необмислено и обидно за пациентите, казва доктор Иван Добринов - Д-р Добринов, след като преди дни психично болен уби баща си, вътрешният министър Валентин Радев заяви, че „психично болните трябва да бъдат озаптявани и задържани\"? Доколко според Вас е силна стигмата спрямо тези хора и до каква степен стига неразбирането на институциите за техните проблеми? - Ако се поровите, ще установите, че такива сензации гръмват през няколко месеца и затихват бързо. Това не е нито първият, нито последният подобен случай. Изказването на г-н Радев беше доста необмислено и прибързано, както и  обидно за пациентите ни. Проблемът е доста по-сериозен и със сигурност изисква не толкова сила, колкото разум. „Озаптявани и задържани\" звучи героично, но въпросът е какво ще ги правят след това? България е много сериозно изостанала в грижите си за хората с психични проблеми. Въпреки високопарните празни приказки, плановете, стратегиите, стандартите, консенсусните становища и цялата останала бумащина, през последните 20 години беше напълно разрушена предишната система за лечение, а на нейно място останаха разпокъсани жалки остатъци. Не е необходимо да откриваме топлата вода достатъчно е просто да се огледаме в по-напредналите от нас държави и да помислим малко. Отговорът е прост: трябва ни нова ефективна система, осигуряваща превенция, бърза реакция, достъпна ефективна терапия и поддържане на вече постигнатите резултати. В нормалните държави я наричат „система за обхват\". Ще дам пример с програмите за зависими към психоактивни вещества: системата съдържа служби за консултиране, диагностика и насочване; стационар за детоксификация и овладяване на психиатричните усложнения; продължителна резиденциална психосоциална рехабилитация от няколко месеца; програми за ресоциализация; консултиране и подкрепа на близките; адекватна превенция. Всички те работят във връзка помежду си и осигуряват етапност и комплексност.  Не е чак толкова сложно... Стигмата е другият много сериозен проблем. Много хора не разбират естеството на тези болести, понеже отстрани се вижда само промененото поведение. Това създава страх. Чувал съм всякакви крайни мнения, включително и от специалисти на високи позиции в администрацията: едни предлагат да закрием всички институции и да пуснем болните навън, за да се  чувстват пълноправни; други пък искат всички „луди\" да са прибрани и да не се виждат. И двете гледни точки са изключително опасни и вредни, защото са едностранчиви. Това е като известната притча за слепците и слона - Какъв е основният проблем, който пречи за адекватното лечение на хората с психични заболявания? - Мисля си, че основният проблем са неадекватните управленски решения. Често важните въпроси се решават от некомпетентни хора без всякаква представа за реалността, запознати само с документи и теоретични парадигми; бюрократи, поддържащи  единствено статуквото, целящи собствения си комфорт. Всеки опит за промяна среща зловеща съпротива. - Много ли са хората, които не могат да получат нормална психиатрична помощ? Какво се прави по този въпрос? Знам, че част от тях просто нямат близки, които да контролират как си вземат лекарствата, как се справят? - Точно поради липсата на система за обхват, няма как да кажем колко са хората, лишени от адекватна помощ. Централизиран регистър няма, много от засегнатите обикалят безцелно улиците, ровят кофите за боклук, без някой да се интересува от тях. При психичните заболявания често засегнатият не разбира нуждата от терапия,  което е обяснимо: страда мозъкът. Това налага добре разработени алгоритми, гарантиращи бързина, ефективност, запазване на човешкото достойнство и продължителни грижи. Такова нещо в България няма. Не е работа на близките да правят оценка на психичното състояние, или на риска за опасно поведение. Понякога е по-трудно  да се преодолеят нереалистичните очаквания и вярвания на роднините, отколкото да се убеди пациентът да се лекува. Диспансеризацията отдавна е разрушена, а на нейно място трябваше да се въведе т.нар.\"водене на случай\". Това остана само едно добро пожелание. Освен медикаментозното лечение трябват и още доста други интервенции. Психичната болест води до разностранни увреди биологични, психологични, социални, духовни. Точно затова са необходими мултидисциплинарни екипи от компетентни специалисти както в стационарите, така и в общността. - Видях, че доста лекари от психиатрии публикувахте снимки за окаяното състояние на болниците у нас. Какви са основните проблеми? Намират ли се средства за ремонти? Какво може да бъде направено по въпроса? - Лошите битови условия са само един от многото проблеми. Темата за унищожената база за мен е особено болезнена. Невероятно е, но само преди около 30 години в болницата, където работя, е била изградена чудесна лечебна структура, включваща както медикаментозно лечение, така и развита психосоциална рехабилитация: терапевтични общности, спорт, арттерапия, групова и фамилна терапия, трудотерапия, прекрасен парк. В момента цари повсеместен погром, сградите се разпадат, почти напълно са плячкосани трудово-лечебното стопанство, спортната база, изсичат се дърветата. Напуснаха работа десетки високо квалифицирани специалисти. Напълно липсва охрана. Многократно сме повдигали въпроса в медиите, минавали са всевъзможни комисии и проверки, но освен символични увеличения на заплатите и козметични ремонти на някои сгради, нищо друго не е направено. Разпадът продължава с бясна скорост -  Знам, че в отделението в Раднево, което ръководите Вие, има и група на анонимни алкохолици, която подпомага лечението на зависимости. Какво се случва там? -В болницата имаме групи \"Анонимни алкохолици\" и \"Анонимни наркозависими\". Това са групи за самопомощ и взаимопомощ. Те чудесно допълват останалите рехабилитационни модули. Осигуряват възможност пациентите ни да се възстановяват и ресоциализират, да изградят нови здравословни отношения, да общуват пълноценно, да запазят трезвеността си. Чрез тях имаме добър контакт на нашите пациенти с групите навън. - Какви са най-новите тенденции в лечението на зависимостите? Има ли идентифицирани на нови зависимости – постъпват ли хора с хазартни проблеми или със зависимост от компютри? - Все по-често срещаме хора с полиупотреба, едновременно приемащи различни психоактивни субстанции. При нас попадат и хора с комбинирани състояния: например алкохолна и хазартна зависимост. Увеличава се броят на тежките психиатрични усложнения, предизвикани от стимуланти и синтетични канабиноиди, например шизофреноподобни психози, прояви на тежка агресия. За 3-4 години броят на постъпващите в Шесто мъжко отделение на ДПБ-Раднево се е увеличил с около 30 %. Приемаме все повече млади  хора. Един от най-страшните проблеми у нас е почти пълната липса на специализирана помощ за деца под 18 години, развили такива усложнения. Изпадаме в безумната ситуация такива пациенти да бъдат оставяни да буйстват по домовете си, което често води до  тежки престъпления. В България има сериозен недостиг на детски психиатри, а специализиран стационар за лечение деца с вредна употреба и зависимост към психоактивни вещества няма нито един.", "date": "2018.07.16", "title": "За 30 години съсипаха психиатричните болници"}
{"url": "http://standartnews.com/mneniya/futbolat_se_varna_u_doma_uvazhaemi_anglichani-373737.html", "text": "Футболът се върна у дома, да извиняват англичаните, които го чакат от 1966-а! Те може да са измислили организирания футбол, но Франция – новият световен шампион - също има безценен принос в историята. Не друг, а французин е инициатор и първи организатор на световните първенства. Френски журналист е инициатор на Купата на европейските шампиони, френски администратор дава идеята за европейските първенства... Отнасяйки световната купа в Париж, играчите на Дидие Дешан я върнаха там, където вече си е заслужила да бъде, „бащата\" на мондиалите Жюл Риме е овъзмезден за усилията си, а Франция изживя два национални празника в два поредни дни. Разбира се в България, която по балканска линия симпатизираше предимно на хърватите, ще има много несъгласни, макар и по субективни причини. Тук сегашната неприязън към французите е трудно изкоренима, защото е от години - от неотсъдената дузпа на Жоел Киню на полуфинала с Италия през 1994-а и от призивите на френския посланик през 1998 г. да сме се радвали на първата им титла. Но е факт, че към историческите заслуги на финала натежа и разликата в натрупания опит. Титлата заслужено отлетя за Париж и вместо да обиждаме и иронизираме французите, по-добре да отчетем собствения си принос за футболните им успехи. Именно след паметната ни победа с 2:1 на „Парк де пренс\" Френската футболна федерация си запретна ръкавите и създаде ефективна структура. Двете титли на „петлите\" от последните 20 години са най-големият успех от работата, свършена още в средата на 90-те. Красивото на световното първенство в Русия е в това, че освен „петлите\" имаше и други „победители\". Не слушайте феновете на Аржентина или Германия – слабостите, които мъчеха и тях, и останалите „велики сили\", разрушиха прогнозите и направиха турнира още по-интересен. Именно след отпадането на тези 2 отбора и на Бразилия титлата стана достъпна за други два, които не са я печелили никога – Хърватия и Белгия. Върхът на изненадите в така освежения турнир щеше да е евентуалната титла на хърватите. Но дори и след загубата на финала \"шахматистите\" се наредиха сред победителите в турнира. За пръв път Балканите играха финал на световно, а представянето на хърватите подобри футболните успехи на бивша Югославия и даде надежда на балканските и други малки държави, че има смисъл да играят за победа срещу „великите сили\". За пръв път от дълги години победеният във финалния мач е „щастливият губещ\", защото счупи собствените си рекорди и си дописа историята. Безспорен победител е и Русия, защото добрата организация на турнира засенчи неочаквано доброто представяне на националния отбор. За един месец нямаше нито един сериозен гаф, а „Пуси Райът\" и правозащитниците да си гледат работата! Това го признаха и американски медии! Турнирът започна с поредните обвинения за допинг, но завърши с поздравите на президента на ФИФА към Владимир Путин за свършената работа. И те не бяха празни комплименти. Хубаво е и че вълнуващите полуфинали на мондиала засенчиха новината за трансфера на иконата Кристиано Роналдо! Докато емоциите на по-малките нации изместват темата с парите и рекламите, значи футболът е жив.", "date": "2018.07.16", "title": "Футболът се върна у дома, уважаеми англичани"}
{"url": "http://standartnews.com/mneniya/pobedata_na_imigrantite-373749.html", "text": "Мондиалът в Русия съвпадна с голямата истерия около имигрантите в Европа. Държавните лидери се чудят как да ги спрат и изпъдят, а който ругае и мрази пришълците печели избори. И точно в този момент Франция стана световен шампион по футбол със 17 играчи, чиито корени са далеч от Стария континент. Оказа се, че пришълците може не само да бъдат приобщени, но и да са повод за национална отговорност. На практика втората световна титла за \"петлите\" бе извоювана от сборен африкански тим. Не влагам нищо ехидно в това. Просто Франция има шанса да разполага с тези таланти, чиито родители от бившите колонии са потърсили по-добър живот в метрополията. Като започнем със сочения за новия Пеле голмйстор Килиан Мбапе, чийто баща е камерунец, а майка му от Алжир. Непоклатимият централен защитник Самюел Юмтити спокойно можеше да облече и екипа на Камерун. 25-годишният стожер в отбраната получи такова предложение през 2013 г., когато стана световен шампион за юноши с \"петлите\", заедно с Погба. Но благоразумно отказа, за да стане един от героите на \"петлите\" в Русия. От Конго са родителите на защитника Преснел Кимпембе, халфа Стивън Нзонзи и вратаря Стив Манданда, чийто брат Парфе е конгоански национал. 168 -сантиметровия халф Н'Голо Канте, нападателя Усман Дебеле и защитника Джибрил Сидибе. Здравенякът Пол Погба предпочете Франция пред Гвинея, макар братята му да ритат за африканския тим. Корентен Толисо е с корени от Того, Блез Матюиди има анголски произход, а Набил Фекир е с алжирска кръв също като легендата Зинедин Зидан. Родителите на левия защитник Бенжамен Менди са от Сенегал, а приятелят на Памела Андерсън и твърда резерва Адил Рами щеше да е звезда в тима на Мароко, ако не беше избрал екипа на \"петлите\". Прогнозата на Пеле, че африкански отбор ще спечели световната титла още преди да настъпи 21-и век, не се сбъдна, но шампионската титла на Франция Перлите от Черния континент обаче не са единствените \"нови французи\" в селекцията на треньора Дидие Дешан. От френските колонии в Карибите са корените на защитника Рафаел Варан (Мартиника) и крилото Тома Льомар (Гваделупа). Резервният вратар Алфонс Ареола пък е с произход от Филипините. Защитникът Люка Ернандес пък е повече испанец, отколкото французин. Така в цялата шампионска селекция на Дешам стопроцентови французи са капитанът и вратар Юго Лорис, нападателите Антоан Гризман и Оливие Жиру, халфът Флориан Товен и защитникът Бенжамен Павар. Това, което дебело трябва да се подчертае, е че всички потомци на имигранти, които се окичиха със златни медали от мондиала, са възпитаници на френската футболна школа. Дарбата им може да се дължи на гените на техните родители, но израстването им в превъзходни играчи изцяло е заслуга на новата родина на техните родители. Във всички интервюта шампионите с чужди корени подчертават, че са французи и са щастливи, че са донесли на страната световната титла. \"Много хора ме критикуваха, че не се чувствам французин. Но когато треньорът Дешан ми се обади, аз облякох тази фланелка с чест и гордост. Бях готов да дам всичко за нея, ако трябва и да умра\", заяви френският испанец Ернандес. \"Във Франция има голямо неразбиране към нас, които сме с чужди корени.Но аз съм французин с марокански произход и се гордея с това. Обичам Франция и съм горд, че направихме хората щастливи\", заяви Адил Рами. Съвсем друга история бяха косовските албанци в тима на Швейцария Гранит Джака и Джердан Шакири, които при головете си срещу  Сърбия направиха жестове, символизиращи двуглавия орел от знамето на Албания. Това беше възприето като политическа провокация от ФИФА. Явно в сърцата си те продължават да са повече албанци, отколкото швейцарци. Както германските национали с турски произход  Месут Йозил и Илкай Гюндоган, които се снимаха с президента на Турция Реджеп Ердоган и си навлякоха гнева на немските фенове. Важното е, че към пришълците в Европа. Все повече наследници на имигранти ще бъдат кумири на феновете. Това е неизбежна тенденция. Доказателство освен тима на новите шампиони са и съставите на Белгия и Англия, които стигнаха на крачка от финала на мондиала в Русия. В селекцията на \"червените дяволи\" конгоанци са Венсан Компани, Ромелу Лукаку, Дедрик Боята, Миши Бачуай и Юри Тилеманс. Насер Шадли и Маруа̀н Фелайнѝ са мароканци, по майка такъв е и суперзвездата Еден Азар. Муса Дембеле е с баща от Мали, от Мартиника са корените на родителя на Аксел Витсел. И в това няма нищо чудно, защото почти 13 на сто от населението на Белгия идва от чужбина. В състава на Англия пък всеки втори също е дете на имигранти. Например, бащата на най-младия в състава Деле Али е от Нигерия, а родителите на Дани Уелбек пък са от Гана. Сега всички ругаят канцлера Ангела Меркел  заради пуснатите в Германия през 2015 година милион бежанци. Какво обаче ще кажат германските запалянковци, ако след 25 години играчи със сирийски фамилии донесат поредната световна титла на бундестима ?", "date": "2018.07.16", "title": "Победата на имигрантите"}
{"url": "http://standartnews.com/biznes/nov_informatsionen_tsentar_shte_obsluzhva_turistite_v_pamporovo-373700.html", "text": "Туристически център отвори врати в Пампорово, информират от \"Пампорово\" АД. Центърът ще обслужва целогодишно туристите в курорта с актуална информация за услуги, забележителности и маршрути. Български, израелски и френски туристи са сред клиентите на Пампорово през юли. Туристическият център ориентира летовниците за възможностите за спорт и активна почивка в Пампорово - планинско колоездене, плуване, конна езда, пешеходен туризъм, тенис, футбол, риболов, алпийски маршрути и др. Лятната програма в курорта включва и ежеседмичен график с организирани спортни и развлекателни мероприятия за ваканционните групи. Спускане с лодки в пещера, джип сафари, скално катерене, пешеходни маршрути и екскурзии до забележителности в Родопите са част от предложенията на центъра. С лодка в пещера \"Голубовица\" е една от атракциите в седмичната лятна програма. Екскурзията и спускането в пещерата е под ръководството на планински водач. За летовниците в Пампорово е осигурено и джип сафари до местността \"Чаирски езера\". Скално и пещерно приключение са добавени в списъка с преходи с повишен адреналин. За маршрутите от лятната програма в Пампорово са осигурени квалифицирани планински водачи и транспорт. Училище по планинарство и пешеходни разходки до вр. Снежанка и екопътека \"Невястата\" включват предложенията към туристите, предпочитащи по-умерени преходи. Велопарк Пампорово-Мечи чал е основен акцент в програмата от летни атракции в курорта. За любителите на планинското колоездене са на разположение 15 велотрасета с различна трудност и обща дължина над 35 км.", "date": "2018.07.16", "title": "Нов информационен център ще обслужва туристите в Пампорово"}
{"url": "http://standartnews.com/biznes/malki_stapki_vav_voynata_sreshtu_plastmasata-373691.html", "text": "* * * * * * До 2050 г. в моретата и океаните ще има повече пластмаса, отколкото риба, прогнозират експетите. Все по често в медиите се появяват информации, че морските обитатели и птици масово измират поради поглъщане на микрочастици от пластмаса. Хората също по един или друг начин ядат и пият пластмаса, след като рибите и питейната вода на някои места съдъжтат пластмасови частици. През май Европейската комисия предложи да се забранят пластмасовите продукти за еднократна употреба в Евросъюза. Сламките, приборите за хранене и клечките за уши в бъдеще ще трябва да бъдат направени от устойчиви материали. Това са първите стъпки към решаване на проблема, но все пак са в правилна посока. Те предвиждат още производителите на пластмасови риболовни принадлежности да покриват разходите за събиране на отпадъци в пристанищата. Страните членки на ЕС трябва да събират 90% от пластмасовите бутилки до 2025 г. чрез система за рефинансиране при предаване. Колко трудна ще е войната с пластмасите в бита на човечеството, показва и процедурата, през която трябва да преминат предложенията на ЕС. За да влязат в сила новите правила, трябва първо те да бъдат одобрени от 28-те членки на Съюза. Но докато приложенията на ЕС за опазване на околната среда и борбата срещу натрупването на вредните пластмаси ще продължителен процес, редица световни компании предпочетоха сами да наложат рестрикции. За съжаление, всичко още е на парче и трябва време, за да се сглоби цялостният пъзел, отбелезва lifestyle.bg. Най-актуалната новина е, че веригата за кафе Това ще стане постепенно, но целта е тяхната употреба да бъде сведена до нула. За целта ще се промени формата на капачетата на чашите, за да бъде консумацията по-удобна. До 2020 г. се очаква всички заведения на веригата да премахнат изцяло сламките, което ще направи пластмасовите отпадъци с близо милиард по-малко за година, пише CNET. Но това няма да доведе до значително подобряване на ситуацията в глобален мащаб. Веригата за бързо хранене MacDonalds също ще забрани сламките от пластмаса, обяви ръководството на кампанията. Според изчисления, годишно се употребяват над 95 милиона броя, пише Sky News. Идеята за тази стъпка обаче не срещна особена подкрепа сред собствениците на ресторанти по света. Засега само Великобритания прави крачка напред и се очаква пластмасовите сламки да бъдат заменени с хартиени. В останалите страни и също ще спре да използва пластмасови сламки. На много места по света вече има локални забрани на пластмасата, които засягат различни продукти - предимно торбички, сламки и бутилки. Сиатъл е първият американски град, който забрани сламките и приборите за еднократна употреба. Мумбай пък е най-големият индийски град, в който вече не могат да се използват всички пластмасови изделия за еднократна употреба. Дори сомалийска терористична група обяви, че забранява използването на пластмасови торбички, защото са голям враг на природата. Десетки местни вериги супермаркети в Европа, САЩ и други части на света също не остават безучастни към борбата със замърсяването от пластмаса и дават своя принос. Междувременно, в интернет Тя е насочена именно към елиминирането на сламките като един от основните замърсители на океаните. Първата победа вече е извоювана в Сиатъл, а на сайта на движението се предлагат алтернативи на пластмасовите сламки - хартиени, метални, бамбукови и дори стъклени.", "date": "2018.07.16", "title": "Малки стъпки във войната срещу пластмасата"}
{"url": "http://standartnews.com/biznes/privlichame_tovari_ot_kavkaz_i_tsentralna_aziya-373738.html", "text": "Имаме отличен потенциал за привличането на огромни потоци товари между пристанищата Варна и Бургас и Каспийския регион през Черно море. Това обясни специално за \"Стандарт\" инж. Ангел Забуртов, генерален директор на ДП „Пристанищна инфраструктура\" (ДППИ). Става въпрос не за откриване на нови коридори, а за реализация на добре известния транспортен коридор Европа - Кавказ - Азия (TRASECA), за който много се говори от четвърт век, но вече назряват условията той да се осъществи и на дело, коментира инж. Забуртов. Тези условия се създават от Азербайджан, който усилено работи за превръщането на Баку в голям транспортен хъб по Пътя на коприната, обясни той. За целта в средата на май президентът на Азербайджан Илхам Алиев подписа указ за създаването на нова Зона за свободна търговия край гр. Алат, на 70 км южно от Баку, по подобие на тези в Дубай и Сингапур, посочи инж. Забуртов. Тази зона вече ускорено се строи, за да открие нови възможности пред товаропотока между Кавказкия регион и Централна Азия, от една страна, и Европа, от друга, обясни шефът на ДППИ. Новата зона край Алат е много удобна, тъй като е близо и до границата с Иран и ще привлече товари от Персийския залив, а през Каспийско море - и от Казахстан, Туркменистан, Узбекистан и по-далечни страни, каза Забуртов. Сега въпросът е България да търси своите възможности за привличане на част от този огромен бъдещ товаропоток между Европа и Азия през своите черноморски пристанища Варна и Бургас, подчерта инж. Ангел Забуртов. Темата е била обсъждана неотдавна на международната конференция за пристанищата на бъдещето в Баку и ще бъде поставена отново в близките дни в столицата на Азербайджан, посочи генералният директор на ДППИ инж. Ангел Забуртов.", "date": "2018.07.16", "title": "Привличаме товари от Кавказ и Централна Азия"}
{"url": "http://standartnews.com/biznes/rekordno_niska_bezrabotitsa_e_otchetena_prez_yuni-373726.html", "text": "Установената тенденция за намаляване на регистрираната безработица в страната продължава и през юни, като през месеца равнището се установява на 5,7%, информираха от Агенцията по заетостта. Административната статистика отчита понижение от 0,4% спрямо май 2018 г. и от 1,1 на сто годишна база. Регистрираните безработни в края на месеца са общо 188 576, като числеността им се свива с 5,9% спрямо предходния месец и с 15,9% спрямо година по-рано. Новорегистрираните лица през юни са 21 898, като от тях 1 704 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали 31 903 лица, като е приложен целият инструментариум за активиране на Агенцията по заетостта: трудови борси, срещи и презентации със завършващите образование, организирани от кариерните центрове, дейности на младежки, ромски, трудови медиатори и други. Общо 23 769 души са постъпили на работа през месеца, като три четвърти от тях - в реалната икономика.   Заявените работни места на първичния пазар на труда през юни са 17 339, като 83,3% от тях са в частния сектор. Най-голям дял свободни работни места са заявени в преработващата промишленост (30,3%), търговията (14,7%), хотелиерството и ресторантьорството (11,9%), административните и спомагателните дейности (8,3%), операциите с недвижими имоти (6,5%), строителството (5,6%). Най-търсените професии през месеца са бармани, сервитьори, готвачи, камериери; работници в добивната и преработващата промишлености, строителството и транспорта; оператори на стационарни машини и съоръжения; продавачи; работници по събиране на отпадъци; квалифицирани работници по производството на храни, облекло, дървени изделия; металурзи, машиностроители; монтажници; помощници при приготвяне на храни; преподаватели; шофьори.", "date": "2018.07.16", "title": "Рекордно ниска безработица e отчетена през юни"}
{"url": "http://standartnews.com/biznes/refan_za_treti_pat_stana_lyubimata_kozmetichna_marka_na_balgarite-373729.html", "text": "За трета година REFAN стана любимата козметична марка на българите, като за пореден път безапелационно спечели първото място в категория „Козметика\" в конкурса „Любима марка на българския потребител\" 2018. Козметичната компания е и сред брандовете, които събраха впечатляващ брой потребителски гласове в хода на гласуването. То продължи повече от месец и се осъществи в три оспорвани кръга, като до финала достигнаха тези марки, които се радват на най-голяма емоционална привързаност и лоялност от страна на потребителите. От REFAN изразяват искрена и огромна благодарност към всички, които отделиха от времето си, за да гласуват и по този начин изразиха своята оценка към компанията и нейните продукти. Българската козметичната марка е на пазара повече от 25 години и е популярна не само у нас, но и по света със своите бутици в 50 държави на 5 континента. Нека припомним, че миналата година REFAN убедително спечели първото място и в двете категории, в които се състезаваше: „Козметика\" и „Българска марка\", като беше удостоен и със Златен сертификат за получени най-много гласове в хода на класацията. По този начин брандът стана „ЛЮБИМА МАРКА на българския потребител\" за 2017 г. В класацията „ЛЮБИМИТЕ МАРКИ\" тази година взеха участие над 42 200 потребители, които гласуваха в 35 категории, като избираха своите любими марки сред 350 бранда Това е единствената по рода си потребителска класация у нас, в която победителите се излъчват единствено от гласовете на крайните потребители и техните предпочитания. Любимите марки за 2018 получиха своето официално признание на тържествена церемония в хотел Арена ди Сердика (зала Амфитеатъра) в София.", "date": "2018.07.16", "title": "REFAN за трети път стана любимата козметична марка на българите"}
{"url": "http://standartnews.com/biznes/rabotodatelite_otnovo_se_protivopostavyat_na_minimalnite_osiguritelni_pragove-373741.html", "text": "Работодателски организации призоваха своите членове да бойкотират преговорите за определяне на минимални осигурителни доходи за 2019 г., съобщава Дарик. В писмо до браншовите организации, от бизнеса настояват за отказ от участие за трета поредна година, тъй като това договаряне води до увеличаване на сивия сектор и до намаляване на реалните възнаграждения на работещите у нас. Минималните осигурителни доходи, които се договарят между бизнеса и синдикатите всяка година, са отживелица и трябва да бъдат премахнати – за това настояват за пореден път четирите работодателски организации. Според Васил Велев от Асоциацията на индустриалния капитал няма връзка между ръста на минималните осигурителни доходи и ръста на събраните осигуровки. \"Миналата година бяха административно увеличени, по-миналата година не бяха увеличавани. И двете години като следствие имаме един и същи резултат - 14% ръст на събраните осигуровки\", заяви Велев. В същото време минималните прагове са причина в някои сектори работниците да получават по-ниски реални заплати и да се увеличава сивият сектор. Велев посочи като пример общинските болници, в които служителите се назначават със заплати на съответните прагове, но бюджетът на болницата не може да си го позволи. \"Реалната им заплата е по-ниска от тези прагове и удръжките, които се правят от нея са на база на тези по-високи прагове, т.е. в по-големи размери. При едно такова административно увеличаване на праговете, тези хора ще получават по-малък нетен доход \", разясни още той. От бизнеса припомнят, че правителството планира ръст на минималната работна заплата и на компенсацията на един работещ с 6,6% при двойно по-нисък ръст на производителността на труда от 3,2 на сто.", "date": "2018.07.16", "title": "Работодателите отново се противопоставят на минималните осигурителни прагове"}
{"url": "http://standartnews.com/biznes/127_mln_leva_dalzhi__parnoto_na_bulgargaz-373747.html", "text": "  Просрочените задължения на „Топлофикация София\" към „Булгаргаз\" са нараснали до 100 млн. лева. Това съобщи изпълнителният директор на обществения доставчик на природен газ Николай Павлов по БНР. Само натрупаните от компанията през последния отоплителен сезон задължения - от септември миналата година досега, са близо 52 млн. лева, подчерта Павлов. Още 27 млн. лева дължат и топлофикациите в Бургас, Плевен и Враца, допълни той. Тези огромни несъбрани вземания може да затруднят плащанията на „Булгаргаз\" към „Газпром\" за бъдещи доставки на гориво, посочи Павлов и допълни, че \"Топлофикация София\" следва да заплаща просрочените си задължения. Очакваме до края на юли компанията да заплати 40 млн. лв., а останалата част до 52 млн. лв., натрупани през последния есенно-зимен сезон, трябва да бъдат заплатени до края на август, допълни шефът на обществения доставчик. В противен случай \"Булгаргаз\" ще предприеме действия по принудително събиране на вземанията, подчерта Павлов. \"Топлофикация София\" многократно е била предупреждавана, че трябва да заплаща доставките на гориво, за да не се налага \"Булгаргаз\" да събира вземанията си по съдебен ред, обясни Николай Павлов. Топлофикационните дружества формират близо 40% от приходите на „Булгаргаз\", което оказва сериозно влияние върху финансовата стабилност на обществения доставчик и върху гарантирането на газовите доставки от Русия. Към началото на 2015 г. дълговете на топлофикациите бяха три пъти по-големи отсега - близо 380 млн. лева.", "date": "2018.07.16", "title": "127 млн. лева дължи  парното на \"Булгаргаз\""}
{"url": "http://standartnews.com/biznes/rayfayzenbank_pusna_kredit_za_pensioneri-373735.html", "text": "Райфайзенбанк предлага облекчени изисквания и безплатна застраховка „Живот\" за кредит, предназначен специално за пенсионери. Новият продукт е единственият на пазара, който позволява отпускане на потребителски кредит за пенсионери без поръчител за суми до 15 хиляди лв. Максималният размер е 30 000 лева. От предложението могат да се възползват всички, които имат доход от пенсия за прослужено време и възраст и които към крайния срок на кредита няма да са навършили 75 г. Към кандидатите няма изискване за минимална възраст, стига да са пенсионери. Срокът на кредита е до 7 г., а минимално изискуемият доход за отпускане се равнява на минималната пенсия в страната – 208 лв. Продуктът на Райфайзенбанк е с фиксирана годишна лихва от 6.95% за първата година. За оставащия период тя е плаваща и се формира от средносрочния лихвен процент и фиксирана надбавка от 6.81%. Клиентите трябва да получават превода на пенсията си по сметка в банката и да си открият „Сметка за пенсия\" на Райфайзенбанк, която е без месечна такса, ако в текущия месец клиентите са получили по сметката превод над 145 лв. Пакетът с основни банкови услуги, предназначен специално за пенсионери, включва безконтактна дебитна карта без такси за откриване и обслужване, с която може да се тегли без такси от банкоматите на Райфайзенбанк в страната.", "date": "2018.07.16", "title": "Райфайзенбанк пусна кредит за пенсионери"}
{"url": "http://standartnews.com/svyat/tema_na_standart_3_chasa_reshavat_sadbata_na_sveta-373699.html", "text": "Най-дългоочакваната среща на година - между президентите на Америка и Русия Доналд Тръмп и Владимир Путин, започва днес в 13 ч. в президентския дворец в Хелзинки. Следващите три часа ще дадат отговор на въпроса дали деградацията в двустранните отношения ще продължи, дори с по-голяма сила от последните месеци или светът ще бъде свидетел на нов световен ред, начертан и приет от двамата държавни мъже с най-голяма власт на планетата. Готови сме да гледаме буквално всички теми от двустранната и международната програма. С приоритет ще са състоянието и перспективата на двустранните отношения, заяви президентският съветник на Путин Юрий Ушаков. Така той максимално разтвори ветрилото от теми, които ще са на масата на преговорите. Двустранните отношения Америка - Русия, в чиито измерения влизат както чисто търговските, така и геополитическите интереси, отдавна не са били толкова турболентни. Съмненията за участието на Кремъл в кампанията на Тръмп, нажежи до последно страстите от двете страни на планетата в последната година. Три дни преди срещата дойде и кулминацията от Вашингтон. 12 руски шпиони са обвинени за пробив на компютърните мрежи на демократите и на техния кандидат-президент Хилари Клинтън в последната предизборна кампания, гръмна Ройтерс. Обвиненията бяха повдигнати от спецпрокурора Мълдър и досега това е най-сериозното обвинение спрямо Русия за намеса в американските избори. Заговори се, че отговорът на Путин ще бъде даден по категоричен начин на днешната среща. Руският президент със сигурност ще повдигне и въпроса за американските санкции спрямо Москва, още повече че Тръмп вече няколко пъти се усъмни в тяхната ефикасност. Пробив в това отношение обаче едва ли ще има, още повече че тяхното действие вече беше удължено само преди няколко седмици. Ядрената програма на света, и специално на Иран, се очаква да бъде основна тема на дискусиите. Въпросът върви успоредно с обстановката в Сирия. Очаква се решение по въпроса за ракетите със среден обсег на действие и противоракетната отбрана. В тази връзка отсега е ясно, че конфликтът в Сирия ще заеме основна част от темата Близък изток. След 7 години война там, където сега се водят боеве със затихващи функции, Америка си постави нова стратегическа цел, а именно - намаляване на влиянието на Иран в следвоенна Сирия. Позиция, която Израел горещо подкрепя. По този въпрос вече има сходни позиции, тъй като Путин лансира идеята проиранските военно- специализирани отряди в Сирия да се изтеглят от граничните зони с Израел и на тяхно място да се настанят войските на режима на Дамаск. Срещата на израелския премиер Нетаняху с Путин дни преди разговорите в Хелзинки също показва, че двамата президенти са близо в позициите си. Какъв обаче ще бъде финалът на разговора и дали ще има само формално изявление за ограничаване на ролята на Иран в Сирия или ще се подпише по-мащабно ядрено споразумение, е много трудно да се гадае. Взаимоотношенията на двамата големи през призмата на Европа и НАТО, са най-обсъжданата тема през последните дни. Особено след срещата на НАТО в Брюксел, където Тръмп настоя за увеличаване средствата на отделните държави първоначално до 2, а после и до 4 процента от националните им бюджети. Вместо различията да намалят, краят на срещата доказа, че Америка и Европа запазват своите позиции, които стават все по-отдалечени. Същото важи и за отношенията Америка - ЕС. Председателят на европейският съюз Доналд Туск само преди ден обтегна допълнително отношенията с изказването си, че адашът му от Америка не подкрепя достатъчно съюзниците си и определено не е фен на НАТО и ЕС, а си говори по-лесно с лидери като северно-корейския и руския президент. Това пък провокира Тръмп да произнесе фразата: \"За мен Путин не е враг, а конкурент\", и да отприщи допълнително лавината от русофобски изказвания. Най-цветистото от тях беше на държавния секретар на Полша, който изказа притеснения, че с огромния си чар Путин може да омае американския си колега, който полякът ласкаво нарече: \"Нашият президент\". На фона на разделението на света и взаимните упреци и обиди, прогнозата на Тръмп - всичко ще бъде прекрасно на срещата, звучи доста абстрактно. Но пък без съмнение втората му реплика - готов съм за тази среща, защото се готвя за нея цял живот, показва, че днес може да сме свидетели на началото на нов световен ред, който да внесе поне малко успокоение на планетата. Най-големият финландски вестник \"Хелзинкски саномат\" написа отворено писмо до президентите на Русия и САЩ Владимир Путин и Доналд Тръмп часове преди началото на днешната им среща на върха. Писмото е на три езика фински, руски и английски. Предстоящата среща на високо равнище - се казва в писмото, навява на жителите на Финландия спомени за подобни срещи и в минали години. Често дните преди началото им са преминавали в атмосфера на напрежение, но после лидерите са се разделяли с усмивка на лицата. Този феномен даже има свое име  - \"Духът на Хелзинки\". Вестникът подчертава, че заради бързо променящата се ситуация в последно време както в Русия, така и в Америка, е изключително сложно да се прогнозира изходът от срещата . Но изданието изрази надежда, че лидерите на двете супер сили няма да разрешават \"европейски въпроси без участието на самите европейци\". За стоте години независимост на Финландия ние, финландците, сме осъзнали, че демокрацията, правовата държава и свободата са най-важни за развитието на гражданското общество. От постоянната деградация на отношенията Америка - Русия не печели никой, затова срещата на върха е особено важно събитие, независимо от всички сложности, подчертава още \"Хелзинкски саномат\" . Хотелите в Хелзинки вдигнаха трикратно цените в дните около срещата на върха Путин - Тръмп. Въпреки това празни места в столицата на Финландия почти няма. Там вече пристигнаха над 400 представители на двете държавни делегации. Събитието се отразява от над 1400 журналисти от 61 държави. За спокойствието и реда в столицата се грижат близо 2000 полицаи и агенти на тайни служби. Все пак това ще бъде първото посещение на американския президент Доналд Тръмп във финландската столица, отбелязва местната преса. Във всеки морски залив около Хелзинки дежурят катери на бреговата охрана. Над града постоянно прелитат полицейски хеликоптери. Полицаи в пълно снаряжение патрулират с коли, а полицаи по шорти - с бели велосипеди. Руският символ - матрьошките, този път с лика на Путин и Тръмп, са сувенирите, сложени на най-видно място във всеки магазин в Хелзинки в навечерието на срещата между президентите на Русия и САЩ. Ликовете на двамата държавни мъже са на фона на националните им флагове. Безспорната атракция преди срещата обаче е специалната бира, която местната пивоварна пусна. Тя е с любопитен етикет: \"Хайде да уредим нещата като възрастни хора\". Доколко е реалистичен надписът, предстои да разберем днес, но е факт че специалната партида вече се изчерпа и се очаква фабриката да пусне нови количества. Руският президент Владимир Путин ще пристигне днес в Хелзинки на „гигантска подводница\", пише финландското издание Ilta sanomat. Това щяло да стане в хода на започнатите от руснаците в Балтийско море морски учения с участието на множество кораби от различен клас. Корабите още в сряда вечерта преминали в пролива Скагерак южно от Норвегия. Маршрутът продължава през Дания, после източно от шведския остров Готланд на път за Финския залив.", "date": "2018.07.16", "title": "ТЕМА НА \"СТАНДАРТ\": 3 часа решават съдбата на света"}
{"url": "http://standartnews.com/svyat/putin_i_tramp_po_stapkite_na_bush_i_gorbachov-373683.html", "text": "Доналд Тръмп и Владимир Путин ще се срещнат днес в президентския дворец във финландската столица Хелзинки, където през 1990 г. разговаряха техните предшественици Джордж Х. У. Буш и Михаил Горбачов. Тръмп и Путин са се срещали два пъти досега по време на международни форуми, но това ще е първата им самостоятелна среща. В началото на деня Тръмп и американската първа дама Мелания са поканени на закуска от финландския президент Саули Нинистьо и съпругата му в Мантиниеми - друга президентска резиденция в Хелзинки, където държавният глава и семейството му живеят през по-голямата част от времето. Нинистьо ще има двустранна среща и с президента Путин. Наред с двамата държавни глави в президентския дворец, построен през 19-ти век,  утре ще имат среща и първите дипломати на Русия и САЩ - Сергей Лавров и Майк Помпейо. Поради географското си положение и неутралитета си Финландия - страна с население от 5,5 милиона души - има дългогодишен опит като домакин на американско-съветски и американско-руски срещи на върха. Последната такава среща се състоя през март 1997 г. между президентите Бил Клинтън и Борис Елцин, които тогава обсъдиха контрола над оръжията и разширяването на НАТО. Президентът Джералд Форд и съветският ръководител Леонид Брежнев се срещнаха във финландската столица през 1975 г., за да подпишат историческото Хелзинкско споразумение, което бележи поврат за мира, сигурността и човешките права. Финландия стана член на Европейския съюз през 1995 г., но подобно на съседна Швеция остава извън НАТО като военно необвързана държава.", "date": "2018.07.16", "title": "Путин и Тръмп по стъпките на Буш и Горбачов"}
{"url": "http://standartnews.com/svyat/osvetiha_ayfelovata_kula_v_sinyo_byalo_i_cherveno-373708.html", "text": "Айфеловата кула беше осветена в цветовете на националния флаг на Франция в чест на победата на националния отбор по футбол на Мондиал 2018. \"Тази вечер Айфеловата кула ще бъде осветена в синьо, бяло и червено, за да отпразнуваме историческата победа на френския отбор на Световното първенство\", написа в Тwitter кметът на Париж Ан Идалго, предаде ТАСС. В цветовете на френския трикольор бяха осветени също Триумфалната арка и двореца на Бурбоните, където заседават депутатите от Националното събрание. Прогърмяха и празнични салюти.", "date": "2018.07.16", "title": "Осветиха Айфеловата кула в синьо, бяло и червено"}
{"url": "http://standartnews.com/balgariya/izplashtat_obezshteteniya_za_umartvenite_zhivotni_-373745.html", "text": "Започва изплащането на обезщетения за умъртвените животни заради чумата, съобщи земеделският министър след първото заседание на оперативния щаб. В 10-километровата зона около огнищата на заболяването се препоръчва отмяната на събития, които биха събрали много хора на едно място. Засилва се и контролът по граничните пунктове за пренос на месни храни. Европейските експерти, които пристигнаха днес следобед в страната ни от утре започват работа на терен при огнищата на заразата. Минималната сума за едно умъртвено животно е 190 лева. Общо в селата Воден и Кости собствениците ще получат близо 305 хиляди лева за 1 500 животни. На земеделските производители, които имат банкови сметки - те ще си минат по тях. На другите, които нямат банкови сметки, в кметството с придружител от БАБХ и полицай, защото се разнасят пари ще им бъдат дадени на ръка, заяви земеделският министър Румен Порожанов. Собствениците на животни, които попадат в 10-километровата карантинна зона и не могат да продават млякото си също ще бъдат компенсирани. Според земеделския министър в Турция в момента има 700 активни огнища на болестта, въпреки че там животните се ваксинират.", "date": "2018.07.16", "title": "Изплащат обезщетения за умъртвените животни"}
{"url": "http://standartnews.com/svyat/izrael_otnovo_udari_armiyata_na_asad-373717.html", "text": "Израелски бойни самолети нанесоха вчера ракетен удар по позиции на сирийската армия в района на летище Нейраб край град Алепо в северната част на страната, съобщи сирийската агенция САНА. В резултат на нападението са нанесени само материални щети, твърди държавната информационна агенция. Според сирийските правителствен сили израелското нападение е \"нов акт на агресия\". \"Това е отчаян опит да се окаже подкрепа на терористичните банди, които търпят поражение от сирийските войски в провинциите Дараа и Кунейтра\", подчерта военен представител пред САНА. Изралската армия, която рядко коментира ударите по сирийски позиции, не излезе с изявление. Сириийският център за наблюдение на правата на човека съобщи, че е регистрирал серия от експлозии около Нейраб в неделя вечерта. \"Те бяха предизвикани от ракети, вероятно изстреляни от Израел и насочени срещу позиции на сирийския режим и съюзниците му на летището Нейраб и околностите му\" посочи неправителствената организация, базирана във Великобритания и разполагаща с широка мрежа от информатори в Сирия. Израел, който е обезпокоен, че нарастващото присъствие на Иран в Сирия е заплаха за сигурността му, е ударил десетки ирански и подкрепяни от Иран позиции в Сирия през седемгодишния конфликт.", "date": "2018.07.16", "title": "Израел отново удари армията на Асад"}
{"url": "http://standartnews.com/svyat/poslanikat_na_frantsiya_pobedata_razvalnuva_tsyala_evropa-373720.html", "text": "Посланикът на Франция у нас н. пр. Ерик Льобедел заяви в студиото на „Тази сутрин\", че вчера до късно са празнували в посолството победата на Световното. По думите му титлата е развълнувала не само Франция, а цяла Европа, а още от 1998 г. са я очаквали, Льобедел коментира, че в първото полувреме са доминирали хърватите, но са допуснали грешки, с което са дали предимство на Франция във второто полувреме. Присъствието на президента Макрон и подкрепата на 60 млн. французи, както и присъствието на хърватския президент, допринесоха за силния дух на футболистите, смята той. Посланикът е категоричен, че с Русия трябва да се води диалог, запазвайки ценностите и твърдостта. По думите му Макрон вероятно е говорил за Украйна, за Иран и Сирия с руския президент. Според него днешната среща с Тръмп ще продължи в същата посока. Льобедел коментира, че американският президент предпочита двустранните отношения и не харесва много комуникацията с големи обединения като ЕС, НАТО. Така има по – голям шанс да налага сила в решенията, които се взимат, подчерта той. Франция и всички наши партньори смятат, че българското председателство беше реалистично и се отличи с два много успешни приоритета – цифровата икономика и Западните Балкани. По думите му президентът Макрон винаги е вярвал в България и я е оценявал като партньор. Посланикът подчерта, че Шенген в момента не се развива добре и се нуждае от реформи, и България трябва да бъде част от този нов блок, защото участието й като външна граница е много важно. Според Франция България изпълнява всички критерии, за да стане част от ERM2 и в последствие да се присъедини към еврозоната. По думите му няма „План Макрон\", а просто има обединение между 12 страни, които искат работата, условията на труд и почивка на превозвачите да са едни и същи и по този начин защитават интереса си. Според него се е постигнало решения около пакета „Мобилност\", така че да всички да се удовлетворени.", "date": "2018.07.16", "title": "Посланикът на Франция: Победата развълнува цяла Европа"}
{"url": "http://standartnews.com/svyat/startira_misiyata_na_36ya_balgarski_voenen_kontingent_v_afganistan-373725.html", "text": "На официална церемония в Кандахар Афганистан 36-ят български военен контингент прие изпълнението на задачите в мисията на НАТО „Решителна подкрепа\", съобщиха от министерството на отбраната. Националните командири на 35-я и 36-я български военни контингенти полковник Георги Маргитин и полковник Веселин Василев подписаха акта за сдаване и приемане на правомощията, в присъствието на председателя на комисията полковник Недко Симеонов от Съвместното командване на силите. Командирът на летище Кандахар връчи на военнослужещите от 35-ия български контингент медали за участие в мисията на НАТО „Решителна подкрепа\" и им благодари за достойната служба. На церемонията присъстваха военнослужещи от коалиционни страни-партньори. Българските военнослужещи ще изпълняват задачи, свързани основно с организиране на контролно-пропускателния режим на автомобилния и пешеходния трафик на летище Кандахар, както и с обучение, съветване и методическо подпомагане на формирования и военнослужещи от Афганистанската национална армия.", "date": "2018.07.16", "title": "Стартира мисията на 36-я български военен контингент в Афганистан"}
{"url": "http://standartnews.com/svyat/tramp_obyavi_2chasoviya_razgovor_s_putin_za_mnogo_dobro_nachalo-373736.html", "text": "Срещата на четири очи при затворени врати между президентите на САЩ и Русия Доналд Тръмп и Владимир Путин завърши след два часа, предава ТАСС. По-рано от Белия Дом съобщиха, че преговорите трябва да продължат час и половина. Но програмата, съставена от протоколните служби на лидерите, като правило дават само условни ориентири за продължителността на срещите. Преди това помощникът на руския президент Юрий Ушаков каза, че руската страна не е поставяла никакви условия за продължителността на беседата. Съгласно предварителния график, сега преговорите между лидерите трябва да продължат с участието на членовете на делегациите, а след края това двамата държавни глави ще имат съвместна пресконференция, на която ще съобщят за какво са говорили. Държавният глава на САЩ Доналд Тръмп обяви „много добро начало\" на срещата на върха. Докато бе в ход срещата между Тръмп и Путин, държавният секретар на САЩ Майк Помпео и първият дипломат на Москва Сергей Лавров проведоха паралелни преговори. Впоследствие Тръмп и Путин продължиха преговорите помежду си в разширен състав. Към лидерите на двете страни се присъединиха делегациите. Срещата се провежда във формат на работна следобедна закуска, на която пресата също няма да присъства, както на разговора на четири очи между президентите, предава ТАСС. От руска страна в преговорите взимат участие министърът на външните работи Сергей Лавров, прессекретарят на президента Дмитрий Песков и помощникът на държавния глава Юрий Ушаков. В американската делегация влизат държавният секретар Майк Помпео, съветникът на държавния глава по националната сигурност Джон Болтън, ръководителят на администрацията на Белия Дом Джон Кели и съветникът на Съвета по национална сигурност за Русия Фиона Хил Домакините на преговорите предоставиха за тази част на срещата на върха зала, носеща името „Малка държавна\" или „Огледална\". Обичайно там се провеждат тържествени приеми, както и церемонии по смяна на правителството. Първоначално това е била тронна зала на руския император, където са се организирали балове. Преговорите между президентите на Русия и САЩ очи в очи продължиха повече от два часа, Независимо, че по-голямата част от беседата премина в закрит за пресата режим, преди началото на срещата лидерите на двете страни обозначиха кръга от теми, за които имат намерение да говорят. Путин заяви, че е готов да обсъди широк кръг от световни проблеми, отделяйки специално внимание на отношенията между Вашингтон и Москва, които, според оценката на руската страна, се намират на безпрецедентно ниско ниво. На свой ред, американският лидер анонсира, че ще бъдат засегнати цяла редица актуални теми – започвайки от въпроси около търговията и военното сътрудничество и завършвайки с отношенията с Китай. Той съобщи също, че е готов да обсъди с Путин натрупалите се проблеми между Русия и САЩ. От членовете на делегациите преди началото на срещата в залата се намираше само съветникът по национална сигурност на американския президент Джон Болтън. Той не даде никакви допълнителни коментари за дневния ред на беседата между Путин и Тръмп на журналистите. Опитите на представителите на медиите да зададат на държавните глави въпроси директно преди началото на срещата в широк състав се увенчаха с неуспех.", "date": "2018.07.16", "title": "Тръмп обяви 2-часовия разговор с Путин за \"много добро начало\""}
{"url": "http://standartnews.com/balgariya/vitsepremierat_simeonov_otchete_proverka_na_kraybrezhni_zavedeniya_vav_varna-373746.html", "text": "Валери Симеонов направи изненадваща проверка на част от крайбрежните заведения във Варна, съобщи самият той на брифинг днес. След замерването на шума бяха установени сериозни нарушения, съобщи вицепремиерът. Собственикът на едно от заведенията беше глобен, на останалите бяха съставени констативни протоколи и предписания за спиране на звука. Извършени са проверки и на заведения в курорта \"Златни пясъци\" край Варна, където няма сериозни нарушения. Същата вечер вицепремиерът направил повторна проверка на заведенията, която установи, че всички собственици са спрели силната музика, с изключение на един, който е глобен. „Много сериозна шумова агресия имаше от заведенията долу по Алея Първа. Всички заведения, при които първият път е установено озвучаване, което е забранено от закона след 23 часа, имат съответните предписания и втори път се хванат в такава дейност, ще се пристъпи към затваряне на заведението\", закани се Симеонов. Подборът на заведенията, които бяха проверявани, е на база получените сигнали, броят им. Някой да не каже - ама проверявате едни, пък не проверявате други, категоричен бе вицепремиерът. По най-актуалния въпрос, Валери Симеонов коментира, че нерегламентирана търговия между български и турски гражданин е причината за появата на чума по животните в Странджа. „Човешки фактор е причина за разпространението на болестта\", констатира Симеонов. „Не е възможно животни, преминали през българо-турската граница да са разпространили заразата, защото построената ограда спира достъпа им\", каза вицепремиерът Валери Симеонов. \"Подал съм сигнали в ДАНС за разследване на огнищата, подал съм информация как са се появили и така нататък, всичко това е намеса на човешкия фактор. Вероятно ще лъсне истината каква е, аз я знам каква е, става въпрос за пренасяне на зараза с цел лични печалби\", обяви той. \"Унищожаването на животните е неизбежна мярка\", заяви още вицепремиерът Симеонов. \"Държавата се опитва наднормативно да компенсира нанесените вреди и щети на стопаните\", подчерта той. \"Продажбата на животни е довела до разпространението на заразата\", твърди Валери Симеонов. \"Това се получи, защото не бяха спазвани мерките. Не бяха спазвани от граждани на Република България, които тръгнаха, като разбраха, че животните могат да бъдат изтрепани, почнаха да ги товарят да се опитват да ги продават в близките общини на ниска цена\".", "date": "2018.07.16", "title": "Вицепремиерът Симеонов отчете проверка на крайбрежни заведения във Варна"}
{"url": "http://standartnews.com/balgariya/german_kostin_poluchi_dozhivotna_prisada_za_ubiystvoto_na_5godishniya_nikita-373748.html", "text": "Софийският градски съд призна за виновен руския гражданин Герман Костин, който беше обвинен за убийството на 5-годишния Никита, чието тяло беше намерено в куфар, съобщи БНТ. Присъдата на обвиняемия е доживотен затвор без право на замяна и подлежи на обжалване. През 2015 г. на 8 февруари под предлог, че ще ги закара до морето, Костин качил Никита и майка му в автомобил. Стигнали в Приморско, престояли там по-малко от час, но се върнали само Костин и малкият Никита. Трупът на майката беше намерен в резерват \"Перла\" близо месец по-късно. Тялото на детето бе открито от случайни граждани. Адвокатът на Костин Капка Гергинова коментира пред медиите, че здравословното състояние на подзащитния й не е добро. Тя отбеляза, че всички доказателствени искания са им били отхвърлени от съда по време на процеса. \"Няма достатъчно доказателства, че той е извършител - нито за времето, нито за мястото\", каза Гергинова.", "date": "2018.07.16", "title": "Герман Костин получи доживотна присъда за убийството на 5-годишния Никита"}
{"url": "http://standartnews.com/balgariya/mariya_gabriel_falshivi_novini_vinagi_shte_sashtestvuvat-373715.html", "text": "Винаги ще съществуват фалшиви новини. Но добрата новина е, че вече за първи път имаме ясна дефиниция за този феномен. Това е преди всичко онлайн дезинформация. За да й се противопоставим успешно, приехме Кодекс за борба с онлайн дезинформацията, като започнахме и изграждането на Европейска мрежа за достоверно проверяване на информацията. Това каза в \"Денят започва\" по БНТ еврокомисарят Мария Габриел. ,,Имам един водещ принцип и той е, че човекът трябва да бъде в центъра на дигитализацията и той трябва да направлява процеса. Роботите и машините никога няма да заместят човека'', добави тя и сподели, че по отношение на киберпрестъпността е увеличен човешкият и финансов ресурс, чрез които държавите да се борят срещу киберпрестъпленията, които нарастват с всеки изминал ден. В бюджета за дигитализация Мария Габриел посочи, че той е в размер на 9 млрд. евро, които ще бъдат основно инвестирани в хората и изкуствения интелект. ,,Признавам, че роумингът със Западните Балкани е сложен технически процес, но резултатът ще бъде налице скоро'', увери българският еврокомисар.", "date": "2018.07.16", "title": "Мария Габриел: Фалшиви новини винаги ще съществуват"}
{"url": "http://standartnews.com/balgariya/78godishen_mazh_izchezna_v_rayona_na_vrah_perelik-373716.html", "text": "Планински спасители издирват 78-годишен мъж от Смолян, който е изчезнал вчера в района на връх Перелик, съобщи Радио „Фокус\" – Смолян, цитирайки дежурният в Планинската спасителна служба към БЧК в Пампорово. Мъжът е тръгнал от дома си в неделя по обяд и близките му са имали връзка с него до 15.30 часа. След 15.45 часа те не могли да осъществят връзка с него. Веднага е сформиран екип от 9 планински спасители, които са издирвали изчезналия възрастен мъж до 21.30 часа снощи. От тази сутрин претърсването на района продължава, като в акцията участват шест спасители. Очаква се в издирването да се включат полицаи и горски служители, каза още дежурният от ПСС – Пампорово.", "date": "2018.07.16", "title": "78-годишен мъж изчезна в района на връх Перелик"}
{"url": "http://standartnews.com/balgariya/oshte_shest_vida_udostovereniya_za_grazhdanite_i_biznesa_shte_badat_samo_elektronni-373744.html", "text": "Шест от най-масово издаваните хартиени удостоверения вече не се изискват от гражданите и бизнеса, а данните за тях се проверяват служебно, съобщиха от правителствената информационна служба. Преустановява се изискването на хартиен носител на удостоверения:   Справките вече се извършват само по електронен път чрез достъп на служителите до Търговския и Имотния регистър, БУЛСТАТ, Регистъра на задълженията към митническата администрация и др.   Мерките са част от дългосрочния приоритет на правителството за облекчаване на процедурите и повишаване качеството на административно обслужване за гражданите и бизнеса, посочват от кабинета. И подчертават, че тази цел се постига чрез премахване на изискването за представяне на някои от по-разпространените официални документи на хартиен носител, опростяване на режимите, регламентиран достъп до регистри, електронен документооборот и служебен обмен на информация между институциите.   След оплаквания, че административни структури продължават да изискват отпаднали като необходимост удостоверения и свидетелства, е създаден специален електронен адрес  , на който граждани могат да сигнализират за неправомерно  изисквани от тях документи. Сигналите се проверяват от Главния инспекторат на Министерския съвет.", "date": "2018.07.16", "title": "Още шест вида удостоверения за гражданите и бизнеса ще бъдат само електронни"}
{"url": "http://standartnews.com/balgariya/shefat_na_babh_ne_izbivame_bezprichinno_zhivotnite-373714.html", "text": "Ръководим се от европейски правила. Стандартните мерки са в трикилометровата зона, където е установен вирусът, животните се евтанизират. Така се действа при такива ситуации. Това каза в сутрешния блок на БТВ директорът на Българската агенция по безопасност на храните д-р Дамян Илиев. Евтаназията се извършва на базата на изследване, извършено на 19 юни. На 23 юни изпращаме същата проба в референтната лаборатория на Европейския съюз и получаваме потвърждение, че нашето изследване е правилно. На 25 юни издавам заповедта за акцията, обясни д-р Илиев. Прилагаме експресни мерки. Те са необходими. Не избиваме безпричинно животните. Взели сме 600 проби. Възможно е от тях да излязат още положителни, добави той. Д-р Илиев на няколко пъти подчерта, че БАБХ действат в синхрон с европейския орган по безопасността на храните и санитарния контрол \"Ди Джи Санте\". Смятам, че може би спасяваме бизнес за над 1 млрд. Създаваме впечатление, че на агенцията може да се вярва от всички, които търгуват с България, категоричен беше шефът на БАБХ. Той призна, че е имало \"разбалансирана история\" с комуникацията със стопаните, но има свое обяснение за това: \"Когато се прилагат тези мерки с евтаназията, собствениците не се предупреждават, защото има много случаи, в които се опитват да спасяват животни. Вчера заловихме животни, изнасяни в багажници, застрашена е сигурността на страната\". Д-р Дамян Илиев уточни, че до този момент не му е искана оставката. Аз смятам, че трябва да си върша професионално работата. Ако бъда спиран да си върша работата, ще си я дам, заяви той. В отговор на въпрос д-р Илиев бе категоричен, че стадото на баба Дора няма да оцелее и животните ще бъдат избити.", "date": "2018.07.16", "title": "Шефът на БАБХ: Не избиваме безпричинно животните"}
{"url": "http://standartnews.com/balgariya/avtomobil_obikalya_iz_balgariya_i_sabira_poslaniya_i_nadpisi-373719.html", "text": "Необикновена кола обикаля България. Автомобилът е обсипан с надписи и послания, оставени собственоръчно от много хора от различни градове. Обиколката се превръща в хит в социалните мрежи. В средата на обиколката на България – в Разград, по колата на Илиан вече има десетки послания и пожелания. Всичко започва през декември, когато някой с ритник нанася щета върху автомобила му. Тогава му хрумва идеята да напише „един хейтър го направи, да е жив и здрав и Весела Коледа\". Бързо надписите и посланията по автомобила се увеличават и Илиан набира популярност в социалните мрежи. Тогава му хрумва идеята да направи обиколка на страната и започва да пътува. Целта на турнето, шеговито озаглавено \"К'во става хейтъри\" е да покаже колата и всеки желаещ да остави послание на нея, което ще бъде запазено върху боята. Той ще обиколи общо 33 града, в чест на предстоящия му 33-ти рожден ден, който ще отбележи на 2-и август - денят, в който ще приключи и обиколката му в Ямбол. Навсякъде колата с надписите предизвиква голям интерес. След края на турнето Илиан обмисля да издаде и пътепис, в който да разкаже за преживяното по време на пътешествието си.", "date": "2018.07.16", "title": "Автомобил обикаля из България и събира послания и надписи"}
{"url": "http://standartnews.com/balgariya/tryabva_li_da_se_zakriyat_tsentrovete_za_migranti_u_nas-373721.html", "text": "Трябва ли да се закрият центровете за мигранти в България, както искат от ВМРО. Коментар по темата направиха в „Здравей, България\" Радостина Павлова от Центъра за правна помощ „Глас в България\" и общинският съветник от ВМРО Карлос Контрера. „Действително в момента хората, които са настанени там, са много малко. Те са около 600 души от цяла България, в софийските центрове са около 400. Около 60% от тях са от Сирия и Ирак. Доколкото България има задължение на предоставя убежище, трябва да има някаква база. Най-малко натоварващият бюджета вариант е да живеят на външен адрес и да работят\", обясни Радостина Павлова. Според нея не трябва с лека ръка тези центрове да се разрушават, защото конфликтите продължават и може да се наложи да се използват. „Тези центрове са една стратегическа грешка на българската държава. На тях не им е мястото в жилищни квартали. Охраната пък е възложена на някакви имагинерни частни фирми, които при всеки инцидент викат полиция\", коментира от своя страна Карлос Контрера. Според него центровете трябва да бъдат закрити в този им вид и да се махнат от населените места, защото генерират престъпност. Контрера даде пример, че в кварталите, където са направени, се е напълнило с каналджии и с хора, които разпространяват наркотици. От ВМРО искат и центровете да бъдат от затворен тип. „В Европа в момента тече тежкия разговор какво да се прави. От 2014 г. има дебат тези центрове да се изграждат около зоните на конфликт, а не в Европа\", поясни депутатът от ВМРО.", "date": "2018.07.16", "title": "Трябва ли да се закрият центровете за мигранти у нас?"}
{"url": "http://standartnews.com/balgariya/zdravnata_kasa_blizo_14_mln_balgari_sa_neosigureni-373709.html", "text": "Процентът неосигурени през 2017 г. остава абсолютно същият като през 2016 г. Това излиза от отчета за изпълнението на бюджета на здравната каса за миналата година. В края на декември м.г. хората без вноски са 18.8% спрямо тези, които се водят задължително осигурени. Като абсолютна стойност неосигурените са 1 382 000 души. Това е с 10 000 по-малко в сравнение с края на 2016 г. Като процент обаче хората без вноски и тогава са били 18.8%. Така се връща тенденцията броят на хората, които не плащат вноски за здраве, да намалява. Единствено през 2016 г. от касата отчетоха, че неосигурените са станали повече - с цели близо 74 000 души. Тогава от НАП обясниха ръста с предприети мерки за увеличаване на събираемостта - например, че вноски трябва да плащат и хора на граждански договори под минималния осигурителен доход. В края на 2015 г. обаче неосигурените са били 17.7%, което значи, че набелязаните от приходната агенцията некоректни платци са си останали такива, вместо да започнат да внасят осигуровки, пише \"Сега\". НЗОК продължава да работи с бюджет, изчислен при огромен брой неосигурени. Въпреки че данните към касата се подават от НАП, която събира вноските, анализите на самата приходна агенция, цитирани от Министерството на финансите, са други. Според тях българските граждани, които подлежат на задължително здравно осигуряване в страната, но не са здравно осигурени към края на 2017 г., са значително по-малко - към 719 хиляди души. Освен това от НАП отдавна твърдят, че половината от тези хора пребивават трайно в чужбина, а реално живеещите в България хора без вноски се движат между 400 000 и 550 000 души. 10.1 млн. лв. е излишъкът в бюджета на здравната каса за 2017 г., показват отчетните данни. Това се дължи на обичайното преизпълнение на приходите, т.е. ежегодно в бюджета се залагат по-ниски очаквани приходи от вноски от реалните постъпления. За 2017 г. по бюджет е трябвало да се съберат 2.279 млрд. лв. от осигуровки от работещи и работодатели (останалите над 1 млрд. лв. са от хазната, която осигурява деца, пенсионери и социално слаби). Събираемостта е по-висока и затова в течение на годината сумата е коригирана на 2.404 млн. лв. от осигуровки. 10 млн. лв. дори са отчетени след приключване на финансовата година, затова са в графа излишък. От касата искат тези пари да отидат в бюджета й за догодина.", "date": "2018.07.16", "title": "Здравната каса: Близо 1.4 млн. българи са неосигурени"}
{"url": "http://standartnews.com/balgariya/gotvyat_kriminalno_presledvane_na_roditeli_koito_spirat_detsata_si_ot_uchilishte-373742.html", "text": "Изменения в Наказателния кодекс ще бъдат обсъдени в началото на следващия парламентарен сезон, засягащи родителите, които лишават децата си от образование. Това заяви пред журналисти в Ловеч зам.-министърът на образованието Деница Сачева. Тя участва в семинар във връзка с Плана за действие за изпълнение на Стратегията за образователна интеграция на деца и ученици от етническите малцинства (2015-2020). Ако родител уврежда детето си физически, той носи наказателна отговорност, но ако го лишиш от образование е форма на увреда, каза Сачева. Предложението е част от мерките на правителството за връщане на децата в клас. Зам.-министърът добави, че се въвеждат допълнителни часове за изучаване на български език, тъй като 20% от децата в България не говорят или слабо говорят български език. Тези часове ще бъдат задължителни и ако не се посещават, ще бъдат налагани глоби на родителите, които ще се събират от общините, съвместно с НАП. \"Трябва да започнем да гледаме на тези проблеми с по-различен подход, включително и с включване на възможности за обучение по дигитални технологии, защото това също е начин да привлечем интереса, да задържим вниманието, да направим училището по-привлекателно за децата от малцинствените групи\", заяви Сачева. Тя припомни, че от Европейската комисия са одобрени два големи проекта. Единият е за 80 млн. лева, а другият за 105 млн. лева, насочени към детските градини и училищата за допълнителни дейности по български език, по интереси - всичко, което е необходимо децата да бъдат привлечени и да останат в клас по-дълго време. Над 1000 екипа в цялата страна са успели да върнат в клас над 22 000 деца от 206 000. Обходени са почти 214 000 адреса, на които са издирвани около 190 000 деца. Малко повече от половината са в чужбина.", "date": "2018.07.16", "title": "Готвят криминално преследване на родители, които спират децата си от училище"}
{"url": "http://standartnews.com/balgariya/vzemat_tri_speshni_merki_za_borba_s_chumata_po_zhivotnite_-373728.html", "text": "Създаденият с разпореждане на премиера Бойко Борисов оперативен щаб въвежда три спешни мерки за борба с чумата по животните, съобщава БТА. Това обяви пред медиите вътрешният министър Валентин Радев след първото заседание на щаба, в който влизат ръководството на МВР, на Агенцията по безопасност на храните и министърът на земеделието и храните Румен Порожанов. Първата мярка е в 10-километровата зона, при местата, където има зараза в Странджа, да се отменят обществени прояви с голямо струпване на хора. Втората е да се засилят проверките за пренос на храни по ГКПП-тата и проверките на автомобилите. Третата мярка е насочена към министерство на регионалното развитие и пътната агенция, които да почистват ежедневно местата в 10-километровата зона преди граничен контрол, като от щаба не уточниха за кои места става дума. Утре - 17 юли, оперативният щаб, който координира борбата с чумата по животните, ще се срещне с членове на парламентарно представените партии в Народното събрание. Целта е да се изчистят съмненията около случаите със зараза при животните и да се представи пълната картина на ситуацията.", "date": "2018.07.16", "title": "Вземат три спешни мерки за борба с чумата по животните"}
{"url": "http://standartnews.com/balgariya/v_simeonov_chumata_e_ot_nereglamentirana_targoviya-373743.html", "text": "Нерегламентирана търговия между български и турски гражданин е причината за появата на чума по животните в Странджа. Това съобщи в Несебър вицепремиерът Валери Симеонов, предаде БНР. \"Той е подал сигнал в ДАНС за нарушението. „Човешки фактор е причина за разпространението на болестта\", констатира Симеонов. „Не е възможно животни, преминали през българо-турската граница да са разпространили заразата, защото построената ограда спира достъпа им\", каза вицепремиерът Валери Симеонов. \"Подал съм сигнали в ДАНС за разследване на огнищата, подал съм информация как са се появили и така нататък, всичко това е намеса на човешкия фактор. Вероятно ще лъсне истината каква е, аз я знам каква е, става въпрос за пренасяне на зараза с цел лични печалби\", обяви той. \"Унищожаването на животните е неизбежна мярка\", заяви още вицепремиерът Симеонов. \"Държавата се опитва наднормативно да компенсира нанесените вреди и щети на стопаните\", подчерта той. \"Продажбата на животни е довела до разпространението на заразата\", твърди Валери Симеонов. \"Това се получи, защото не бяха спазвани мерките. Не бяха спазвани от граждани на Република България, които тръгнаха, като разбраха, че животните могат да бъдат изтрепани, почнаха да ги товарят да се опитват да ги продават в близките общини на ниска цена\".", "date": "2018.07.16", "title": "В. Симеонов: Чумата е от нерегламентирана търговия"}
{"url": "http://standartnews.com/balgariya/anketa_v_internet_otsenyava_statistikata_ot_noi-373723.html", "text": "Стартира онлайн проучване за оценка на удовлетвореността на потребителите от статистическата информация, произвеждана и публикувана от Националния осигурителен институт (НОИ), съобщават от пресцентъра на НОИ. Специално и детайлно разработената за целта анкетна карта е изпратена на около 70 заинтересовани страни - държавни органи, социални партньори, неправителствени организации, образователни и научни институции и др. Анкетната карта е достъпна за всички и на интернет страницата на НОИ. С търсената обратна връзка и препоръките по отношение на достъпността, надеждността, актуалността и качеството на публикуваната статистика, НОИ се стреми по-точно да определи силните и слабите страни на статистическите данни за държавното обществено осигуряване. В резултат институтът ще може да планира и да предприема конкретни стъпки към постигане на още по-високи стандарти за адекватност, точност, навременност, достъпност, яснота. Резултатите от проучването ще бъдат публикувани на интернет страницата на НОИ в обобщен вид. Анонимността на участниците и конфиденциалността на отговорите са напълно гарантирани. Бърза връзка към анкетната форма: https://goo.gl/forms/sh5p6c5wXBMmRiJQ2", "date": "2018.07.16", "title": "Анкета в интернет оценява статистиката от НОИ"}
{"url": "http://standartnews.com/balgariya/agentsiyata_po_hranite_zapochna_izplashtaneto_na_obezshteteniyata_za_evtanazirani_zhivotni-373740.html", "text": "Българската агенция по безопасност на храните (БАБХ) започна днес изплащането на обезщетенията на фермерите, чиито овце и кози бяха евтаназирани заради огнищата на чума. Още днес са наредени за разплащане 304 817 лева. В съответствие с нормативната уредба обезщетението е изчислено на килограм тегло, като стойността му е не по-малко от 190 лева за един брой коза или овца. За животните под селекционен контрол стойността е не по-малко от 250 лева за един брой коза или овца. За село Кости са наредени обезщетения за 474 животни в 6 ферми, а във Воден - 1056 животни за 20 ферми. Парите на регистрираните земеделски производители ще бъдат налични по банковите им сметки най-късно утре, 17 юли. На същата дата останалите стопани ще могат да получат компенсациите си в брой в кметствата на населените места, съобщават от БАБХ. Предстои разплащането по протоколите за евтаназираните животни от останалите засегнати населени места от община Болярово. Собствениците на животни, които попадат в 10-километровата карантинна зона и не могат да продават млякото си също ще бъдат компенсирани. Според земеделския министър в Турция в момента има 700 активни огнища на болестта, въпреки че там животните се ваксинират. „Те ползват една тяхна ваксина. За ЕС ваксина няма. Има една жива ваксина, с която ако ваксинираме в момента животните в този регион, съществуват следните рискове. Първо тази жива ваксина животното живее с тази болест и е разпространител потенциален. Това създава икономически ограничения\", заяви земеделският министър Румен Порожанов. В засегнатите райони в момента се отглеждат над 30 хиляди овце. Умъртвени са около 4000 хиляди. От 6 хиляди са взети проби, които в момента се изследват за нови огнища. Предприемат се допълнителни мерки за ограничаване на възможностите за зараза. Засилва се и контролът на вноса и транзита на животни, както и на храни съдържащи месо. Вътрешният министър е разговарял с председателя на парламента Цвета Караянчева. „Предлагаме утре среща на Оперативния щаб с председателите на Парламентарните групи. На тях да обясним всичко, което днес си казахме тук\", каза Валентин Радев. Председателският съвет е свикан утре сутрин в 9 часа.", "date": "2018.07.16", "title": "Агенцията по храните започна изплащането на обезщетенията за евтаназирани животни"}
{"url": "http://standartnews.com/balgariya/maykite_na_detsa_s_uvrezhdaniya_napusnaha_pregovorite_i_izlizat_na_protest-373727.html", "text": "Протестиращите майки на деца с увреждания обявиха, че напускат работната група, която подготвя новия закон за хората с увреждания. Преди днешното й заседание част от организаторите на палатковия лагер в София се събраха пред сградата на социалното министерство и заявиха, че така разписаните текстове са геноцид спрямо хората с увреждания и те няма да участват в него. Майките започват серия от протестни действия, като първата инициатива ще се състои на 30 юли в столицата, под мотото \"Бягство от отговорност\". Още миналия петък протестиращите майки на деца с увреждания обявиха, че не са съгласни с разработвания в момента закон за хората с увреждания, тъй като голяма част от текстовете преповтарят текстовете от сегашния закон за интеграция на хората с увреждания. Така например се предвижда оценката на потребностите на даден човек да се прави от комисия към Агенцията за социално подпомагане, а в органите за управление на политиките отново ще влизат национално представителните организации, срещу чието съществуване и субсидиране се обявиха майките. \"Децата над 18 години са елиминирани тотално. Това е старият закон с копи-пейст. Ние не можем да участваме в убийството на хората с увреждания. Разграничаваме се от всичко това и излизаме\", обясни Вера Иванова от Конфедерацията за защита правата на децата. В заседанията на работната група, която трябва да подготви новия закон до края на този месец, продължава да участва омбудсманът Мая Манолова. Социалният министър Бисер Петков изрази съжаление, че протестиращите майки напускат работната група, която подготвя новия закон за хората с увреждания. Той обясни, че уважава тяхната позиция, но съжалява за оттеглянето им, тъй като още от началото майките са станали катализатор на промяната в политиките спрямо хората с увреждания. Петков уточни, че към момента има работни текстове, а не готов законопроект, и на базата на разговори ще се стигне до съгласие. По думите му спорната точка в работата по законопроекта е каква да бъде индивидуалната оценка на потребностите на хората с увреждания и кой да я прави. Колкото до това, че има текстове от сегашния закон, които ще влязат в новия закон, Бисер Петков потвърди наличието им, и допълни, че новата част на законопроекта ще бъде обявена в края на месеца, когато изтича срокът за подготовката му.", "date": "2018.07.16", "title": "Майките на деца с увреждания напуснаха преговорите и излизат на протест"}
{"url": "http://standartnews.com/balgariya/radev_skochi_na_kabineta_za_chumata_vlastite_ne_bili_informirali_navreme-373724.html", "text": "За съжаление гневът на пострадалите стопани и на хора в цялата страна е вече налице. Властите дължат отговор защо животновъдите не бяха информирани детайлно и предварително, за да бъдат убедени в предприетите мерки, както и в гарантирането на интересите им. Това се казва в позиция на президента Румен Радев, разпространена от прессекретариата на държавния глава, в която той заявява, че с тревога следи действията на кабинета по ликвидирането на огнищата от чума по дребните преживни животни в Странджа. В ръцете на правителството са всички инструменти за овладяване на кризата, посочва президентът Радев. Според него кабинетът трябва да отговори и занапред ли масовото изтребление на здрави животни ще е единствената мярка за овладяване на подобни кризи. Държавният глава поставя въпросите защо не са били предприети превантивни мерки като налагане на карантина и наблюдение, както и защо се пренебрегва ваксинирането. За пореден път се поставя въпросът за надеждността на оградата по границата, се казва в позицията. Президентът Радев очаква адекватно компенсиране на материалните щети от болестта. Възстановяването на качеството на стадата и психологическата травма от унищожаването на животните изискват време. То трябва да бъде използвано от правителството за подкрепа на засегнатите стопани, за да възстановят поминъка си и най-вече за разумни действия за предотвратяване на подобни кризи в бъдеще, заявява още той в позицията си по проблема.", "date": "2018.07.16", "title": "Радев скочи на кабинета за чумата, властите не били информирали навреме"}
{"url": "http://standartnews.com/balgariya/karayancheva_i_radev_na_poseshtenie_pri_bosiya-373731.html", "text": "Животът е над всичко и тази гладна стачка трябва да спре, отсече председателят на Народното събрание Цвета Караянчева, след като повече от час тя и министърът на вътрешните работи Валентин Радев чакаха на нарочна среща в НС Николай Колев-Босия. Тя припомни, че го е очаквала още в деня на отворените врати - в събота, когато се е срещнала с над 4500 граждани. \"На няколко пъти съм водила кореспонденция и съм му обяснявала, че това, което можем ние от НС да направим, не може да удовлетвори неговите искания\", заяви пред медиите Караянчева. \"Отивам с твърдото съзнание да убедя г-н Колев да прекрати тази стачка, защото за живота не може да има никакви пазарлъци. Трябва да има наистина отговорно отношение. Аз имам такова!\", допълни тя. Двамата с минисър Радев се отправиха към дома му в столичен квартал, за да го уговорят лично да спре да гладува. Караянчева обясни, че е поканила и вътрешния министър заради сигналите, които има да му представи. По думите на самия Радев пък те са били разгледани вече от Инспектората на МВР миналия петък. Заедно с министър и председател на НС има и медицински екип на Правителствена болница, който да го поеме. Караянчева ще предложи на Босия сформирането на временна парламентарна комисия, която да се занимае с неговите сигнали за корупция с шофьрски книжки в ДАИ. \"Той да изложи всички факти и обстоятелства, които има\", обясни Караянчева. И обеща в комисията да участват негови хора и неправителствени организации. По думите й няма как да се разпусне парламентът, защото \"няма нищо по-демократично от изборите\".  \"Този парламент е избран от над 2,5 млн. бълг. граждани\", припомни парламентарната шефка. Петнайсетина минути по-късно след изявлението срещата започна, а медиите останаха да чакат до входа в жк \"Борово\", където живее Николай Колев-Босия.", "date": "2018.07.16", "title": "Караянчева и Радев на посещение при Босия"}
{"url": "http://standartnews.com/balgariya/visokopostaven_magistrat_se_samoubi_v_stolichniya_kv_boyana-373706.html", "text": "Мъж се самоуби в столичния кв. \"Бояна\", предаде БГНЕС. Той е бил болен и се е самоубил, уточниха от пресцентъра на МВР. От там поясниха още, че е самоубийство с огнестрелно оръжие. Според неофициални източници на NOVA, става дума за прокурор Васил Тончев, който се е прострелял в главата. Васил Тончев беше сред известните прокурори в Софийската окръжна прокуратура. По-късно, след напускането си оттам, стана адвокат.", "date": "2018.07.16", "title": "Високопоставен магистрат се самоуби в столичния кв. \"Бояна\""}
{"url": "http://standartnews.com/balgariya/maya_manolova_shte_uchastva_v_konsultatsii_po_zakona_za_horata_s_uvrezhdaniya_-373701.html", "text": "Омбудсманът Мая Манолова ще участва днес, 16 юли 2018 г., от 10.00 часа в Министерството на труда и социалната политика в заседанието на работната група, която изготвя проекта на Закон за хората с увреждания, съобщиха от пресцентъра на обществения защитник. Припомняме, че омбудсманът внесе в парламента законопроект за личната помощ, който изработи съвместно с майки на деца с увреждания. Общественият посредник заяви подкрепата си и за другите два проекта - на Закон за хората с увреждания и на Закон за социалните услуги и ще следи те да бъдат приети в разумни срокове от Народното събрание, каквото е и искането на хората с увреждания.", "date": "2018.07.16", "title": "Мая Манолова ще участва в консултации по Закона за хората с увреждания"}
{"url": "http://standartnews.com/balgariya/lyato-373682.html", "text": "Днес времето ще е лятно. Минималните температури сутринта ще са между 18 и 21 градуса. Ще бъде слънчево, в следобедните часове над североизточните райони  ще има временни увеличения на облачността и на отделни емста ще превали дъжд. Ще духа умерен северозападен вятър. Максималните температури ще са между 28 и 33 градуса, в София 28. Атмосферното налягане ще бъде близко до средното за месеца и през деня ще се задържи почти без промяна.", "date": "2018.07.16", "title": "Лято"}
{"url": "http://standartnews.com/balgariya/izplashtat_obezshteteniyata_za_evtanaziranite_zhivotni-373704.html", "text": "Започва изплащането на обезщетенията за евтаназираните животни в Ямболско и Бургаско. Експерти от Европейската комисия днес се очакват в районите, които са под карантина заради чумата по животните. От правителствената пресслужба съобщиха, че премиерът Бойко Борисов е наредил да се създаде оперативен щаб, който ще координира ситуацията с борбата срещу разпространението на болестта. Щабът ще следи подкрепата, която се оказва на стопаните, чиито животни са засегнати. Едно-единствено стадо оцеля в село Шарково – стадото на баба Дора. То беше спасено с помощта на десетки протестиращи от цялата страна, които изградиха барикада и спряха ветеринарните лекари. В Ямболско се стигна до ескалация на напрежението след евтаназията на 4000 глави добитък заради чума.", "date": "2018.07.16", "title": "Изплащат обезщетенията за евтаназираните животни"}
{"url": "http://standartnews.com/balgariya/zaradi_remont_promeni_v_dvizhenieto_v_stolitsata-373705.html", "text": "Промени в движението по столичния булевард „Пенчо Славейков\" заради ремонт. От днес до 16 септември е забранено влизането на превозни средства при кръстовището с ул. „Свети Георги Софийски\" и в южната половина на пътното платно на бул. „Прага\". Променя се и маршрутът на автобусните линии в този участък. Повече информация  може да получите на интернет страницата на  .", "date": "2018.07.16", "title": "ЗАРАДИ РЕМОНТ: Промени в движението в столицата"}
{"url": "http://standartnews.com/balgariya/100_000_stokimenteta_hvanati_ot_mitnitsite_ot_nachaloto_na_godinata-373710.html", "text": "Над 100 000 са фалшивите и контрабандни стоки, които са задържани у нас в месеците от януари до май. Остойностяването на тези стоки би било спекулативно. Реалната им себестойност е много ниска. Това коментира пред БНТ говорителят на Агенция \"Митници\" Тамара Влайкова. Най-често фалшиви стоки се задържат на митниците във Варна, Бургас и в столицата, на мостовете на Дунав се задържат основно транзитни стоки за Румъния и Западна Европа. Най-често фалшивите стоки идват от Китай, Хонг Конг, Индонезия, тъй като там цената на човешкия труд е най-ниска. За България по-често фалшивите стоки идват и от Турция. Как да разпознаем менте - да не се доверяват на прекалено примамливи оферти, да четат внимателно етикетите, да оглеждат самата стока - елементи като шевове, копчета, ципове, посъветва потребителите Влайкова.", "date": "2018.07.16", "title": "100 000 стоки-ментета хванати от митниците от началото на годината"}
{"url": "http://standartnews.com/balgariya/vmro_nastoyava_za_zakrivane_na_tsentrovete_za_migranti_u_nas-373712.html", "text": "От ВМРО настояват центровете за мигранти у нас да бъдат закрити. Въпросът обаче предизвиква недоволството на защитници на човешките права, а специалисти коментират икономическите измерения на въпроса. Темата обсъждаха и пред Нова телевизия Радостина Павлова от Центъра за правна помощ „Глас в България\" и общинският съветник от ВМРО Карлос Контрера. „Действително в момента хората, които са настанени там, са много малко. Те са около 600 души от цяла България, в софийските центрове са около 400. Около 60% от тях са от Сирия и Ирак. Доколкото България има задължение на предоставя убежище, трябва да има някаква база. Най-малко натоварващият бюджета вариант е да живеят на външен адрес и да работят\", обясни Радостина Павлова. Според нея не трябва с лека ръка тези центрове да се разрушават, защото конфликтите продължават и може да се наложи да се използват. „Тези центрове са една стратегическа грешка на българската държава. На тях не им е мястото в жилищни квартали. Охраната пък е възложена на някакви имагинерни частни фирми, които при всеки инцидент викат полиция\", коментира от своя страна Карлос Контрера. Според него центровете трябва да бъдат закрити в този им вид и да се махнат от населените места, защото генерират престъпност. Контрера даде пример, че в кварталите, където са направени, се е напълнило с каналджии и с хора, които разпространяват наркотици. От ВМРО искат и центровете да бъдат от затворен тип. „В Европа в момента тече тежкия разговор какво да се прави. От 2014 г. има дебат тези центрове да се изграждат около зоните на конфликт, а не в Европа\", поясни депутатът от ВМРО.", "date": "2018.07.16", "title": "ВМРО настоява за закриване на центровете за мигранти у нас"}
{"url": "http://standartnews.com/balgariya/zamministar_obeshtava_zhivotnovadite_da_poluchat_palna_subsidiya_za_2018_g-373713.html", "text": "Животновъдите ще получат пълна субсидия за 2018 година, обяви пред БНТ заместник-министърът на земеделието, храните и горите Цветан Димитров. Изказването му бе по повод това дали властта ще спази обещанието си да обезщети животновъдите след масовата евтаназия на добитък в Ямболска област. По думите му, в такава тежка ситуация нищо не е достатъчно. „Аз съм убеден, че каквито и финансови стимули да дадем, надали ще можем да обезщетим тези хора заради стреса, който преживяха\", заяви Димитров. Заместник-министърът обясни, че долните граници на обезщетенията за стокова овца започва от 190 лв., за агне 140 лв., за шиле 160 лв. За животни под селекционен контрол достига до 300 лв. Помощта de minimis ще бъде увеличена до 42 лв. Има извънредни обстоятелства, за които фермерите не носят вина, така че за 2018 г. те ще получат субсидиите си в пълен размер, допълни Димитров. „Министърът разпореди всеки разход, всяка стотинка, похарчена от фермера, да се осчетоводи. Така че, очаквам до края на деня да започнат плащанията. Една от животновъдните организации започна и кампания за даряване на животни\". Какво значение има кой е виновен - ние не търсим вина, коментира още Димитров. По думите му, Агенцията по безопасност на храните е спазила правилата за контрол и ако има грешка, тя е била чисто комуникативна с хората. „Връзката между човек и животно е голяма, това не е като да събориш незаконна ограда. В седем общини имаме възбрана - две в Ямболско и пет в Бургаско. За хората болестта не е опасна, но икономическите щети могат да бъдат огромни\", допълни зам.-министърът.", "date": "2018.07.16", "title": "Зам.-министър обещава животновъдите да получат пълна субсидия за 2018 г."}
{"url": "http://standartnews.com/balgariya/eksperti_na_evrokomisiyata_shte_proveryavat_problema_s_chumata_po_zhivotni_v_balgariya-373711.html", "text": "В страната ни днес пристига експертна мисия от Главна дирекция \"Здравеопазване и политика за потребителите\" в Европейската комисия, съобщава БНР. Целта е на място да се установи дали мерките, предприети от българските ветеринарни власти за ограничаване на заразата от чума, съответстват на изискванията, разпоредени в европейското законодателство. В момента икономическите ограничения са наложени само за 6 села в две общини, в които има констатирани огнища на заболяването, обясни директорът на Агенцията по храните Дамян Илиев пред националното радио. \"В случай, че запознат да излизат и други огнища, както и в случай, че те не са съгласни, че сме достатъчно стриктни в контрола - възможно е да бъдат върнати санкциите обратно за областите Ямбол и Бургас\", каза той. До момента в Ямболско са евтаназирани близо 4 хиляди овце и кози заради чумата и се очаква умъртвяването на останалите живи животни в огнищата на заразата да продължи. Вчера от правителствената информационна служба съобщиха, че по разпореждане на премиера Бойко Борисов оперативен щаб ще координира мерките срещу разпространението на чумата по дребни преживни животни. Щабът ще следи и подкрепата, която се оказва на стопаните. Оперативният щаб ще работи до овладяване на ситуацията. В състава на щаба влизат министрите на земеделието и  на вътрешните работи , изпълнителният директор на Агенцията по храните , председателят на ДАНС , директорите на МВР в Бургас и Ямбол и представители на Главна дирекция \"Гранична полиция\". Министърът на земеделието Румен Порожанов потвърди вчера, че има готовност днес или най-късно утре да започне обезщетяването на фермерите за умъртвените животни.", "date": "2018.07.16", "title": "Експерти на Еврокомисията ще проверяват проблема с чумата по животни в България"}
{"url": "http://standartnews.com/balgariya/detsa_prebiha_i_ograbiha_baba_v_montansko_selo-373707.html", "text": "Деца пребиха и ограбиха възрастна жена в монтанското село Септемврийци. Тримата нападатели са двама братя и сестра им. Момчето и момичето са малолетни, а брат им е на 22 години и не за първи път напада възрастен човек в селото. Вече е в следствения арест в Монтана. Хората в селото споделят, че живеят в напрежение и имат кучета, които да ги пазят.", "date": "2018.07.16", "title": "Деца пребиха и ограбиха баба в монтанско село"}
