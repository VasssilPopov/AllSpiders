{"url": "http://standartnews.com/svyat/es_zaplashi_sasht_s_kontraudar_zaradi_mitata-372163.html", "text": "Европейският съюз ще предприеме контрамерки срещу решението на САЩ да наложат допълнителни такси за вноса на алуминий и стомана от страните от Общността. Това заяви председателят на Европейската комисия Жан-Клод Юнкер, предава Reuters. „Това е лош ден за световната търговия. Така че веднага ще предприемем действия в Световната търговска организация (СТО) за уреждане на спора и ще обявим мерки за противодействие в следващите часове. Изключително неприемливо е една държава да налага едностранни мерки, когато става въпрос за световна търговия\", подчерта Юнкер в рамките на реч, изнесена в Брюксел. САЩ ще наложат допълнителни такси за вноса на алуминий и стомана от държави от Европейския съюз, Канада и Мексико, считано от полунощ на 1 юли. Това обяви министърът на търговията на САЩ Уилбър Рос по-рано в четвъртък. По-рано в четвъртък канцлерът Ангела Меркел увери, че страните-членки на ЕС ще реагират по „твърд и единен\" начин на решението на САЩ за налагане на допълнителни тарифи за стомана и алуминий спрямо европейските производители.", "date": "2018.05.31", "title": "ЕС заплаши САЩ с контраудар заради митата"}
{"url": "http://standartnews.com/svyat/tramp_prie_kim_kardashiyan_v_ovalniya_kabinet-372138.html", "text": "Президентът на САЩ Доналд Тръмп прие в Овалния кабинет американската реалити звезда Ким Кардашиян, за да обсъди с нея реформата на системата на затворите. Тема на разговора е и опитът на тв звездата да постигне помилване на 63-годишната Елис Мери Джонсън, която излежава доживотна присъда за престъпление, свързано с наркотици, но без използване на насилие. Самият Тръмп съобщи за срещата в Twitter и публикува обща снимка с Ким Кардашиян и написа: „Прекрасна среща с Ким Кардашиян днес. Говорихме за реформа на затворите\", написа американският президент. Срещата не бе включена в работния му график. Кардашиян бе поканена в Белия дом, където трябваше да разговаря със зетя на Тръмп и негов съветник за помилването на Джонсън, която е в затвора от 20 години с доживотна присъда. За това как е завършила срещата нито един от участниците не даде никакви подробности.", "date": "2018.05.31", "title": "Тръмп прие Ким Кардашиян в Овалния кабинет"}
{"url": "http://standartnews.com/svyat/dvama_balgari_sa_zadarzhani_v_italiya_zaradi_izmami_s_bankomati-372135.html", "text": "Българи с белезници в Италия! Двама българи бяха арестувани от италианските власти заради измами с банкомати на летищата в Рим, Милано и Венеция. Измамниците успели да се сдобият с електронните данни на хиляди пътници. Те поставяли скимиращи устройства на банкоматите в зоните за пристигащи. Полицията твърди, че със задържането им са спасени милиони евро на пътниците. Двамата са засечени с телекамери и са проследени. В квартирата им в Рим са намерени данните на хиляди пътници.", "date": "2018.05.31", "title": "Двама българи са задържани в Италия заради измами с банкомати"}
{"url": "http://standartnews.com/svyat/politsay_zastrelya_mazh_ranil_s_nozh_dvama_dushi_vav_vlak_v_severna_germaniya-372137.html", "text": "Германски полицай застреля мъж, който рани с нож двама души във влак в Северна Германия, предаде федералната полиция. Местни медии съобщиха, че мъж е наръгал с нож друг човек във високоскоростен влак от Хамбург до Фленсбург, близо до границата с Дания. Двама полицаи се опитали да задържат нападателя. Той наръгал единия полицай, преди другият да го застреля.", "date": "2018.05.31", "title": "Полицай застреля мъж, ранил с нож двама души във влак в Северна Германия"}
{"url": "http://standartnews.com/svyat/sasht_obyavyavat_izklyucheniyata_ot_spisaka_s_mita_varhu_aluminiya_i_stomanata-372142.html", "text": "Днес изтича крайният срок, в който САЩ трябва да обявят временните изключения от списъка им със страни, на които ще бъдат наложени мита върху алуминия и стоманата. Държавите от Европейския съюз все още не са извадени от този списък, въпреки острите реакции на европейските лидери. Според американската преса администрацията на Тръмп е готова да остави крайния срок за изключението за Евросъюза да изтече. Все още е възможно да се постигне споразумение в последния момент, но това е малко вероятно, пише \"Уолстрийт джърнъл\". През март президентът Доналд Тръмп обяви 25 процента мито върху вносната стомана и 10 процента върху вносния алуминий. ", "date": "2018.05.31", "title": "САЩ обявяват изключенията от списъка с мита върху алуминия и стоманата"}
{"url": "http://standartnews.com/svyat/nad_polovinata_detsa_v_sveta_sa_zastrasheni_ot_voyna_bednost_ili_diskriminatsiya-372139.html", "text": "Над 1,2 милиард деца по света, което е над половината от общия им брой, са застрашени от война, бедност или полови дискриминации, се казва в годишния доклад на британската неправителствена организация \"Спасете децата\" (Save the Children), цитиран от АФП и ДПА. В доклада, озаглавен \"Многото лица на отхвърлянето\", организацията прави класация на 175 страни по показатели за заплахи за децата по отношение на образованието, здравеопазването, храненето и насилието, като недохранване, ранно забременяване, липса на достъп до образование, детски труд, детски бракове и крайно насилие. Най-добре се представят Сингапур и Словения, а след тях са Норвегия, Швеция и Финландия. В дъното на класацията са десет страни от Централна и Западна Африка, като на последното 175-о място е Нигер. Организацията подчертава, че \"въпреки тяхната икономическа, военна и технологична мощ\" САЩ (36-о място), Русия (37-о място) и Китай (40-о място) са след всички страни от Западна Европа в тази класация. България е на 48-о място. \"Фактът, че страни със сходни равнища на доходи показват толкова различни резултати сочи, че политическият ангажимент и инвестирането са решаващи\", заяви генералният директор на \"Спасете децата\" Хеле Торнинг-Шмит. Положението на децата в 95 от 175 страни се е подобрило спрямо миналата година, включително в България, но в 40 страни \"условията значително са се влошили\". Общо над един милиард деца живеят в страни с голяма бедност, а 240 милиона в страни, където се води война. \"Спасете децата\" отбелязва също, че 575 милиона момичета живеят в общества, \"където сексистките предразсъдъци са сериозен проблем\". Трите заплахи се кумулират в 20 страни, сред които Афганистан, Сомалия, Йемен и Южен Судан. Зоните на конфликти утежняват проблемите - там детският труд и принудителните бракове са по-чести, отколкото в други страни, а всеобщо начално образование практически липсва. \"Спасете децата\" призовава правителствата от цял свят да предприемат спешни действия. \"В противен случай обещанията, които всички страни направиха на ООН през 2015 г. да позволят на всяко дете да живее, да се образова и да бъде защитено, няма да бъдат спазени\", предупреди организацията.", "date": "2018.05.31", "title": "Над половината деца в света са застрашени от война, бедност или дискриминация"}
{"url": "http://standartnews.com/svyat/pikolo_parkira_kola_pod_drug_avtomobil-372144.html", "text": "Зрелищни кадри от Австралия. Денят за един пиколо от луксозен хотел в Сидни се оказал наистина лош, след като по невнимание успял да паркира луксозна кола под друг автомобил. За щастие злополучният шофьор се отървал без сериозни наранявания, въпреки че се наложило спасителните екипи да срежат част от колата, за да го извадят. Полицията е започнала разследване на причините за инцидента.", "date": "2018.05.31", "title": "Пиколо паркира кола под друг автомобил"}
{"url": "http://standartnews.com/svyat/bashar_asad_izbegnahme_na_kosam_pryak_sblasak_mezhdu_rusiya_i_sasht_v_siriya-372148.html", "text": "Сирийският президент Башар Асад заяви, че прекият конфликт между съюзника му Русия и САЩ в Сирия е бил избегнат за съвсем малко, предава AFP, цитирана от Агенция \"Фокус\". „Бяхме близо до пряк конфликт между руските и американските сили\", заяви Асад по време на интервю пред руски медии. Сирийският президент предупреди още подкрепяните от САЩ кюрдски сили, че няма да се поколебае да поеме контрол над територията от Сирия, държана от тях в момента. Той заяви по време на интервюто, че подкрепя преговорите със Сирийските демократически сили – водена от кюрдите групировка, подкрепяна от САЩ. „Но ако ли не, то ще се наложи да освободим тези територии силом\", заяви Асад, цитиран от AFP.", "date": "2018.05.31", "title": "Башар Асад: Избегнахме на косъм пряк сблъсък между Русия и САЩ в Сирия"}
{"url": "http://standartnews.com/svyat/bryuksel_ni_dava_22_mln_evro_za_navodneniyata_kray_burgasko-372151.html", "text": "Европейската комисия предложи днес България да получи 2,2 милиона евро за погасяване на щетите от миналогодишните наводнения край Бургас. В съобщението се отбелязва, че на 25 и 26 октомври миналата година в района на Бургас имаше силни бури и проливни дъждове, причинили повреди по мостове и пътища, училища и болници. Държавите от ЕС, засегнати от природни бедствия, могат да поискат различни видове краткосрочна и дългосрочна помощ. Те могат да задействат механизма за гражданска защита на ЕС. Държавите могат да поискат помощ от фонд \"Солидарност\" за дългосрочните усилия за възстановяване след бедствия. Със средствата от фонд \"Солидарност\" Европейският съюз може да подпомогне възстановяването и покриването на част от спешните разходи, временното настаняване, почистването и опазването на културното наследство, за да се намали финансовата тежест за националните власти покрай природните бедствия. Днешното предложение за осигуряване на помощ на България трябва да бъде одобрено от Европейския парламент и от Съвета на ЕС.", "date": "2018.05.31", "title": "Брюксел ни дава 2,2 млн. евро за наводненията край Бургаско"}
{"url": "http://standartnews.com/mneniya/zabranata_za_pushene_da_ostane_no_i_da_se_spazva-372122.html", "text": "- Категорично не трябва да се връщаме назад за пушенето. Ако правим нещо, нека да вървим напред – към по-добро спазване на забраната, към по-добри възможности за контрол. Никъде в света не се практикува подобно нещо - ако даден закон не се спазва, да се отменя. Защото мотивите бяха такива – не се спазва законът, дайте да махнем забраната. Но тогава веднага възникват и други въпроси - след като хората продължават да крадат и убиват, след като карат с превишена скорост, тогава трябва ли да махнем Наказателния кодекс или Закона за движение по пътищата? Другото важно нещо е, че непрекъснато нараства подкрепата на населението към ограничаване на тютюнопушенето. Имаме данни от проучване, което е правено една година след въвеждане на забраната и то показва, че подкрепата на населението е била от 65 до 69% в различните групи. А сега ново проучване установява, че 75% от хората не искат да се пуши на обществени места. Освен това петицията за забраната през 2012 г. беше подкрепена от 2500 граждани, сега те са 75 000 и продължават да се подписват. - Няма данни туризмът да е пострадал от забраната на пушенето в заведенията. Напротив, министър Ангелкова няколко пъти каза публично, че откакто е въведено ограничението, не са намалели посещенията в хотелите и заведенията. Даже изтъкна, че за последните месеци имаме увеличение от 25% в туризма, като през тази година се очаква ръст от нови 10%. От Асоциацията на българските туроператори също веднага излязоха със становище, че всякакви варианти на изолирани зали няма да сработят. Първо, няма да могат да предпазват работещите в развлекателния сектор, които са предимно жени и млади хора и те ще бъдат изложени постоянно на въздействието на дима. Докато сега в закона е задължителна забраната на тютюнопушенето на работните места. За тях баровете и ресторантите са работно място. Те не могат да избегнат дима, докато са там. В някои държави преди да въведат пълната забрана, първо обособиха помещения, в които гостите да пушат, но там сервитьор не влизаше. Във Франция беше така, а тук се иска в тези помещения да се сервира. Националният борд по туризъм също заяви, че не подкрепят това връщане назад. Най-големият аргумент против отмяната на забраната обаче е, че ние този филм вече го гледахме през 2010 – 2012 г., като предлаганите текстове бяха същите. Тогава видяхме, че идеята не работи. Беше разписано точно какви да бъдат помещенията, квадрактурата, изолацията, но нищо от това не се случи. Първо, помещенията за непушачи трябваше да са по-големи от другите, но не стана. Отделиха се по-хубавите и по-големите пространства за пушачите. Второ, трябваше да са с въздухонепроницаеми стени, но и това не стана. Вратите трябваше да се затварят плътно, а те навсякъде стояха непрекъснато отворени и каква ти е ползата, че си в залата за непушачи тогава? Трябваше да изградят вентилации, но повечето не го направиха. - Това също не би трябвало да бъде аргумент, защото в Австрия си решават за тях. Освен това ние поддържаме връзка с автрийски неправителствени организации и хората казват, че вече са събрали между 500 000 и 700 000 подписа от гражданите, които не желаят да се върне този режим. Очакват да получат 1 млн., за да може парламентът да преразгледа това решение. Така че там новите управляващи върнаха пушенето, но хората не са съгласни, защото видяха кой модел е по-добър. И защо гледаме Австрия? Нека да видим Ирландия. Тази страна първа в ЕС въведе през 2014 г забраната за пушене. Имахме кръгла маса на 22 април, на която присъства зам.-министърът на здравеопазването на Ирландия и се похвали, че вече имат цяло поколение младежи, които не са виждали да се пуши на обществени места. - Тук идваме до втория важен момент в нашето предложение, което сме внесли в Министерство на здравеопазването. Ние не искаме да се връща пушенето, но категорично настояваме да се вземат по-строги мерки за подобряване на контрола. Затова сме подготвили конкретни текстове как да се промени Законът за здравето, така че да се помогне на съответните органи да провеждат ефективен контрол. Първото е в проверките да могат да участват хора от повече институции - от полицейските органи, от инспекциите на труда или лица, които са определени от кметовете на общините, т. е. да се разшири периметърът с упълномощени от държавата контролни органи. Например, след създаване на Агенцията за безопасност на храните, РЗИ не влизат в обектите за хранене и в тези, в които се търгува с храни. Те трябва да отидат специално за тютюнопушенето, което е разход на човешки ресурс. Полицията, по Закона за закрила на детето, влиза в заведенията, за да проверява дали се продават цигари и алкохол на непълнолетни. Какво пречи да имат правомощия, ако видят, че някой пуши, да му направят акт? Кметствата на общините също трябва да могат да упълномощават определени лица. Става въпрос за малки отдалечени места, където инспекторите не ходят много често и където всеки си прави, каквото си иска. Примерно, инспекцията е в Благоевград, но какво става в Петрич или Сандански, не можеш да знаеш, защото там няма упълномощени органи от РЗИ. Същото е за голямата Бургаска област. Къде е Бургас, къде е Царево или Ахтопол? Затова искаме да се дадат правомощия на кметовете да упълномощават един или двама души в отдалечените места, които да могат да налагат санкции, ако видят, че някой нарушава забраната. Въпросът с личните карти също е много важен, защото в момента здравните инспектори нямат право да искат такива документи. Но това може да се промени. - Имаме още едно много важно предложение. За тези 6 години, през които важи забраната, се вижда, че има заведения рецидивисти, които повече от 10 пъти са глобявани, но Законът за здравето не дава друга възможност на инспекторите, освен да напишат 11-ти акт. И те пак да си правят същото. Затова ние предлагаме, ако има повторно нарушение, третото да е заповед за спиране и запечатване на обекта. Нямаме справка колко от актовете реално са изплатени, но въпросът е, че дори да ги плащат, те са си направили сметката, че после ще си избият печалбата за една вечер. Следващият голям недостатък в закона е, че не беше решено т. нар. допустителство. Т. е. който допусне, било юридическо лице или едноличен търговец, в неговия обект да се пуши, подлежи на санкции. Защото сегашният текст е написан така, че едва ли не, ако юридическото лице пуши, тогава ще бъде глобено. А то няма как да пуши. Би трябвало, който допусне да се пуши в неговото заведение, да бъде глобен. Тази думичка „допускам\" е много съществена и много неприятности имаха инспекторите заради нея, защото актовете падаха в съда. Последното нещо, което е много важно, е да се дефинира по някакъв начин термина „обществено място\". Защото тези найлонови заграждения, които са навсякъде, са закрити помещения. В тях не би следвало да се пуши, тъй като те нямат една или две отворени страни, така че да кажем, че това е открито пространство. През зимата даже и печка има вътре. И дори да си плащат тротоарно право, там не трябва да се пуши, защото са закрити. Но като няма определение в закона какво е това закрито обществено място, те решиха, че щом са на улицата, са открити. Така че тези предложения на „Коалиция за живот без тютюнев дим\" и на „България без дим\" сме изпратили на МЗ и здравната комисия, и се надяваме да бъдат включени в законопроекта, без да се отменя тютюнопушенето. - Основната цел на тази забрана не е да намали броя на пушачите, а да запазим здравето на непушачите, когато са на обществени места. Целта е да предпазим хората, които са избрали да не пушат, да не бъдат принуждавани да дишат тези 8000 вредни вещества. Това важи за работните места, за обществения транспорт и за обществените заведения. Вторичен ефект е намаляването на тютюнопушенето – може би не толкова на броя на пушачите, колкото на броя изпушени цигари. Защото ако ти на работното място не можеш да пушиш, ако вкъщи не ти дават да го правиш, при всички случаи ще изпушиш 5, а не 20 цигари. Затова не очакваме, че ще се намали наполовина броят на пушачите. Това не е целта. - Ние ще направим всичко възможно, за да ги убедим да не го правят. В момента сме разпратили писма с искане да се срещнем с всички парламентарно представени партии. Сигурно ще направим и някакво събитие, когато започне обсъждането, ще апелираме да излязат хората в подкрепа на забраната. Въпросът е законопроектът да бъде отхвърлен още на първо четене в здравната комисия и да не стига до второ четене. И преди имаше опити да бъде премахната забраната, но не успяха. През 2012 г. пробваха това да стане през Закона за туризма. През тези шест години текстовете ги опазихме, сега въпросът е да направим така, че наистина да не се пуши в заведенията.", "date": "2018.05.31", "title": "Забраната за пушене да остане, но и да се спазва"}
{"url": "http://standartnews.com/biznes/narodat_poludya_po_aktsiite_na_gradus-372167.html", "text": "Огромен е интересът към акциите на \"Градус\", които ще бъдат пуснати за първично публично предлагане /IPO/ на Българската фондова борса. Уникалният аукционът ще е на 18 и 19 юни. Освен български инвеститори и международни фондове, от продажбата на книжата се интересуват и много хора, които никога не са играли на борсата. \"Имейлите ни са пълни със запитвания как се прави регистрация и как може да се купят акции\", каза Ангел Ангелов, изпълнителен директор на \"Градус\" АД. Очакваното публично предлагане на акции се очертава като най-голямото у нас за последните 10 г., а продажбите може да надхвърлят 100 млн. лева. Марката \"Градус\" е като Кока кола - разпознават я над 99% от българите, за половината от тях това е любим бранд, допълни Ангел Ангелов.", "date": "2018.05.31", "title": "Народът полудя по акциите на \"Градус\""}
{"url": "http://standartnews.com/mneniya/dilovinfo_napuskaneto_na_evrosayuza_mozhe_da_e_fatalno_zasega_za_kravite-372160.html", "text": "Докато българското човечество е втренчено в странния руски кадрил на първите ни държавни мъже, една трагедия разлюля западната ни граница. Кравата Пенка от кюстендилското село Копиловци се отлъчва от стадото си и преминава сръбската граница. Три дни по-късно е върната от доброжелателни сръбски селяни, които се грижели за нея. Сръбски доктор я е прегледал и пуснал по-живо по-здраво обратно в Татковината. Но! Нашите граничари викнали нашенски доктор, който отсъдил: кравата да бъде незабавно умъртвена, защото е напускала Европейския съюз. Вероятно има някаква такава разпоредба. „А тя е бременна\", проплаква пред БНТ собстветникът й Иван Харалампиев... Бременна, небременна – не може така! Вчера Лондон, днес кравата от Копиловци, утре Италия... Не може на който му скимне, да напуска ЕС! Горе-долу така се произнасят и русофобите в България за последователните посещения на Радев и Борисов в Русия. Едва ли не напускане на Европейския съюз провидяха те в пътуванията до Москва. И социалните медии запращяха от справедлив гняв и искане за незабавна политическа смърт на президент и премиер. Отдавна твърдя, че ако русофилските и русофобски истерии в България можеха да правят ток, не ни трябва ни Белене, ни Козлодуй, ни Мариците. Наиситна щяхме да сме енергийния тигър на Балканите. Сега... наистина - защо Радев ходи в Москва, не стана много ясно. Ама да иде някъде! По-добре ли е тук да стои? Както вика Драго Симеонов по повод новото начинание на Криско, „Криско пуснал вафли. Е, какво? По-добре ли е да пусне ново парче?!\" Но задачата на Борисов е по-трудна. Някак само за нашите журналисти остана тайна, че разговори за газови и други хъбове са само претекст. Всъщност Борисов май трябваше да се опита да уреди среща на върха между лидерите на ЕС и Путин. Дали е успял, ще разберем тези дни. Със сигурност се е опитал. След Варненската среща с Ердоган, европейските мъдри старци (и най-вече немската баба) май започнаха да използват нашето момче като линейка. Опасявам се, че и извънземни да кацнат утре в Брюксел, първо ще им се организира среща на върха с посредничеството на Бойко. По възможност във Варна. Виж, прескачането до Киев е истинска загадка. Порошенко отдавна е в тотална изолация. Включително и от ЕС. Просто му броят дните до изборите и вероятно готвят свой човек за неговото място. По-диалогичен и за Запада, и за Изтока. Самите украинци в мнозинството си искрено го ненавиждат. Очевидно е нямало как Бойко да отиде директно на стадиона в Киев, трябвало е да се отбие и в президентството. За какво ли са си говорили?! Любопитно е, че този път Борисов не занесе на Путин кученце. Злите русофоби  твърдят, че всички кученца, дето ги подаряват на Путин, отивали директно при корейския му зет. Факт е, че отминава една от най-лудите дипломатически седмици на България – Папата, Киев, Москва, а вчера – и традиционната среща на председателстващия Съвета на Европа с постоянните дипломатически представители на страните-членки. По същото време Индже ще шета из Кържалийско. Не става дума за воеводата, а за кандидата за президент на най-голямата опозиционна партия в Турция – Муххарем Индже. Дано не го гръмнат като Индже от пет страни едновременно... Абе, луда седмица! Как да не се развълнува човек!  Ето, една наша известна журналистка не издържа и се разплиска в драматичен текст за бащинската среща между Папата и Борисов. Май след папеса Йоана друга жена не е предизвиквала толкова Ватикански вълнения! Да й простим, викам. Всяка любов е от Бога. Любовта към премиера също. Пък и 31 май е международен ден на блондинките. Хайде, заравяме тази тема с журналистиката, че „разровиш ли го - ще мирише и ще горчи като отрова\". Между другото и това Вапцарово стихотворение става за маками и хиджаси. Съветвам попфолка да му обърне сериозно внимание, а пък „романтиката е сега в моторите\" си е направо за рокерски химн! Като рекох за блондинките, Световната здравна организация твърди, че след по-малко от 200 години щели напълно да изчезнат натуралните русокоски. Мисля, че това е много притеснително. Защото, колкото и да се напъват Волен Сидеров, Гала и  Мая Манолова, няма да могат да покрият целия блондински спектър. Това е, прелюбезни читателю, отмина една драматична седмица на русофилите, русофобите и просто русите. Към Ботевото „трай душо, черней кожо\" да добавим и едно \"русовей главо\", пък да ходим да си гледаме работата по спасяването на Европейския съюз, че вече и кравите захванаха да бягат! Сетих се! Ако предложим на кравата Пенка от Копиловци онуй килимче от рози пред НДК, дето струва към 40 бона, дали пък няма да размисли и да не бяга повече от ЕС?", "date": "2018.05.31", "title": "Dilov.info: Напускането на Евросъюза може да е фатално. Засега за кравите"}
{"url": "http://standartnews.com/biznes/shef_na_fibank_uchastva_v_konferentsiya_na_evropeyskata_liga_za_ikonomichesko_satrudnichestvo-372152.html", "text": "Главният изпълнителен директор на Първа инвестиционна банка, г-н Неделчо Неделчев, взе участие в годишната Генерална асамблея на Европейската лига за икономическо сътрудничество (ELEC). Събитието се провежда в момента в София, като ще продължи и в рамките на утрешния ден. В хода на Асамблеята Европейската лига съвместно с Европейския институт за стратегии и анализи (EISA) организираха международна конференция на тема „Новата Европа, между Запада и Изтока – енергетика и инфраструктура като предпоставки за растеж\". По време на конференцията г-н Неделчев представи пред международните гости инвестиционните възможности, които се разкриват в България и страните от Югоизточна Европа. В хода на дискусията г-н Неделчев подчерта сериозното икономическо развитие, което се наблюдава в тези страни през последните години и потенциала за успешно реализиране на бизнес проекти. „Югоизточна Европа е с отлични макроикономически показатели, но има нужда от развитие на инфраструктурата и бизнес компетентността. Потенциал за стабилен ръст отбелязваме не само в потребителското търсене, но и в индустрията, което е предпоставка за повече инвестиции в България и  региона\", сподели г-н Неделчев. Участие в конференцията взеха също така г-н Барон Бернард Сноа, президент на Европейската лига, г-жа Меган Ричардс, директор Енергийна политика, Европейска комисия, г-н Жак Андре Трош, президент на ARRI, Франция и др. Събитието бе уважено и от Н.В. Симеон Сакскобургготски. Европейският институт за стратегии и анализи (EISA) е създаден през 2016 г. като съвместна институция между Европейската лига за икономическо сътрудничество (E.L.E.C.) и Българска академия на науките.", "date": "2018.05.31", "title": "Шеф на Fibank участва в конференция на Европейската лига за икономическо сътрудничество"}
{"url": "http://standartnews.com/biznes/butikova_parfyumna_kolektsiya_refan_temptation_blend__avangardni_aromati_za_tseniteli-372153.html", "text": "Парфюмерията на REFAN през годините се е превърнала в синоним на стил и изисканост. Новата бутикова колекция REFAN TEMPTATION BLEND  следва историческата традиция на фирмата за създаване на емблематични аромати за ценители. Това е изключителна селекция от авангардни ухания, подходящи както за мъже, така и за жени, създадени от най-ценните парфюмерийни съставки, подбрани от цял свят, характерни с натуралност, богатство и върховна изтънченост на мириса. REFAN TEMPTATION BLEND  включва колекция от десет иконични аромата, които провокират сетивата, възбуждат емоция, памет и усещане. Естествени флорални ноти на сладък жасмин от Индия, гераний и тубероза от Египет, флорентински ирис, мароканска и българска роза се свързват в невероятна цветисто-дървесна хармония на фона на смирна, кожа, тютюн, дъбов мъх, балсамични ноти и смолист лабданум. Класически шипър, амбра, кашмир, кедър от Вирджиния, тамян, арабско дърво, смоли и ароматни подправки са събрани в една екзотична мистерия с едва доловимо докосване на роза. Изкусителна сладка илюзия от карамел, ванилия бурбон, захаросани плодове и пулсиращо сърце от рубинена роза пленява сетивата. Топли дървесни акценти на сантал, загадъчно пачули от Индонезия, черна роза и чувствен мускус развихрят въображението и напомнят за омагьосващите огнени залези на Ориента. Всеки парфюм от новата колекция REFAN TEMPTATION BLEND е нещо повече от аксесоар – той е истинско бижу със сила, характер и дълготрайност, символ на индивидуалност и лукс.", "date": "2018.05.31", "title": "Бутикова парфюмна колекция REFAN TEMPTATION BLEND – авангардни аромати за ценители"}
{"url": "http://standartnews.com/biznes/temenuzhka_zapochvame_rabota_po_turski_potok-372154.html", "text": "Най-голямата новина от срещата между премиера Бойко Борисов и президента Владимир Путин беше възможността трасето от „Турски поток\", свързано с доставките на природен газ за Европа, да минава през България. Това каза пред журналисти в парламента министърът на енергетиката Теменужка Петкова. „Това е най-добрата новина, на която станахме свидетели вчера\", заяви тя. „Няма как на среща на такова ниво президентът Путин и премиерът Борисов да извадят по един бял лист и да започнат да чертаят трасета. Това е работа на експертите\", коментира Теменужка Петкова. „Оттук нататък предстои работа на експертно ниво. На нас министрите беше поставена подобна задача\", изтъкна тя. „Започваме работа по конкретните детайли на възможността за реализация на проекта при спазване на всички европейски изисквания\", обясни енергийният министър. В отговор на въпрос от какво зависи проектът да се реализира Теменужка Петкова коментира: „Зависи от двете страни по проекта. От ясно заявената воля на България да запази стратегическото си място на газовата карта на Европа\".", "date": "2018.05.31", "title": "Теменужка: Започваме работа по \"Турски поток\""}
{"url": "http://standartnews.com/mneniya/gradus_shte_razdade_dva_dividenta_prez_2019_g-372168.html", "text": "  Акциите от първичното публично предлагане /IPO/ на \"Градус\" ще се предлагат на аукцион, който за първи път ще се прави на Българската фондова борса. Това съобщи Стоян Николов, управител на Първа финансова брокерска къща /ПФБК/, инвестиционен посредник по IPO-то. Той бе сред участниците в инвестиционната презентация на компанията, която излиза на борсата с 55 555 556 акции. 50% са за увеличение на капитала, а останалите 50 - продажба на съществуващи книжа. Аукционът ще се проведе на 18 и 19 юни в две стъпки. През първия ден ще се приемат поръчки в диапазона 1,80-2,35 лева за акция, като всички заявки извън него ще се считат за невалидни. Приоритетът цена-време ще бъде запазен. При този аукцион всички сделки ще бъдат сключени на най-ниската цена според търсенето, което удовлетворява предлагането. Ако интересът към акциите на \"Градус\" е много голям, мажоритарният собственик има право, но не и задължение, да разпредели още акции на втория ден от търга. Очакваме основното количество книжа да бъде изтъргувано още първия ден, обясни Стоян Николов. Според него, ако останат акции, които да бъдат пуснати допълнително на 19-ти, то тяхната цена няма да е по-ниска от тази на изтъргуваните предишния ден. А при голям интерес, цената може и да е по-висока.  Мажоритарният собственик на \"Градус\" е поел ангажимен през следващите 12 месеца да не продава акции. IPO-то ще е успешно, ако се запишат книжа за 65 млн. лева. Но се очаква продажбите да надхвърлят 100 млн. лева, а пазарната капитализация на дружеството след предлагането да достигне 447-585 млн. лв. След IPO-то \"Градус\" АД ще разпределя поне 54% от консолидираната си нетна печалба като дивидент сред акционерите, обяви Мартин Димитров, директор \"Корпоративни финанси\" в ПФБК. Нетната печалба на дружеството се очаква да достигне 45 млн. лв. през следващата година, което ще бъде ръст от 19% на годишна база. Ниският дълг на компанията и високите парични потоци ще позволят не само постоянна дивидентна политика, но и дивидентът да бъде сравнително висок, допълни още Димитров. Очаква се „Градус\" АД да осигури 7-процентна дивидентна доходност през 2019 г. За сравнение, в момента дивидентната доходност на SOFIX е 1,7%. През 2019 г. компанията ще разпредели два дивидента на акционерите си - на база на печалбите от 2017-а и от 2018 г. „Обещаваме щедра дивидентна политика от минимум 5% на година от 2019 г.\", заяви Ангел Ангелов, изпълнителен директор на „Градус\" АД. Според посредника по емисията, предварителните заявки както от България, така и от чужбина, са много положителни. „Големият свободно търгуван обем акции ще даде възможност на големи чужди инвеститори да запишат акции от предлагането\", коментира Стоян Николов. Очаква се IPO-то на „Градус\" ще бъде най-голямото в България за последните няколко години. От компанията се надяват да влязат в индекса SOFIX на БФБ-София през следващата година. „Основните средства от IPO-то ще бъдат вложени там, където сме най-добри – в разплодните яйца, от които 80% са за износ\", каза Ангел Ангелов. „Нашата важна цел е увеличаването на разплодните яйца с 20 млн. броя годишно до края на 2019 г.\", допълни той. Очаква се в тази насока да бъде осъществена инвестиция за 20 млн. лв., която ще е за разширение на капацитета на люпилните. „Градус\" АД е номер едно на пазара на пилешко месо в България и номер две в разплодните яйца в Европа.   \"Градус\" планира да придобие български производители на колбаси, доказали се във високия сегмент. Това съобщи изпълнителният директор Ангел Ангелов. Освен с производство на птиче месо, през миналата година компанията навлезе на пазара с кренвирши от свинско под марката \"Аз ям\". Те се реализират много успешно и обмисляме да разширим гамата и с производството на луканки, суджуци и други колбаси от високия клас, каза Ангелов. По думите му, българите много обичат свинско и затова изостават от другите европейски държави в консумацията на пилешко. Друго намерение на \"Градус\" е да започне производството на жълти /домашни/ пилета, които се отглеждат бавно, за разлика от бройлерите, и се хранят със специална храна. Сред плановете на \"Градус\" е и навлизането в \"ХоРеКа\" сектора. Компанията е единствената у нас със сертификат \"Халал\", който й позволява да изнася на пазарите в Близкия Изток и арабските страни.", "date": "2018.05.31", "title": "\"Градус\" ще раздаде два дивидента през 2019 г."}
{"url": "http://standartnews.com/balgariya/gdbop_udari_prestapna_grupa_za_trafik_na_hora-372143.html", "text": "ГДБОП неутрализира организирана престъпна група, занимавала се с трафик на хора, съобщиха от пресцентъра на МВР. Спецпрокуратурата е повдигнала обвинения на петима участници в престъпната схема. Групата се е занимавала с нелегално превеждане през граница на чужди граждани и е подпомагала пребиваването им в страната и извеждането им от България. При операцията са извършени претърсвания на адреси на територията на Долни Дъбник, Криводол, Ботевград и с.Новачене, откъдето са иззети множество мобилни телефони и други вещи. За срок до 24 часа са били задържани осем участници в групата. С решение на прокуратурата на петима от тях са повдигнати обвинения и им е наложена мярка за задържане до 72 часа. След изтичане на този срок на трима от задържаните е наложена постоянна мярка \"задържане под стража\", а на другите двама - \"парична гаранция\" в размер на 10 000 лева на всеки.", "date": "2018.05.31", "title": "ГДБОП удари престъпна група за трафик на хора"}
{"url": "http://standartnews.com/balgariya/angliyskata_v_plovdiv_s_virtualen_muzey_za_60godishninata-372161.html", "text": "Спомени от времето, когато Английската гимназия в Пловдив е била в сградата на Семинарията и в нея се е ходело по пантофи, когато първите учители от Англия Ан Слейтър и Мери Мейсън са внасяли аристократичен дух в соца, а летните униформи на момичетата са били бели рокли - това и още много от миналото на школото събра в снимки и разкази Виртуален музей. Платформата е създадена от възпитаници на ЕГ „Пловдив\" и ще бъде представена в събота, когато учебното заведение ще чества 60 г., пише \"Марица\". Няколко хиляди възпитаници се очакват на тържеството сутринта на Античния театър. Един от випуските се събрал в аванс „в тесен кръг\" и засадил чинар в двора на училището, като възнамерява да оформи цяла алея. Възпитаниците настояли домакините да не издават нищо от програмата на честването, на което също ще отидат вкупом. Следобед в 15 ч. ще имат възможност да посетят Семинарията или настоящата учебна сграда. В 17 ч. започва представяне на Виртуалния музей в Малката базилика. А коктейл на випуските в палата 14 на Панаира в 20 ч. „60 години - това е цял един живот. Ще се съберем. Ще се прегърнем и ще се усмихнем. Ще се веселим. Ще си разкажем спомени. Ще видим любимите учители, ще вдигнем чаши\", предвкусват вече от PELSA - асоциацията на завършилите ЕГ „Пловдив\". Тя е подобие на университетските Алумни клубове и дори ги задминава с трите си клона в Пловдив, София и Ню Йорк. Идеята възпитаниците на Английската да разровят домашните архиви, да извадят старите снимки и да съберат всичко в електронна платформа като Виртуален музей възникнала още на честването на 55 г. от основаването на училището. Началото на неговата история е през 1958 г., когато след посещение на делегация от ГДР се ражда идеята за езикова гимназия. По онова време Англия е зад Желязната завеса и да се иска разкриване на английски паралелки е нечувана дързост, затова се мисли за  Немска гимназия. Тогавашният зам.-министър на просветата дава зелена светлина и изненадващо вместо гимназия с преподаване на немски, министерството решава  да се откриe английска. На 5 август 1958 г. е издадена заповед за основаване на Смесена гимназия с преподаване на английски, която да приеме 75 ученици в 3 паралелки.  Точка 2 гласи за тях и за учителите да се осигури пансион. За новото школо е отредена сградата на Семинарията. Да се заеме с организацията от Ловеч пристига учителката по английски Елдора Божинова, а управител на общежитието става Борис Кузманов. Двамата събират екип и подготвят първата учебна година. Малко след старта  е назначен първият и най-дългогодишен директор - Любен Христов. Тогава е едва на 26 г., завършил е  английска филология  у нас и специализирал в Лийдс и Тексас. Посвещава на школото целия си живот и го ръководи 34 г. до пенсионирането си. Във Виртуалния музей присъстват и неговите последователи - от любимеца на учениците Валентин Караминев до настоящия директор Николай Радев. Списъкът на учителите пък е подкрепен с техни черно-бели портрети и общи снимки с усмивки от старите ленти. Докато се стигне до русокосия колоритен ботевист и преподавател по български език и литература Александър Первазов обаче, има още много време. В началото, понеже класните стаи още не са готови, занятията тръгват в гимназия „Димитър Благоев\", а за общежитие се ползва Дом за деца и юноши „Роза Димитрова\". Впоследствие възпитаниците се пренасят в ремонтираните спални в Семинарията - една за всички 60 момичета и друга за 21 момчета. Седмица по-късно в сградата се прехвърлят и учебните занятия. През първите години и това поставя основите на силната общност. В общежитието и в училището се ходи по пантофи. В градски отпуск може да се излиза само в сряда между 16 и 19 ч., а в домашен - след края на учебните занятията до 20 ч. в неделя. Но само ако не си наказан. Вътрешният живот  закипява - къде с официалните драмсъстави, къде с тайно слушане на „Бийтълс\" и създаването на няколко рок групи по-късно. Във Виртуалния музей са събрани снимки, които показват как се фучи по коридорите с колело, как са изглеждали абитуриентите някога и как любимите учители се подхвърлят на ръце. Други кадри предизвикват усмивка с уловени мигове от задължителното военно обучение и лудории по време на акция за залесяване. В началото на втората учебна година пристигат първите учителки от Англия - Ан Слейтър и Мери Мейсън.  До пролетта на 1960 г. училището няма име. Любен Христов избира за патрон Георги Кирков и възпитаниците стават популярни като „кирковци\". Името се запазва до началото на 90-те. През 1976 г. школото се мести в нова сграда, която ползва и днес. То е сред малкото учебни заведения, асоциирани към ЮНЕСКО. През 1990 г. въвежда обучение и по втори чужд език - немски, френски или английски. Две години по-късно паралелките по френски се отделят в самостоятелна езикова гимназия. Кадър по кадър Виртуалният музей подрежда образите на любимците в категория „Незабравимите\". Випуски от 70-те, 80-те, 90-те до наши дни са публикували снимки. Това е само началото на електронната летописна книга, която и следващите випуски ще могат да попълват.", "date": "2018.05.31", "title": "Английската в Пловдив с виртуален музей за 60-годишнината"}
{"url": "http://standartnews.com/balgariya/v_denya_na_blondinkite_rusokosi_shofyorki_se_sblaskaha_na_krastovishte-372164.html", "text": "Навръх Международния ден на блондинката две русокоси врачанки нацелиха колите си една в друга на кръстовището на ул. \"Хаджи Димитър\" в центъра на Враца. Както подобава на ранга на автомобила й - BMW, едната блондинка не уважила знак \"Стоп\" и директно огънала ламарините на врачанско \"Пежо\", което се движело по улицата в посока Кооперативния пазар. Пежото е с щети по страничната дясна част, спукана предна дясна гума, а \"баварецът\" е леко смачкан отпред. Без истерии и паника, двете блондинки делово се разбраха да приключат случая с двустранен протокол, като в същото време на място пристигна и екип на полицията. Униформените предложиха съдействие, но врачанките и приятелите им ги увериха, че вече са се разбрали и бързо преместиха колите, тъй като блокираха трафика по улицата.", "date": "2018.05.31", "title": "В деня на блондинките: Русокоси шофьорки се сблъскаха на кръстовище"}
{"url": "http://standartnews.com/balgariya/dezhavyu_po_mareshki_pensiite_izletyaha_sas_samoletite_na_karakachanov-372145.html", "text": "Дежавю обзе всички свидетели на поредната декларация на Веселин Марешки в пленарната зала, посветена на желанието му за мораториум върху военните проекти. За втори пореден ден лидерът на Воля скочи срещу оръжейната сделка и проектите за модернизация на армията и персонално - срещу военния министър Красимир Каракачанов. Днешното заявление от трибуната даже започна със същите встъпителни констатации, че сме свидетели на \"най-големия грабеж\" на народа, сравнен този път не с КТБ, а с финансовите пирамиди от зората на демокрацията. \"Пенсиите излетяха със самолетите на Каракачанов. Пенсионерите ги пратихме на Граф Игнатиево да си търсят пенсиите\", кълнеше Марешки, противопоставяйки пенсионери на отбрана. Поредната декларация вероятно дойде провокирана от коментара на Каракачанов на предишната. Военният министър отвърна на огъня вчера с препоръка Марешки да си пие хапчетата редовно, предвид и факта, че е собственик на верига аптеки. И днес от ВМРО му отговориха, за да защитят министъра на отбрана и свой лидер. Това е една пропаганда от Марешки, тези решения за превъоръжаване са взети много по-отдавна, защо, аджеба, се сети сега?\", реагира Юлиан Ангелов от Обединени патриоти. \"Някой му е подсказал? Или изпълнява някакви други поръчки и интереси?\", попита той. Човекът на Каракачанов нарече лъжа твърдението на Марешки, че 6 милиарда щели да отидат за покупката на няколко самолета, защото сумата включва и проектите за модернизация на въоръжението на сухопътните сили и на флота. Ангелов отхвърли обвиненията за зарязаните обещания за вдигане на пенсии, като контрира, че патриотите си спазват обещанията и от 1 юли пенсиите ще бъдат анексирани. \"Ние нашата си програма я изпълняваме. Ние изпълняваме и вашата програма за модернизиране на трите вида войски. Или може би днес това, което сте записали като програма, в днешно време не ви харесва? Пази, Боже, Марешки да определя българските национални интереси на България, пази, Боже!\", помоли се организационният секретар на ВМРО.", "date": "2018.05.31", "title": "Дежавю по Марешки: Пенсиите излетяха със самолетите на Каракачанов"}
{"url": "http://standartnews.com/balgariya/remontirat_magistrala_hemus_kray_varna-372165.html", "text": "Започват ремонтно-възстановителни работи на общо 10 км от АМ „Хемус\" на територията на област Варна. Ще се работи в два участъка. Първият 6-километров участък е между пътен възел „Невша\" и пътен възел „Млада гвардия\" (от 375-ти до 381-ти км), а вторият - 4 км, е в района на Девня (от 389-ти до 393-ти км). Ремонтните дейности включват цялостно обновяване на асфалтовата настилка, възстановяване на отводняването, нова хоризонтална маркировка, както и ремонт на прилежащите пътни съоръжения. Това съобщиха от пресцентъра на Агенция \"Пътна инфраструктура\". На пътноподдържащото дружество е разпоредено на обекта да се работи с пълна мобилизация, като целта е ремонтните дейности да завършат колкото се може по-бързо предвид предстоящия туристически сезон. Първо ще се ремонтира платното за Варна, а трафикът в двата участъка ще се извършва двупосочно в платното за София. След приключване на ремонтните работи в платното за Варна движението в посока София ще бъде ограничено, а превозните средства ще преминават във вече ремонтираното платно за Варна. В участъка между 375-ти и 381-ви км ще бъде ограничено качването на магистралата при п. в. „Невша\", а пътуващите в посока Варна ще се пренасочват по път I-2 Русе-Варна и ще се включват в АМ „Хемус\" при п. в. „Млада гвардия\". При стартирането на ремонтните дейности в платното за София ще се преустанови слизането от магистралата към Невша и Белоградец на п. в. „Невша\". Излизането от магистралата ще се осъществява на п. в. „Млада гвардия. Ще бъде ограничено включването в АМ „Хемус\" при п. в. „Невша\", а пътуващите за София ще използват път I-2 Русе- Варна до пътен възел „Каспичан\". В участъка между 389-ти и 393-ти км затворен за движение ще бъде п. в. „Неофит Рилски\", а пътуващите ще могат да използват път I-2 Русе-Варна и ще се включват в АМ „Хемус\" на п. в. „Девня\". Изходът от магистралата в посока с. Гъбарница и с. Неофит Рилски ще бъде на п. в. „Ветрино\". При стартиране на ремонтните дейности в платното за София в този участък, слизането към с. Гъбарница и с. Неофит Рилски ще се осъществява на пътен възел „Девня\". Необходимо е шофьорите да карат внимателно, да спазват стриктно поставената сигнализация и въведеното ограничение на скоростта до 90 км/час.", "date": "2018.05.31", "title": "Ремонтират магистрала \"Хемус\" край Варна"}
{"url": "http://standartnews.com/balgariya/nyama_da_razprodavat_aktivi_na_bdzh_zaradi_zapora_na_smetki_ot_kreditori-372147.html", "text": "Разпродажба на активи на националния железопътен превозвач няма да се извършва. Това съобщават от компанията във връзка с информацията, че кредитори запорираха милиони на БДЖ. Действително двама от кредиторите по Втория облигационен заем са подали иск в Софийски градски съд (СГС) за 40 млн. лева от главница по заема срещу „БДЖ - Пътнически превози\" ЕООД и след решение на СГС искът е одобрен частично в размер на 20 млн. лв. в полза на облигационерите, вследствие на което са запорирани сметки на дружеството\", поясняват от компанията. Вторият облигационен заем, който е в размер на 240 млн. лева, е взет през 2007 г. за рефинансиране на стари задължения към различни институции и извършване на текущи ремонти на товарни вагони, като реално не е бил наложителен за извършването на дейността на дружеството. До момента остатъкът на задълженията по заема е в размер на 103 млн. лв. \"Облигационерите са в законното си право да изискат дължими средства по съдебен път. Решението на Софийския градски съд и временният запор на сметките на „БДЖ - Пътнически превози\" ЕООД няма да затруднят функционирането на дружеството към настоящия момент, в случай, че бъде намерено решение на възникналата ситуация в краткосрочен план\", уверяват още от компанията в становище, разпратено до медиите. Министърът на транспорта, информационните технологии и съобщенията Ивайло Московски е информиран своевременно за ситуацията, вследствие на което е уведомил Министерство на финансите и е поискал активиране на държавната помощ, за която има одобрение от ЕК. Очаква се решение от Министерство на финансите.", "date": "2018.05.31", "title": "Няма да разпродават активи на БДЖ заради запора на сметки от кредитори"}
{"url": "http://standartnews.com/balgariya/borisov_usiliyata_za_priobshtavaneto_na_zapadnite_balkani_tryabva_da_prodalzhat-372149.html", "text": "Трябва да продължим усилията за приобщаването на страните от Западните Балкани, сега има политическа воля за това. Това е казал министър-председателят Бойко Борисов на среща с постоянните представители на правителствата на държавите - членки на ЕС, съобщи пресслужбата на кабинета. Той е определил срещата на върха ЕС - Западни Балкани в София като много успешна, защото всички държави членки са се убедили в необходимостта от евро-атлантически път на страните от региона. Темата за миграцията е била посочена от българския премиер като въпрос, по който Европа трябва да реагира гъвкаво. \"На най-тежкото място сме в Европа - имаме огромна сухопътна и морска граница с Турция. Имаме преградно съоръжение, харчим не малко пари, но гарантираме външната граница на ЕС\", е казал Бойко Борисов. Той е подчертал, че е необходимо решение с ясни правила за мигрантите и че всеки, който влиза в Европа, трябва да го прави по законния начин, през гранично-пропускателен пункт. Министър-председателят Бойко Борисов е информирал дипломатите на страните от ЕС за разговорите, водени при последните му визити в чужбина.", "date": "2018.05.31", "title": "Борисов: Усилията за приобщаването на Западните Балкани трябва да продължат"}
{"url": "http://standartnews.com/balgariya/200_lv_globa_ako_prodadem_kolata_i_ne_ya_preregistrirame-372159.html", "text": "140 пос терминала за плащане на глобите към КАТ ще се поставят в сградите на Пътна полиция. Това съобщи вътрешният министър Валентин Радев на редовния си месечен брифинг. Така няма да има такса за преводите. Неотдавна стана ясно, че много шофьори са платили актовете си, но системата не отчита това и те продължават да се водят длъжници. Парите от глобите се събират в бюджета и в гаранционния фонд. Когато не са платени в срок, се търсят от данъчните. МВР провело разговори с НАП и фонда, след които станало ясно, че между системите им няма връзка. Правени били от различни фирми по различно време. Платените глоби към едната институция не се отразяват в системата на другата, обясни директорът на националната полиция Христо Терзийски. 200 лева глоба ще плаща всеки, които си продаде колата, а след това новия собственик не я пререгистрира на свое име, съобщи още Валентин Радев. Промените вече са в сила и са направени заради проблемите, които много българи имаха в Гърция. Те продаваха камионите си, без да приберат обратно за себе си големия талон и да го върнат в българската „Пътна полиция\". А машините бяха използвани за трафик на наркотици и бежанци. Така като отговорни за престъпленията се търсят българите. Внезапна проверка в столичния КАТ направи по-рано вчера МВР-шефът след сигнал на гражданин във фейсбук. \"КАТ - София, е тотална щета. Има стотици автомобили, опашката стига почти до бул. \"Г. М. Димитров. През задната улица няма минаване. Чаках 30 минути блокиран там\", написал мъж. \"Това ми преля чашата\", каза на брифинга Валентин Радев. Затова отишъл на място да види работата на гишетата. Радев заяви, че е открил много проблеми и обеща да ги реши бързо.", "date": "2018.05.31", "title": "200 лв. глоба, ако продадем колата и не я пререгистрираме"}
{"url": "http://standartnews.com/balgariya/tsvetanov_borisov_se_izvini_na_putin_che_yuzhen_potok_e_rabota_na_sotsialistite-372150.html", "text": "Премиерът Бойко Борисов се извини за това, че „Южен поток\" е направен от социалистите, когато управляваха, по един доста непрозрачен начин, заобикаляйки европейските разпоредби. Това каза пред журналисти в парламента председателят на ПГ на ГЕРБ Цветан Цветанов за посещението на премиера Бойко Борисов в Русия. „Южен поток\" беше грешно конструиран и заложен. Там лъхаше само корупционен механизъм и схеми\", заяви той. „Времето ще покаже дали посещението на премиера Бойко Борисов в Русия е било успешно или не\", коментира Цветан Цветанов. „Трябва да отчетем, че премиерът Борисов се старае да защити националния интерес и не би искал да излезе от рамката на единната позиция на ЕС\", изтъкна той. Цветанов коментира и ситуацията с АЕЦ \"Белене\". \"До нея стигнахме точно благодарение на Корнелия Нинова и партията й, която днес казва, че посещението на Бойко Борисов в Русия не е било успешно. Трябва да се вземе ясното политическо решение в парламента дали проектът може да продължи, само и единствено на пазарен принцип. По данни на експертите проектът е на стойност около 20 млрд. лева. Държавата е платила около 3 млрд. лева. Трябва да е ясно дали проектът ще се реализира, или просто ще забравим за него\", посочи Цветан Цветанов. Цветанов репликира и президента Румен Радев. \"Вчера чух коментар от президента Румен Радев, който пряко обвини премиера Борисов в намеса в законодателната власт. Съвсем отговорно мога да го уверя, че по никакъв начин премиерът не се е намесвал в законодателната власт. Напомняйки събития и случки от преди няколко месеца от страна на президента вчера, не му прави част. През този ден трябваше да има коментар за посещението на премиера и правителството в Русия\", коментира Цветан Цветанов. „Премиерът е и председател на ГЕРБ, позицията винаги трябва да бъде съгласувана и на най-високо политическо ниво в партията\", уточни той. По повод заявеното от ДПС, че премиерът Бойко Борисов трябва да дойде в парламента, за да докладва за резултатите от посещението си в Русия Цветанов посочи: „Удачно и разумно е да има диалог между изпълнителната и законодателната власт. В предстоящите дни министърът на енергетиката е напълно достатъчен, за да обясни какви са резултатите от проведените разговори\".", "date": "2018.05.31", "title": "Цветанов: Борисов се извини на Путин, че \"Южен поток\" е работа на социалистите"}
{"url": "http://standartnews.com/balgariya/nov_zakon_opazva_cherno_more-372162.html", "text": "Министърът на околната среда и водите Нено Димов съобщи днес, че ще инициира приемането на нова наредба, която от следващата година да регламентира поставянето на съдове за разделно събиране на отпадъци по плажовете. Законодателната инициатива е свързана с опазването на Черно море с фокус върху пластмасата. Тя бе представена днес от министър Димов в Бургас по време на Европейския морски ден. Той бе открит официално в Бургаския свободен университет. Пред журналисти министър Димов каза, че според проучване на ЕС, 80 процента от пластмасовите отпадъци в морето идват от сушата, от плажовете и заведенията. Пластмасовите отпадъци са разградими, но в твърде голям период от време. Затова още това лято ще бъдат поставени табели за разделно събиране на отпадъците. За единадесетото издание на Европейския морски ден в Бургас пристигнаха още еврокомисарят за околната среда, морско дело и рибарство Кармен Вела, председателят на комисията по регионална политика в Европейския парламент Искра Михайлова, вицепремиерът Валери Симеонов, министърът на транспорта Ивайло Московски, министрите на транспорта на Грузия, Румъния и Турция и други гости. Форумът е организиран от генерална дирекция \"Морско дело и рибарство\" на Европейската комисия и всяка година се провежда в различен европейски град. Ежегодната среща събира представители на пристанищната и корабоплавателната индустрията, местни, регионални, национални и европейски власти, агенции, неправителствени организации, научни и изследователски институции за обсъждане и иницииране на съвместни действия, касаещи морското дело. Сред акцентите на Европейския морски ден, който продължава и утре, са развитието на така наречената \"синя икономика\", транспортът по море, туризмът и опазването на околната среда. А декларацията за взаимодействие в Черноморския басейн, подписана от държавите, е само едно начало за изработването на общ план, каза комисар Вела. След седмица се очаква нов документ, подкрепен от Черноморски държави. Той ще бъде подписан в София и касае обща програма за устойчивото развитието на рибарството и аквакултурите в Черно море.", "date": "2018.05.31", "title": "Нов закон опазва Черно море"}
{"url": "http://standartnews.com/balgariya/darzhavata_spasyava_bdzh_sas_zaem-372166.html", "text": "\"Ако започнат да разпродават локомотиви, естествено, че ще спрат дейността си. Това са заеми, наследени от нас. Заемът, който е повод за запориране на сметките е от 2007 г. – 250 милиона са теглени. И искам да кажа, че до момента аз не съм видял нито един документ, който да показва как онези, които са взимали заема тогава, ще го връщат. Тези банки, които са облигационери, техните акционери не са ли се интересували, че се дават нови заеми на технически фалирало дружество. Давали са, защото са знаели, че е държавно и когато е държавно знаят, че винаги накрая държавата ще плати сметката\", коментира казуса министърът на транспорта Ивайло Московски. За 10 години дълговете на превозвача намаляха от 700 до 90 милиона лева, но въпреки това запорът на сметките е факт. Въпреки критичната ситуацията от БДЖ са категорични, че няма да продават активи на дружеството. Две министерства – на транспорта и на финансите продължават с опитите за спасяване на дружеството. \"Дори да се наложи ние да вземем средства от държавния бюджет, те ще бъдат най-вероятно като заемни. Т.е. държавата най-вероятно ще даде безлихвен заем на БДЖ, като след това този заем ще си го покриваме от сектор \"Транспорт\" под различни форми\", допълни Московски. Той лансира и радикална идея – да се направи референдум за БДЖ. \"Ако трябва да бъдем коректни, трябва да направим референдум и да попитаме българските граждани съгласни ли са с техните данъци да плащаме дълговете на БДЖ\", обяви Ивайло Московски.", "date": "2018.05.31", "title": "Държавата спасява БДЖ със заем"}
{"url": "http://standartnews.com/balgariya/poreden_protest_sreshtu_tramvaynoto_trase_mezhdu_ndk_i_pette_kyosheta-372141.html", "text": "Протест в София спря за кратко движението на трамваите по бул. „Скобелев\" преди НДК. Живеещите в близките сгради недоволстват срещу временното преместване на трамвайните линии, което продължава вече близо 7 години. Те издигнаха плакати с надпис „Няма да търпим, искаме да спим\". Трасето беше изградено през 2010 година като временно заради изграждането на метрото. И вече 7 години общината отлага преместването му. По него минават трамваите номер 1, 6 и 7. Хората поискаха водачите да спазват ограничението от 5 км/ч при минаване по трасето и категорично заявиха, че не вярват на обещанията на общината. Според закона за устройство на територията, не може трамвайно трасе да минава толкова близо до жилищни сгради. Кметът на район „Триадица\" Иван Шишков посочи, че до месец и половина ще бъде избрана концепцията откъде да минават трамваите и ще се направи проект. Единият подход е слизане в подлеза и тунел по бул. „Витоша\" или да слиза долу и по обособен път да се изкачи горе, но това е по-скъпият подход.", "date": "2018.05.31", "title": "Пореден протест срещу трамвайното трасе между НДК и Петте кьошета"}
{"url": "http://standartnews.com/sport/kralev_otkri_sreshtata_na_sportnite_ministri_na_es_v_parizh-372155.html", "text": "Министърът на младежта и спорта Красен Кралев изнесе основната встъпителна реч по време на откриването на неформалната среща на министрите на спорта от държавите-членки на ЕС, която се провежда в Париж, Франция. Срещата се организира по инициатива на френския министър на спорта Лора Флесел във връзка с предстоящите Летни олимпийски и паралимпийски игри в Париж 2024г. Събитието се провежда с подкрепата на България като председателстваща Съвета на ЕС държава. На срещата присъстваха еврокомисарят по спорта, младежта, образованието и културата Тибор Наврачич, президентът на Европейският олимпийски комитет Янеш Косианчич и президентът на Френския паралимпийски комитет Емануел Асман. \"Kато председател на Съвета на ЕС България беше първата държава, изразила подкрепа за инициативата на Франция да превърне Олимпийските и Паралимпийските игри през 2024 г. не само на Франция, но на целия Европейски съюз\", заяви Красен Кралев. По думите му, Европейският съюз е люлка на най-значимото спортно събитие в света - Олимпийските игри. Българският спортен министър обясни, че един от основните приоритети в сектор „Спорт\" по време на Българското председателство на Съвета на ЕС е именно утвърждаването на европейските ценности чрез спорта. В тази връзка по време на Съвета на министрите на ЕС бяха приети заключения, в които държавите-членки се приканват „да утвърждават общите ценности на ЕС във връзка с големи спортни прояви, организирани от спортното движение, често в сътрудничество с публични органи\". Според министър Кралев споделянето на големи домакинства между няколко държави е интересен начин за споделяне на икономическата тежест и преодоляване на серия от предизвикатества, като в същото време се предоставя възможност на по-широк спектър от зрители да се докоснат до спорт на най-високо ниво. \"България вече има опит в тази насока, като през 2015 г. организирахме съвместно с Италия Европейско първенство по волейбол за мъже, а през септември тази година отново заедно ще реализираме Световно първенство по волейбол за мъже\", коментира той. Страната ни ще продължи да участва в съвместната организация на големи спортни прояви. Пред колегите си спортни министри Кралев изрази убедеността си, че те също полагат сериозни усилия в организирането на спортни състезания. \"Така, всеки един от нас пряко и косвено във всекидневната си дейност на спортен министър работи за промотирането на ЕС като водещо място за провеждане на големи спортни събития. А когато всички заедно работим целенасочено и в синхрон, резултатите ще бъдат още по-добри. Това гласи и мотото на българското председателство на Съвета на ЕС: United We Stand Strong. И ние трябва да бъдем обединени, защото държавите от ЕС срещат все по-силна конкуренция за домакинства на големи състезания\", подчерта министърът на младежта и спорта. Красен Кралев отчете факта, че според редица международни статистически проучвания туризмът се облагодетелства най-вече от спорта, с внушителните между 12 и 15 милиона пътувания, извършени по цял свят ежегодно с главна цел гледане на спортни събития. \"Tова определено доказва ролята и приноса на спорта за утвърждаването на Европейския съюз като водеща туристическа дестинация и общност богата със своята история и културно многообразие\", заяви българският министър. Министър Кралев завърши изказването си на Стад дьо Франс с думите на основателя на Международния олимпийски комитет Пиер дьо Кубертен, който поставя началото на организираното спортно движение: „За всеки човек спортът е потенциален източник на вътрешно самоусъвършенстване\". И допълни: \"Нека продължим да развиваме ЕС като едно по-добро място за спорта!\" В края на срещата бе приета декларация, която ще послужи като една здрава основа за целенасочената работа за утвърждаването на ЕС като водещ регион за домакинство на спортни събития.", "date": "2018.05.31", "title": "Кралев откри срещата на спортните министри на ЕС в Париж"}
{"url": "http://standartnews.com/balgariya/den_za_priemane_na_vitamin_d-372119.html", "text": "Още един топъл летен ден ни очаква днес. Минималните температури сутринта ще са между 10 и 15 градуса. Ще е предимно слънчево, след обяд с разкъсана облачност, прекрасен ден за слънчеви бани и приемане на витамин Д по естествен начин. Ще духа слаб, в Източна България до умерен вятър от север-североизток. Максималните температури ще са между 27 и 32 градуса. Атмосферното налягане ще се понижи, но ще остане малко по-високо от средното за май.", "date": "2018.05.31", "title": "Ден за приемане на Витамин Д"}
{"url": "http://standartnews.com/balgariya/premierat_borisov_shte_prieme_postoyannite_predstaviteli_na_pravitelstvata_na_darzhavitechlenki_na_es_-372140.html", "text": "Министър-председателят Бойко Борисов ще приеме постоянните представители на правителствата на държавите-членки на ЕС (КОРЕПЕР 2) към Брюксел, утре, 31 май. Това са дипломатическите представители на държавите-членки на ЕС, които заседават във формата Корепер 2 и подготвят най-ключовите заседания и формати на Съвета на ЕС. Корепер е основният подготвителен орган на Съвета. Всички точки, които се включват в дневния ред на Съвета, се разглеждат първо от Корепер, освен ако Съветът не реши друго. В посещението участват също генералният секретар на Съвета Йепе Транхолм-Микелсен и членове на кабинета на Доналд Туск. Посещението на постоянните представели е традиционно събитие, което се провежда по време на всички ротационни председателства на Съвета на ЕС, като включва освен официална част и срещи, така и разнообразна програма в страната-ротационен председател, имаща за цел демонстрация на успешни бизнес проекти и публично-частни партньорства, както и популяризиране на културните забележителности и традиции на страната домакин. Посещението е от изключителна важност по отношение изграждането на общото впечатление от Българското председателство и постигане на желаните цели и резултати.", "date": "2018.05.31", "title": "Премиерът Борисов ще приеме постоянните представители на правителствата на държавите-членки на ЕС"}
{"url": "http://standartnews.com/balgariya/zaporiraha_smetki_na_bdzhpatnicheski_prevozi-372136.html", "text": "Кредиторите по втория облигационен заем, предоставен на БДЖ Холдинг, са запорирали сметките на БДЖ - Пътнически превози, научи БНТ. Причината - дъщерната компания е солидарен длъжник с холдинга. Запорът е за 40 милиона лева, съобщи за сутрешния блок \"Денят започва\" Велик Занчев, заместник-министър на транспорта, информационните технологии и съобщенията. Той е частичен, уточни Занчев. \"103 милиона е целият дълг, който се дължи по втора облигационна емисия. Тази втора облигационна емисия е емитирана 2007 година. Ние сме изплатили част от нея и към момента БДЖ Холдинг дължи 103 милиона главници\", обясни зам. - министърът.", "date": "2018.05.31", "title": "Запорираха сметки на БДЖ-Пътнически превози"}
{"url": "http://standartnews.com/balgariya/ubietsat_ot_kozlets_otklyuchil_psihicheski_problem_ot_bezparichie-372146.html", "text": "Убиецът, който застреля жена си и съсед в хасковското село Козлец, е отключил психически проблем и се е поболял от безпаричие заради болното си дете. Преди ден 45-годишният Гюнай Мюмюн застреля със законно притежавана ловна двама души. Вчера е трябвало да замине за Турция за преглед при специалист за дъщеря си. Взима 1500 лв. на заем от свой роднини, но в деня на пътуването им се обажда, че се е успал. Изстрелите отекват в 9:30 сутринта. Жената е простреляна в дома си. Съседът чува изстрела и се втурва да помага, но мъжът го посреща с насочена пушка. Нина Николова, говорител на МВР –Хасково, коментира, че оръжието е било подпряно на стената  и той е чакал полицаите. Не е бил агресивен. Убийството става пред очите на съседи и роднини. Голямата дъщеря на Гюнай опитала да го спре. Минути преди стрелбата Себахтин Неази помага на убития мъж да ремонтират трактора му. „Ако бях тук щеше да ме разстреля и мен\", сподели той. Според съседите, Гюнай бил добър човек, но се поболял, заради невъзможността да осигури пари за лечението 6-годишната си дъщеря. Болестта го е направила ревнив, без причина. Тормозел жена си, а мъжете в селото заплашвал. „Момчетата казали на кварталния, но той им казал да подадат жалба\", допълни Себахтин. Мюмюн е задържан и е направил пълни самопризнания. Очаква се днес прокуратурата да му повдигне обвинение за двойното убийство.", "date": "2018.05.31", "title": "Убиецът от Козлец отключил психически проблем от безпаричие"}
{"url": "http://standartnews.com/kultura/zhenite_se_boyadisvat_rusi_kosi_za_da_probivat_pobarzo_v_karierata-372124.html", "text": "Джентълмените предпочитат блондинките – това становище е валидно почти 100 години. Без значение на протестите на защитниците на равноправието, блондинките продължават да печелят повече, изграждат успешна кариера и въпреки това не се притесняват да обявяват 31 май за свой празник – Световният ден на блондинките. „На 19 юни с полет LH 4608 на Луфтханза от Мюнхен на летището в Брюксел пристига световноизвестната Олга Ускова, шеф на Международната асоциация на блондинките. В разговора Олга простичко разказва за мъжа си. Родом от Баку, бивш сътрудник на КГБ, шпионин, а също американски летец, шериф на неголям град във Флорида и научен деец: сега отново е в Баку, в „продължителна командировка\", работи над „изменение на закона за гравитацията\". Също толкова мащабна е дейността на сина й – 20-годишният студент в Софийския университет работи в „световния парламент\", създаден по инициатива на майката. „Ние, блондинките, можем да променим много неща в света\", изпява Ускова. - Четохте ли на сайта клетвата на блондинките? Има много неща за розовото – това е цветът на сърдечната чакра. Само с думата „блондинка\" вече могат да се направят много промени... Но ние не сме феминистки! Ние сме за... как се казва това? Да, традиционни ценности! За мъжете. На тях трябва да им се помогне! Обединили сме се, за да ги пазим. Заедно с учените сега разработваме... Всъщност, знаете ли, че изчезва 13-ият изотоп в кръвта на мъжете? Ето, ние оказваме помощ. Как? Ами храненето трябва да се промени, както и други неща...\" Не е толкова лесно да се разбере дали Олга Ускова играе образ, или си е такава. По-скоро остава впечатлението, че имитира Ел Удс – героинята на Рийз Уидърспун от филма „Професия блондинка\". Още повече, че първата специалност на Олга е юрист, както и на Удс. Да, тя има 4 дипломи за висше образование – за юрист е учила 4 години в Софийския и Красноярския университети, за икономист в руската Правителствена академия, а за журналист – в Московския държавен университет. И напълно успешна биография. Родена в малко сибирско градче, до което достъпът е забранен, трупала опит в Красноярск и Москва, преди 30 години тя заминала със съпруга си Емин Гаджиев (същият американски шериф от Баку) за България и там започнала да се занимава с бизнес. Основала няколко конкурса за красота - „Мис Русия в чужбина, „Мис Глоуб\", също така отворила няколко магазина за сватбени и официални тоалети Virginia (включително един магазин в Москва на Новински пасаж). \"Именно тогава започна всичко, когато имах един магазин в Москва, разказва Олга. - Забелязах, че моите клиентки са предимно блондинки и по някакъв начин през 2006 г. Проведох конкурс за блондинки „Тонкая шпилька\". И така добре потръгна!\" Олга регистрира асоциацията и учредява нов конкурс – Blonde of the World, а през 2009 г. Подава заявка в ЮНЕСКО за регистриране на 31 май като международен ден на блондинките. Отговорът на ЮНЕСКО: Ако празникът бъде отбелязан 10 години подред, ще го регистрираме. Та оттогава той се чества. Най-активни в честването са в Балтийските държави, Сърбия, Албания. В Русия отделът се ръководи от Ангелина Вовк, но по всичко изглежда, че вече е загърбила своята мисия и инициативата за провеждането на парад на блондинките е отишла в ръцете странни личности – герои от таблоидите, като певицата Карина Барби и режисьора на порнофилми Боб Джек. Събитията, които те всяка година организират, трудно могат да се определят като места, на които се събира бомондът. Двамата провеждат паради на блондинките в Москва на Арбат, а също в Санкт Петербург, в Нижни и Велики Новгород, където очите болят от изобилие на розов цвят, а ръстът на момичетата е прекален. Във всеки град се събират от няколко десетки до няколкостотин естествени, боядисани или с перуки блондинки. Впрочем, те не се отличават много от парадите, които провежда „майчината\" организация. В Рига например местното подразделение на асоциацията, ръководено от активната Марика Гедерт, през 2009 г. Успя да организира парад на блондинките с остроумна примамка, съобщавайки в туристическите справочници, че това е балтийски аналог на бразилския карнавал. Първият парад премина под лозунга „Блондинки срещу кризата\" и в него участваха 700 момичета. През 2012 г. Асоциацията вече проведе 2 парада – един през май и друг през юли, в Юрмала, където програмата беше запълнена с конкурс, посветен на Мерилин Монро, турнири по тенис и голф и среднощни вечеринки. По-късно Марика Гедерт се пренасочи към политиката и бизнеса, и движението на блондинките замря. „През следващата година ще си отдъхнем, мечтае Олга Ускова. - Ще станем на 10 години, ЮНЕСКО ще узакони празника, ще свикаме конгрес в София, ще проведем парад и ще влезем в Книгата на Гинес като най-масовото събиране на блондинки.\" Олга с удоволствие и при всяка възможност разказва шеги за „глупавите блондинки\". Веднъж, разказва тя, група делегатки объркала полетите за Рига и Рим (все с буквата Р). В друг случай пътуващите помолили при оформянето на визата в паспорта да им напишат „Девизът на блондинките: От мисленето корените на косите почерняват. А мъжете, които харесват блондинки, наричаме „викинги\"...\" Затова пък, казва Олга, има пословица: „гладна блондинка няма\". „И това е истина, хвали се тя. - Веднъж преговарях по една голяма сделка. Тотално бяхме в задънена улица и тогава аз казах: „А пък аз ръководя асоциацията на блондинките!\" И толкова! Очите на на мъжете заблестяха, вече не им се преговаряше и бързо приключихме, та да бъбрим за блондинките.\" През 2005 г. австралийският университет „Грифит\" публикува изследването „Парадоксът на блондинките\" (властта и влиянието посредством женския маскарад и карнавал). Авторът твърди, че светлите коси, станали важен и забележителен признак на представителите на западната култура, още от 50-те години са претоварени с негативни асоциации и митове. Жените, които се превръщат в блондинки (те преди всичко не се раждат; естествените – както твърдят – скоро може да изчезнат) се оказват в парадоксална ситеация. Те съзнателно приемат негативните митове, за да спечелят привилегии. За обяснение на този феномен изследователят е използвал в частност семиотичната теория на карнавала на руския културолог Михаил Бахтин. Бахтин твърди, че карнавалът е най-важният феномен в съвременната култура, празник с разменени образи, при който върхът се превръща в дъно, а кралят – в бедняк или глупак. „Глупавата блондинка\", приемайки условията на тази весела игра, действително се оказва в печеливша позиция, получавайки всичко, което поиска. Друга теория, която има връзка, е книгата от средата на миналия век на британската психоаналитичка Джоан Ривиер „Женствеността като маскарад\". В случая името говори само за себе си. Изрусяването, пишат на основата на тези изследвания австралийските учени, е пълен и наудържим карнавал и маскарад, чиято цел е власт и всички останали привилегии. За това, че на блондинките привилегиите им се полагат, има други изследвания, и то доста. Най-убедителното е публикуваното през 2014 г. в Journal of Behavioral Studies in Business, свързано с бакшишите на сервитьорките. Участничките в проучването (10 брюнетки и една натурална блондинка) били помолени да определят бакшишите си за един месец, а след месец да боядисат косата си в противоположния цвят.  Бакшишите на пребоядисаните брюнетки скочили между 4 и 8%, а тези на блондинката, превърнала се в брюнетка, спаднали с 5%. В допълнение има и минимум десетки изследвания за това, че блондинките не са глупави, та дори са и по-умни от брюнетките, както и че с голяма вероятност биха могли да претендират за ръководни постове и по-високоплатени позиции. Австралийката Дени Декстър дала за пример на американските работодатели, че ефектът на „глупавите блондинки\" съществува на етапа на намирането на работа на завършилите университетите. На това ниво на образованието блондинките су устройват да работят за по-малко пари от брюнетките. Но след първите 5 години този ефект изчезва и тяхната заплата започва да расте по-бързо. Проследявайки прическите на редица реализирани жени, изводът се потвърждава. Например, Хилари Клинтън колкото по-нагоре расте в кариерата, толкова по-руса става. В Русия тезата се потвърждава на най-високото ниво – в новото правителство има 4 жени, всичките безспорни блондинки. Та, в българската пословица за блондинките, които никога не остават гладни, има пълно основание, включително научно. Впрочем, и без научни доказателства е ясно, че блондинките могат да постигнат повече от брюнетките, разчитайки на проява на емпатия от околните. Лошата вещица може да се окаже блондинка само в някоя съвсем сложна приказка – като Бялата магьосница в „Хрониките на Нарния\", в изпълнение на Тилда Суиндън. Бялата коса срещу тъмната в класическата литература е противопоставяне на „добродетел срещу страстите\". В съвременното изкуство сценарият се промени, но изобщо не в полза на брюнетките. Те просто бяха изтеглени във второстепенните роли, а главните останаха за блондинките. В Холивуд още от 50-те царуват два типа блондинки – тривиалният, нормалният тип (Мерилин Монро, Бриджит Бардо) и хичкоковската блондинка – Грейс Кели: образ, към който се ориентира и Шарън Стоун в „Първичен инстинкт\". За последния половин век темата не се изчерпа и получи различно осмисляне. Споменатият  „Професия блондинка\" от 2001 г. може да мине за феминистки, но крайно условно, по-скоро е пародия на феминизма. Изследователите Рейвън Рафин и Джеймс Милър веднъж заявиха (предизвиквайки бурни дискусии в студентските среди): ако е доказано, че блондинките са привилегировани, то това е само обективен резултат, а и расизъм, следователно явление, с което трябва да се борим. „Медиите митологизират русите коси и разпалват амбициите на жените, като ги мотивират да се превръщат в блондинки. Това е опасно и лошо\", пишат двамата изследователи. Естествено, в Русия скоро няма да доживеием подобна борба. „Имаше кратък период в началото на века, когато жените не искаха да се асоциират с „глупавите блондинки\", твърди Олга Нестерова, арт-директор на салона Toni&Guy на Нови Арбат. - „И започнаха масово да се пребоядисват косите в друг цвят. Но това скоро отмина. Сега топ-сегментът в салоните, разбира се, са блондинките. Да си блондинка е скъпо, съвременните технологии предполагат нови възможности. И след тенденцията в началото на века сега има промяна – модата на силно ярките цветове. Сега на ред са розовите блондинки, перлените (с бял оттенък), платинените.\"", "date": "2018.05.31", "title": "Жените се боядисват руси коси, за да пробиват по-бързо в кариерата"}
