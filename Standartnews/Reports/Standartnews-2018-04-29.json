{"url": "http://standartnews.com/lyubopitno/kolin_fart_shte_se_snima_vav_filma_taynata_gradina-370973.html", "text": "Британският актьор Колин Фърт се готви да партнира на Джули Уолтърс във филма \"Тайната градина\", съобщи Контактмюзик. 57-годишният актьор ще участва в продуцираната от Дейвид Хейман филмова адаптация по популярната едноименна детска книга на писателя Франсис Ходжсън Бърнет. Снимките трябва да започнат в понеделник. Действието във филма ще се развива през 1947 г., преди разделянето на Британска Индия и след края на Втората световна война. \"Тайната градина\" описва историята на роденото в Индия 10-годишно момиче Мери Ленъкс, чиито родители са заможни британци. То обаче е принудено да се върне в Англия, когато родителите му внезапно умират, и обединява силите си с болния си братовчед, за да открие тайна градина. По-рано тази година Колин Фърт, който се е снимал в хитови филми, като \"Дневникът на Бриджит Джоунс\" и \"Речта на краля\", бе обявен от британците за най-романтичната филмова звезда.", "date": "2018.04.28", "title": "Колин Фърт ще се снима във филма \"Тайната градина\""}
{"url": "http://standartnews.com/lyubopitno/v_denya_na_mezhduzvezdni_voyni_sagata_zavladyava_efira_na_kino_nova-370971.html", "text": "В международния ден на култовата поредица „Междузвездни войни\" в ефира на KINO NOVA ще бъде излъчен седмият епизод от космическата сага, променила историята на киното. На 4 май от 21.00 ч. най-верните почитатели на фантастичната лента ще могат да гледат \"Междузвездни войни: Силата се пробужда\" на режисьора Джей Джей Ейбрамс. Действието на филма пренася зрителите 30 години, след като джедаят Люк Скайуокър и Бунтовническият алианс са победили злите имперски сили и са възцарили мира в Галактиката. В Империята обаче се надига нов мрак, който заплашва да разруши постигнатото спокойствие. Лея Органа и Съпротивата се впускат в търсене на Люк Скайуокър, за да обединят всички сили и да унищожат мощно супероръжие. Освен с напрегнати и неочаквани обрати, \"Междузвездни войни: Силата се пробужда\" може да се похвали с цели пет номинации за „Оскар\" и със звезден актьорски състав. В продукцията участват ветераните от предишните части на космическата сага – Харисън Форд в ролята на Хан Соло, Кери Фишър като Принцеса Лея, Марк Хамил като Люк Скайуокър. Зрителите ще видят също чаровната Дейзи Ридли в ролята на Рей и Адам Драйвър, който успешно влиза в образа на принца на мрака Кайло Рен.", "date": "2018.04.28", "title": "В деня на „Междузвездни войни“ сагата завладява ефира на KINO NOVA"}
{"url": "http://standartnews.com/balgariya/nzok_otkri_narusheniya_v_sluchaya_s_zhenata_pochinala_zaradi_lipsa_na_aortna_klapa-370966.html", "text": "Проверка на столичната здравно-осигурителна каса, извършена съвместно с експерти от НЗОК, е установила нарушения в случая с жената, починала заради липса на аортна клапа, съобщава NOVA. Проверката e извършена на 26 и 27 април. Установено е, че пациентката има три пролежавания в болницата. Първото е от 27 до 30 март, второто е от 30 март до 2 април, и третата хоспитализация е на 21 април, когато пациентката почина. Най-сериозното от установените нарушения е, че ехо-кардиографията е извършена от лекари без специалност, обясни Оля Василева, началник отдел \"Контрол на медицинските дейности\" в Столичната здравно-осигурителна каса. \"За първата хоспитализация сме връчили протокол за неоснователно получени суми и лечебното заведение ще възстанови парите, които сме заплатили\", каза Василева. \"При втората хоспитализация лечебното заведение свиква консилиум, който решава, че пациентката е изключително рискова за операция и й препоръчват въпросната клапа да бъде поставена. След това решение от 2 април, към дата 21 април в деловодството на НЗОК не е постъпвало заявление или искане от лечебното заведение за отпускане на тази клапа\", посочи Оля Василева. Преди дни от лечебното заведение заявиха, че аортната клапа е скъпо медицинско изделие, което нямали възможност да държат на склад. \"Когато се появи болен в дадена болница, на който е необходимо да се направи такова скъпоструващо лечение, редът е то да се поиска със съответните документи от тази комисия, която се събира ежеседмично. В случая обаче няма такова\", обясни Павлина Иванова, началник отдел „Лекарства и контрол\" в НЗОК.", "date": "2018.04.28", "title": "НЗОК откри нарушения в случая с жената, починала заради липса на аортна клапа"}
{"url": "http://standartnews.com/balgariya/borisov_i_anhel_guriya_obsadiha_deystviyata_na_balgariya_za_prisaedinyavane_kam_oisr-370965.html", "text": "Министър-председателят Бойко Борисов и генералният секретар на Организацията за икономическо сътрудничество и развитие (ОИСР) Анхел Гурия обсъдиха действията на България за присъединяване към организацията. Това съобщиха от правителствената информационна служба. Анхел Гурия изрази своята подкрепа за българската кандидатура. Посочено беше, че страната ни се придържа към основните принципи на отворената пазарна икономика, демократичния плурализъм, воля за реформи и зачитането на правата на човека. Високо бяха оценени ускореният икономически растеж, ниската безработица, ниският външен дълг и почти нулев бюджетен дефицит. Гурия приветства и приемането от кабинета на пътна карта, в която са заложени дейности за ускоряване на подготовката за присъединяване към организацията. Премиерът Борисов подчерта консенсуса в България по отношение на членството на страната ни в ОИСР. Той посочи, че то се подкрепя както от основните политически сили, така и от работодателските и синдикалните организации. Министър-председателят информира за създадения постоянно действащ междуведомствен механизъм за координация на действията по присъединяването. Организацията за икономическо сътрудничество и развитие е международна организация на развитите държави, която има за цел сътрудничество за намиране на решения на общите проблеми в икономическата и социалната сфера, в областта на околната среда, образованието и пазара на труда. Присъединяването на България към ОИСР е един от външнополитическите приоритети на страната.", "date": "2018.04.28", "title": "Борисов и Анхел Гурия обсъдиха действията на България за присъединяване към ОИСР"}
{"url": "http://standartnews.com/svyat/vazdushno_napadenie_v_yemen_desetki_buntovnitsi_sa_zaginali-370967.html", "text": "Десетки йеменски бунтовници хуси, сред които и командири, загинаха при въздушен удар в столицата Сана, нанесен от водената от Саудитска Арабия коалиция, предаде Франс прес. Телевизия \"Ал Арабия\" съобщи за 38 загинали при удара, насочен срещу сграда на вътрешното министерство, контролирана от хусите. Йеменските бунтовници са поддържани от Иран, регионален съперник на Саудитска Арабия, отбелязва АФП. Саудитската държавна телевизия \"Екбария\" съобщи, че сред загиналите има най-малко двама ръководители на хусите. Бунтовниците потвърдиха, че по контролираната от тях столица е бил нанесен удар, но не съобщиха подробности. Въздушното нападение беше обявено в деня, когато в Сана се подготвя погребението на високопоставения политически лидер на хусите Салех ас Самад. Той беше убит при прецизен удар на водената от Рияд коалиция в йеменската провинция Ал Худайда. Според \"Ал Арабия\" срещата, която е била мишена на удара, е имала за цел да подготви погребалната церемония. Коалицията засили атаките срещу бунтовниците в момент, когато се очаква новият американски държавен секретар Майк Помпейо да посети Рияд. Това ще е първата му среща със саудитските лидери след заемането на поста. Очаква се те да обсъдят Иран, Йемен, Сирия и бъдещето на Ерусалим, отбелязва АФП. През 2015 г. Саудитска Арабия застана начело на коалиция, целяща да възстанови законното правителство в Йемен. То беше прогонено от Сана и от северната част на страната от силите на бунтовниците. Конфликтът доведе до смъртта на близо 10 000 души и до най-тежката хуманитарна криза в света според ООН. Конфликтът прераства във война между Иран и Саудитска Арабия, водена чрез съюзниците им, отбелязва АФП.", "date": "2018.04.28", "title": "Въздушно нападение в Йемен, десетки бунтовници са загинали"}
{"url": "http://standartnews.com/svyat/dvete_korei_vaznameryavat_da_slozhat_kray_na_voynata_tazi_godina-370958.html", "text": "КНДР и Южна Корея се договориха да обявят края на Корейската война тази година. Това съобщи японската агенция Киодо, като се позова на севернокорейската агенция КЦТА, цитирана от ТАСС. КЦТА разпространи текста на Декларацията от Панминчжон след вчерашната среща на върха между южнокорейския президент Мун Дже-ин и севернокорейския лидер Ким Чен-ун. В текста на документа, публикуван вчера от Южна Корея, се говореше, че Северът и Югът се канят да подпишат мирен договор, но не беше спомената набелязана дата. \"КНДР и Южна Корея ще обявят край на примирието, продължаващо от 1953 г., за да бъде трансформирано то в мирен договор. За тази цел Северна Корея, Южна Корея и САЩ ще работят за тристранна или четиристранна среща на върха (с участието на Китай) за създаване на система на траен мир\", се казваше в документа. КЦТА отбелязва, че двете страни ще следват общата цел за премахване на ядрените оръжия от Корейския полуостров. \"Общата цел (на Севера и Юга) е пълното премахване на ядрените оръжия от Корейския полуостров чрез избавяне от тях\", се казва в съобщението. След вчерашната среща на върха Ким Чен-ун не направи изявление, отнасящо се до отказа от ядрената програма. Освен това изразът \"пълно премахване на ядрените оръжия\" обикновено не се споменава в централните севернокорейски медии. Вчера в пограничното селище Панминчжон се състоя историческа среща между президента на Северна Корея Мун Дже-ин и лидера на КНДР Ким Чен-ун. Тези преговори станаха първата среща на върха между Севера и Юга от повече от десет години. Преди началото им южнокорейският президент по покана на Ким прекрачи демаркационната линия, извършвайки \"блиц визита\" в КНДР, продължила по-малко от минута. Ким Чен-ун също прекрачи границата и така стана първият севернокорейски лидер, посетил територията на Южна Корея след 1953 г. След преговорите лидерите на двете страни подписаха съвместната \"Декларация от Панминчжон за мир, процъфтяване и обединение на Корейския полуостров\". КЦТА също така окачестви вчерашната среща на върха като \"нов крайъгълен камък\" в постигането на общ просперитет и преломен момент за Корейския полуостров, предаде Ройтерс. ДПА също отбелязва, че в съобщението на КЦТА се споменава за цел за пълно премахване на ядрените оръжия.", "date": "2018.04.28", "title": "Двете Кореи възнамеряват да сложат край на войната тази година"}
{"url": "http://standartnews.com/biznes/katerina_buzhinska_i_goto_jewellery_and_diamonds-370941.html", "text": "Ка­те­ри­на Бу­жин­ска е мал­ко из­вес­тно име на бъл­гар­ска­та пуб­ли­ка. То­ва оба­че да­леч не е та­ка в рус­ко­го­во­ря­щия свят и све­то­вен ма­щаб. Прек­рас­на­та да­ма е пе­ви­ца и крие чу­до­ви­щен глас и ряд­ко сре­щан та­лант. За сво­я­та срав­ни­тел­но крат­ка ар­тис­тич­на ка­ри­е­ра Ка­те­ри­на ве­че е пос­тиг­на­ла по­ве­че, от­кол­ко­то болшинството из­пъл­ни­те­ли мо­гат са­мо да меч­та­ят да дос­тиг­нат през це­лия си жи­вот.  Още на 17 го­ди­ни пе­че­ли пър­вия си Гран При на най-го­ле­мия фес­ти­ва­лен по­ди­ум на Из­то­ка - \"Сла­вян­ски ба­за­р\" във Ви­теб­ск. От­тук след­ват наг­ра­ди­те \"Зас­лу­жи­ла ар­тис­тка на Ук­рай­на\", а през 2011 го­ди­на е приз­на­та за най-доб­ра­та ук­ра­ин­ска из­пъл­ни­тел­ка. Връ­че­но й е и най-ви­со­ко­то дър­жав­но от­ли­чие в об­лас­тта на кул­ту­ра­та и из­кус­тво­то - \"На­ро­ден ар­тист на Ук­рай­на\" и \"Пе­ещ пос­лан­ик\" в Ор­га­ни­за­ци­я­та на Oбе­ди­не­ни­те На­ции. Тя е Да­ма на Ор­де­на на там­пли­е­ри­те във Ва­ти­ка­на и на Мал­тий­ския ор­ден. Ка­те­ри­на Бу­жин­ска ста­ва цен­тър на вни­ма­ни­е­то пре­ди ня­кол­ко го­ди­ни, ко­га­то вли­за в Бъл­гар­ския пар­ла­мент ка­то гост на бъл­гар­ски по­ли­тик и ней­на­та ини­ци­а­ти­ва \"Де­ца за мир по це­лия свят\", ко­и­то по­лу­ча­ват лич­на­та бла­гос­ло­вия на Па­па­та в Рим. Ста­ва из­вес­тно, че забележителната пе­ви­ца на­ми­ра го­ля­ма­та си лю­бов в ли­це­то на бъл­га­рин - по­ли­ти­ка Ди­ми­тър Стой­чев, а връз­ка­та й с Бъл­га­рия и бъл­гар­ски­те тра­ди­ции ста­ва все по-сил­на. Се­га про­жек­то­ри­те от­но­во се на­соч­ват към кра­си­ва­та Бу­жин­ска. Ед­ни от най-ува­жа­ва­ни­те мод­ни ук­ра­ин­ски и рус­ки ме­дии се впе­чат­ли­ха и ши­ро­ко от­ра­зи­ха ме­ди­ен про­ект, в кой­то пе­ви­ца­та взе учас­тие на бъл­гар­ска зе­мя. Тя из­ле­зе на ко­ри­ца­та на про­лет­ния брой на рус­ко­е­зич­но­то спи­са­ние \"ГОС­Т\" ка­то част от ар­тис­ти­чен про­ект на из­да­ни­е­то, бъл­гар­ския све­тов­но­из­вес­тен фо­тог­раф Лю­бо Сер­ге­ев и би­жу­те­рий­ния бранд Goto Jewellery and Diamonds. Спо­ред пуб­ли­ка­ци­и­те на ре­но­ми­ра­ното списание VIVA, наричано още \"Украинския Cosmopolitan\", на ко­ри­ца­та са сни­ма­ни би­жу­та за над 105 хи­ля­ди ев­ро, пред­ста­вя­щи най-но­ви­те тен­ден­ции сред ед­ни от во­де­щи­те би­жу­те­рий­ни бран­до­ве в све­то­вен ма­щаб. Goto е спе­ци­ал­но из­бра­на от ук­ра­ин­ска­та пе­ви­ца за фо­то­се­си­я­та с фо­тог­ра­фа Лю­бо Сер­ге­ев, а кон­цеп­ци­я­та пре­диз­ви­ка мно­гоб­рой­ни дис­ку­сии. Проектът е де­ло на ре­дак­то­ра на спи­са­ни­е­то \"ГОС­Т\", Ев­ге­ния Стай­лов­ска, и пред­став­ля­ва прет­во­ря­ва­не на иде­я­та за тре­та­та ръ­ка в хрис­ти­ян­ска­та ре­ли­гия, сим­во­ли­зи­ра­ща Бо­жи­я­та бла­го­дат. Въп­лъ­ща­ва­не­то на иде­я­та е де­ло на из­вес­тния бъл­гар­ски фо­тог­раф Лю­бо Сер­ге­ев, но­си­тел на ре­ди­ца от най-прес­тиж­ни­те наг­ра­ди за фо­тог­ра­фи в све­то­вен ма­щаб, как­то и \"Ос­кар\"-ът във фо­тог­ра­фи­я­та, а имен­но ста­ту­ет­ка­та \"Вик­то­ри­я\". За да ус­пее да бъ­де част от про­ек­та, Сер­ге­ев се връ­ща спе­ци­ал­но от САЩ, къ­де­то жи­вее и ра­бо­ти от ня­кол­ко го­ди­ни. За фо­то­се­си­я­та са под­бра­ни би­жу­та от най-но­ви­те ко­лек­ции на го­ле­ми­те UTOPIA, Annamaria Cammili, Maison Tatiana Faberge, Hulchi Belluni, Lion Diamonds. По­ка­на­та към GOTO да пре­дос­та­ви би­жу­та­та за про­ек­та ид­ва след пред­ва­ри­тел­но­то одоб­ре­ние от Ка­те­ри­на Бу­жин­ска на имиджа на бран­да, кой­то да съ­от­вет­ства на ней­ния стил и кла­са. Зa сним­ки­те са пре­дос­та­ве­ни и уни­ка­ти от ек­склу­зив­на­та ко­лек­ция на ве­ри­га­та- GOTO Vintage Collection, под­чер­та­ва­щи уни­кал­нос­тта на лич­нос­тта на Бу­жин­ска. Про­ек­тът раж­да и иде­я­та за бъ­де­ща съв­мес­тна дей­ност меж­ду Лю­бо Сер­ге­ев и GOTO с ня­кои от най-по­пу­ляр­ни­те ли­ца в бъл­гар­ски­те сре­ди, кой­то пред­стои да бъ­де ре­а­ли­зи­ран до ня­кол­ко сед­ми­ци.", "date": "2018.04.28", "title": "Катерина Бужинска и Goto Jewellery and Diamonds"}
{"url": "http://standartnews.com/balgariya/evropeyskite_liberali_izklyuchete_natsionalistite_ot_vlastta_v_balgariya-370969.html", "text": "Да бъдат изключени националистите от властта в България. Това поискаха европейските либерали  – АЛДЕ, по време на форума си, който продължава втори ден в София. Причината е позицията на \"Атака\" в подкрепа на анексирането на Крим и тази на ВМРО срещу приемането на Сърбия в Европейския съюз заради провокация към българите в Западните покрайнини. \"Вчера нападнах \"Атака\" защото не е отговорно такава партия да е в управлението\", обяви Ханс Ван Баален, президент на АЛДЕ. \"При участие на националисти във властта чуваме тревожни изявления от Крим и се получи декларацията на другите им партньори за присъединяването на Западните Балкани в ЕС като приоритет. Че Сърбия не трябва да е част от ЕС се твърди в декларация на партия, която има вицепремиер\", коментира лидерът на ДПС Мустафа Карадайъ. От името на националистите реагира евродепутатът Ангел Джамбазки (ВМРО). „Защо се случват тези истерии, защото ДПС е извън властта и обществените поръчки, загива, разпада се. Оценката на президента на АЛДЕ не означава нищо за нас, защото тя е основана на лицемерие\", каза Джамбазки. От \"Атака\" ще отговорят утре на провокацията.", "date": "2018.04.28", "title": "Европейските либерали: Изключете националистите от властта в България"}
{"url": "http://standartnews.com/balgariya/radev_za_futbolnoto_huliganstvo_iskame_promeni_v_deystvashtiya_zakon_a_ne_nov-370972.html", "text": "Законът дава достатъчно правомощия на полицията, за да противодейства на футболното хулиганство. Това коментира в предаването \"Седмицата\" на Дарик вътрешният министър Валентин Радев. На среща между представители на БСФС, министър Красен Кралев, депутати и експерти от вътрешното министерство Радев е поставил въпроса за разграничаване на дейностите на полицията и охранителите от частни фирми. Според него не трябва да се пише нов закон: \"С ГЕРБ през 2012 г. вкарваме закона за първо четене. След това минава на второ четене в комисиите и остава само второто четене в парламента. И аз питам законът ли е лош? Ние не го изпълняваме добре ли? Те на този въпрос не ми отговориха. Оказа се, че и МВР, и частните фирми яздим един кон - съвместно охраняваме дербитата. Иначе частните фирми охраняват само вътре останалите футболни мачове. Първото нещо, което трябва да направим, е именно това да разграничим. За това правилата не са виновни. До Нова година има срок да променят закона, ако трябва, включително в парламента нека си работят върху тяхна идея за закон. Ние ще направим така, че да променим почти този закон и то в посока по-малко отговорности\". \"Ние искаме промени в действащия закон, а не да се прави нов. Ние нямаме място на терените, така ми обясняват експертите. В Европа не е така. В Англия отдавна са го решили - там има стюарди, частни фирми и полицията изобщо не се занимава. Полицията пази отвън, а вътре - ако се случи нещо. Това събитие трябва да е празник, а не да отиват да се маскират, едните да убиват, а другите да се пазят да не бъдат ударени, включително и грачите. Това е \"война\", смята Радев. Валентин Радев коментира и случая във Велико Търново, когато въоръжени мъже-охранители попречили на гражданин да паркира. По думите на министъра този случай е разгледан и има наказани. И в МВР има хора, които не си вършат работата, трудно е с кадрите, признава вътрешният министър.", "date": "2018.04.28", "title": "Радев за футболното хулиганство: Искаме промени в действащия закон, а не нов"}
{"url": "http://standartnews.com/svyat/trima_balgari_ostavat_v_bolnitsa_sled_katastrofata_v_sarbiya-370960.html", "text": "Трима българи остават под лекарско наблюдение в болницата в сръбския град Чуприя, след като вчера бус с наши сънародници от Бургас и Карнобат се обърна по пътя Ниш – Белград на път за Босна и Херцеговина, съобщава репортерът на bTV Новините Мариета Николаева, която е на място. Състоянието на хоспитализираните не е животозастрашаващо – имат фрактури на ключица и крайници. Останалите 10 пострадали са предимно с охлузвания и след лекарски преглед са пуснати да продължат за почивката си с друг автобус. „Малкия дявол\" – така пострадала определи случилото се. Голяма част от хората са били и с колани, което също ги е предпазило при обръщането на возилото. Българите са впечатлени от реакцията на сръбските власти, които веднага са изпратили на място три линейки, три екипа огнеборци и кранове. Разследващите не са установили нарушения – нито манипулации на тахо шайбата, нито алкохол или наркотици в кръвта на шофьора. Фирмата е с изрядни документи и застраховки. Според втория водач колегата му е минал зад волана едва 50 км преди инцидента и е възможно разсейване да е довело до излизането от пътя на иначе напълно прав участък. Другата версия е прилошаване. Бусът е нов. Тримата по-сериозно пострадали българи ще останат в ортопедията още три дни, като туристическата фирма ще ги прибере към България.", "date": "2018.04.28", "title": "Трима българи остават в болница след катастрофата в Сърбия"}
{"url": "http://standartnews.com/svyat/sarbiya_i_kosovo_izostriha_tona_v_skopie_borisov_gi_skastri_da_se_razberat_obzor-370961.html", "text": "Остър тон между Сърбия и Косово на лидерската среща „Бърдо – Бриони\" в Скопие. По време на разговорите е имало покачване на напрежението между президентите на двете страни - Александър Вучич и Хашим Тачи, стана ясно на пресконференцията след срещата, на която бе обсъдена европейската интеграция на страните от Западните Балкани, предава Дарик нюз. Двамата лидери не присъстваха на пресконференцията. Не стана ясно и за какво точно е бил спорът между тях. Председателят на Европейския съвет Доналд Туск заяви, че всички лидери на Балканите трябва да се успокоят. Той призова политиците да бъдат по-прагматични и рационални и по-малко емоционални. Бойко Борисов призова президентите на Косово и на Сърбия да решат проблемите между двете страни. Надявам се егоизмът на никой да не надделее, защото ще спре целия процес за европейска перспектива, каза Борисов. Надявам се лидерите на Гърция и на Македония да намерят компромис за името на Република Македония, допълни той, цитиран от БТА. Настоявам моите приятели Вучич и Тачи да намерят директна връзка каза Борисов и даде пример с възстановената комуникация между КНДР и Южна Корея. На 16 и 17 май ЕС иска да ни види акъла и ако не се възползваме от това трябва да се сърдим на себе си, посочи той. Ние изпълнихме нашето обещание - темата за приемането на тези страни в ЕС е на масата, намерени са и пари за хибридно финансиране на инфраструктурни проекти в региона. Словения, Хърватия, България и Румъния помагат, но политическият елит на страните от Западните Балкани трябва да намери решение на проблемите си, подчерта той. Не се подвеждайте по популисти и националисти, призова Борисов. Президентът на Република Македония Георге Иванов посочи, че днес е важен ден за страната и за региона. Ние сме домакин на един от редките форуми за сътрудничество, в който да зададем насоките за развитие, каза Иванов. Останалите регионални инициативи не си противоречат на този форум, допълни той. Предстоящата среща на върха ЕС - Западни Балкани е много важна за нас, каза Иванов и подчерта значителната роля на България за срещата в София през май. Ние трябва да се приобщим към ЕС икономически и се надявам на помощта на ЕС за това, каза президентът на Македония. Неразрешените проблеми между нашите страни трябва да бъдат решени, а те са различни за различните държави, каза Георге Иванов. Македония например няма проблеми със своите съседи, допълни той. Надявам се на подкрепа на ЕС за решаване на проблема с името на страната - това не е само технически, а и политически въпрос, посочи той. Няма по-добър пример от Хърватия и Словения, които намериха разрешение на своите проблеми, каза Иванов. Ако не се присъединим в ЕС ще останем в своето минало, а ние живеем в 21 век, каза още Георге Иванов. Ние плаваме в един и същи кораб - кораб, който се е запътил към ЕС, каза Иванов. Невъзможното може да стане възможно, но това зависи от хората, посочи Туск. Преговорите за името на Македония и за членство в ЕС може да вървят паралелно, смята Георге Иванов. Надявам се по време на Председателството на съвета на ЕС да вървим напред по отношение на европейската ни перспектива и ЕС да не допусне въпроса с името да е условие, което да ни блокира, каза Георге Иванов. Ние нямаме териториални претенции и се надявам да стигнем до споразумение, допълни той. Дискутирахме всички предизвикателства на страните от Западните Балкани, по пътя им към ЕС, каза президентът на Хърватия Колинда Грабар-Китарович. Ако не се върви към ЕС сме изправени пред възможността Балканите да останат във вакуум и да сме податливи на трети страни. През последните месеци имаме положителни сигнали от ЕС към тази част на Европа. Всяка стана от Западните Балкани си има своите предизвикателства по пътя към ЕС. Ще направим всичко възможно за отваряне не преговорния процес на Албания и Македония. Искаме стриктна, но справедлива оценка на напредъка на тези държави каза още тя. Трябва да се помирим и да се справим със своето минало, посочи Колинда Грабар-Китарович. Днес бяхме много искрени и основното послание е, че ако не спрем да живеем в миналото, не можем да работим за бъдещето, както каза Доналд Туск, посочи тя. Съдбата на Югоизточна Европа е важна за съдбата на цяла Европа, каза Доналд Туск, председател на Европейския съвет. Ние имаме твърд ангажимент пред страните от региона да им дадем европейска перспектива. Имате за това пълната подкрепа на ЕС, посочи Туск. Ще продължим в София разговорите за свързаността на страните от региона. Сега съм внимателен оптимист и смятам, че \"историята на Балканите, приемана като безкраен хорър, може да се превърне в хепиенд\" посочи той. Ако сте успешни в решаването на сложния проблем за името на Македония, това ще е важно и значимо и за всички в региона и в Европа, каза Доналд Туск.", "date": "2018.04.28", "title": "Сърбия и Косово изостриха тона в Скопие. Борисов ги скастри: Да се разберат! (ОБЗОР)"}
{"url": "http://standartnews.com/svyat/rusikite_sluzhbi_predotvratili_ataki_na_islyamska_darzhava_v_moskva-370962.html", "text": "Руската служба за вътрешна сигурност съобщи днес, че е осуетила планове на групировката \"Ислямска държава\" (ИДИЛ) да извърши серия от зрелищни атаки в района на Москва, където това лято ще се играят мачовете от Световното първенство по футбол, предаде Ройтерс, цитирана от БТА. Федерална служба за сигурност (ФСС) каза, че е прекъснала дейността на четиричленна спяща клетка на ИД, която получавала инструкции от някого в Сирия чрез месинджъра Телеграм. Службата не разкри подробности за кога са били планирани атаките, нито кои са били конкретните мишени. В комюнике ФСС уточни, че спящата клетка била от Сибир и че при специална операция в град Нови Уренгой (на около 2300 км североизточно от Москва) са били задържани 20 души. Службата отбеляза, че при претърсванията в града са били открити пропагандни материали на \"Ислямска държава\". От 14 юни до 15 юли Русия, която оказва военно съдействие на сирийското правителство срещу бунтовническите сили, ще бъде домакин на Световното първенство по футбол, поради което мерките за сигурност стават все по-засилени.", "date": "2018.04.28", "title": "Русиките служби предотвратили атаки на „Ислямска държава“ в Москва"}
{"url": "http://standartnews.com/svyat/gratskata_politsiya_zalovi_248_kg_marihuana-370970.html", "text": "Гръцката полиция в Гревена арестува четирима албанци и един грък в момент, в който са транспортирали голямо количество марихуана. Арестуваните са на възраст от 27 до 32 години и тяхната самоличност не е разкрита, тъй като тече разследване, информира МИА, цитирана от БГНЕС. Задържаните са били в две коли. В първата кола са били двама от албанците и гърка. Те е трябвало да следят пътя, докато в другата кола другите двама албанци са транспортирали 248 кг. марихуана. Освен тревата, опакована в 80 плика, полицията е отнела 540 евро, фалшива гръцка лична карта, девет мобилни телефона и двете коли. Един от албанците управляващ първото превозно средство, е издирван от гръцката полицейска служба от 15 февруари 2013 г., заради бягство от затвора в Трикала, където е бил осъден за трафик на наркотици. В две отделни операции в последните дни гръцката полиция залови около 200 кг марихуана, пренесена от Албания.", "date": "2018.04.28", "title": "Гръцката полиция залови 248 кг марихуана"}
{"url": "http://standartnews.com/balgariya/predizvikalata_tragediyata_na_trakiya_e_mnogo_zle_v_shok_e-370964.html", "text": "Цвета Таскова, 29-годишната жена, която предизвика катастрофата на магистрала „Тракия\" с 6 жертви и 26 ранени, е в шок, след като я пуснаха от ареста и не излиза от дома си. Това разкри адвокатът на плевенчанката Георги Динев, цитиран от в. \"Телеграф\". Младата жена плати 5000 лева гаранция и се е върнала в сряда в родния си дом, където е с родителите си. \"Много е зле. Дори ми се обади и поиска изрично някак да забраня на медиите да я притесняват. Тя говори единствено с мен. Все още дори не би могла да даде логично обяснение за случилата се трагедия\", призна юристът. Цвета и защитата ѝ очакват заключение на комплексна експертиза, която да установи как точно и по какви причините станал инцидентът на „Тракия\". На фаталния петък 13-и, шофьорката при изпреварване блъсна автобуса на \"Юнион Ивкони\" и той се обърна в канавката.", "date": "2018.04.28", "title": "Предизвикалата трагедията на \"Тракия\" е много зле, в шок е"}
{"url": "http://standartnews.com/balgariya/pokazvat_ni_kak_hranyat_zhivotnite_v_stolichniya_zoopark-370959.html", "text": "Посетителите на Зоопарка в София днес ще имат възможността да наблюдават как гледачите хранят няколко вида животни – от примати до големи котки. В 3.30 ч, когато идва ред за хранене на хищниците, д-р Иван Цветков – ветеринарен лекар от зоопарка, ще разкаже как се полагат грижи за животни, гледани в плен и защо това не е лесна задача. Инициативата за демонстрационно хранене на животни е по повод 130-та годишнина на зоопарка, а темата на съботния ден ще е „Доктор Охболи\".", "date": "2018.04.28", "title": "Показват ни как хранят животните в столичния зоопарк"}
{"url": "http://standartnews.com/balgariya/spetsialist_ne_se_samolekuvayte_s_imunostimulatori-370963.html", "text": "Да не се прави самолечение с имуностимулатори, а да се приемат само ако са предписани от лекар. Това препоръча националният консултант по имунология проф. Елисавета Наумова. Пред Дарик медикът обясни, че всеки човек трябва да изследва имунната си система на определен период от време така, както периодично си прави кръвна картина. За съжаление обаче у нас имунолог се търси, когато ефект от лечението на всички останали лекари специалисти няма. \"Търсят ни, когато са обиколили всички възможни специалисти, не са получили точната диагноза или пък не са получили ефект от лечението. Амбицията на нашата имунологична общност е да убедим обществото, че трябва да се мисли за имунната система преди да се появяват проблемите\", каза проф. Наумова. \"Искам да препоръчам да не се правят самолечения с т. нар. имуностимулатори или имуномодулатори, защото и прекаленото им взимаме не е полезно. Ако има някакъв проблем, трябва да се обърнат към специалист, да се направи изследване на имунната система и тогава да бъде назначено такъв тип подкрепящо или имуномодулиращо лечение\", призова проф. Елисавета Наумова. Професорът завежда Клиниката по клинична имунология с банка за стволови клетки към Александровска болница. Тя посочи, че природосъобразният начин на хранене означава да приемаме разнообразна храна, която е присъща за нашите географски ширини. \"Не съм убедена, че всички разбират същността на природосъобразния начин на живот. Хората се увличат по различни книги и съвети, идващи от други страни, които не са толкова в нашата географска общност. Природосъобразен начин на хранене означава, че трябва да се консумира разнообразна храна, която е много присъща на нашата географка ширина, тоест това, което се ражда в нашите земи. Хранителният толеранс генетично е предразположен точно за този тип храни\", обясни проф. Елисавета Наумова. От другата страна е екологията - да излизаме във всеки възможен момент на чист въздух в планината, препоръчва имунологът: \"Просто да използваме всеки свободен момент не пред компютъра, а да сме близо до природата\". Друг проблем, който медикът вижда в здравето на бългранина, е \"тази напредвара с времето, в която всички сме участници и потърпевши\". Колкото е възможно, трябва да се намира отдушник, най-вече в спорта и в природата, съветва проф. Наумова.", "date": "2018.04.28", "title": "Специалист: Не се самолекувайте с имуностимулатори"}
{"url": "http://standartnews.com/balgariya/lyatna_sabota-370937.html", "text": "Лятно време се очертава и в почивния ден. До сутринта в отделни котловини ще се образува мъгла. Ще духа слаб източен вятър. Минималните температури ще са между 9 и 14 градуса. Ще бъде предимно слънчево. В следобедните часове ще се развива купеста облачност, значителна над планините и планинските райони в Западна и Централна България. Само на отделни места ще превали и прегърми. Ще духа слаб, в източните райони до умерен вятър от изток-югоизток. Максималните температури ще са от 17-19 градуса по морския бряг до 30 градуса в Дунавската равнина. Атмосферното налягане ще се задържи малко над средното за април.", "date": "2018.04.28", "title": "Лятна събота"}
{"url": "http://standartnews.com/balgariya/karadaya_enp_da_otgovori__spodelya_li_koalitsionnata_politika_na_gerb-370968.html", "text": "Поредна критика към управляващите заради присъствието на националистите във властта отправи председателят на ДПС Мустафа Карадайъ. Той директно се обърна и към най-голямата политическа сила в Европейския парламент ЕНП, за да стане ясно дали има промяна в ориентацията на ГЕРБ. \"ЕНП да отговори - споделя ли коалиционната политика и култура на ГЕРБ, националистическата ориентация на партньорите им и да каже има ли промяна в евроатлантическата ориентация на ГЕРБ. Както и за участието във властта на националисти, които са евроскептици\", обяви Карадайъ в  речта си по време на откриването на Съвета на Партията на европейските либерали (АЛДЕ), който се проведе в София. Според Карадайъ се чуват \"тревожни сигнали, които потвърждават оценката ни за опасността, която носи националистическа политика\". Карадайъ даде пример с изявленията на лидера на \"Атака\" Волен Сидеров от Крим и с декларацията на ВМРО срещу Сърбия. \"ГЕРБ трябва да даде отговори не само на обществото, но и на ЕС и НАТО\", категоричен бе той. Подобно мнение изказа и лидерът на АЛДЕ Ханс ван Баален. \"Нападнах \"Атака\" и ще продължавам да го правя, защото не е отговорно такава партия да е в управлението\", обяви Ван Баален. И допълни:\"Мустафа Карадайъ работи за Европа. София е градът на либерализма. Карадайъ припомни, че ДПС е изиграло важна роля за приемането на България в Европейския съюз и НАТО и бе категоричен, че ДПС продължава да е гарант за евро-атлантическата ориентация на страната\". \"ДПС са отговорна партия, защото по време на председателството опозиция и управляващи работят заедно\", допълни той. „Европа е на кръстопът и ДПС ще бъде активен участник в дебата за бъдещето на ЕС и ще настоява за такава реформа, която да доведе до по-задълбочена интеграция. ДПС е за превръщането на Европа в по-обединен съюз, в зона, свободна от радикализъм и за отрицание на Европа на различните скорости\", каза още Карадайъ, като уточни, че това е нужна институционална и ценностна реформа. \"ЕС има нужда от обща европейска отбрана в рамките на НАТО, която да е важен стълб, за да се гарантира сигурността на европейските граждани, от обща охрана на границите на съюза, от по-силно икономическо пространство и единен пазар чрез членството на всички страни в еврозоната\". Карадайъ акцентира на две важни за Европа теми. \"Първо, бъдещето на политиката на сближаване на ЕС - кохезионната политика е необходима, защото не сме изравнили различията в различните региони. Второ, ЕС не трябва да се капсулира и да затваря вратите пред бъдещи членки - Балканите са част от Европа. На Балканите може да сработи уникалният етнически модел на България, чиито идеолог и стратег е почетният председател на ДПС д-р Ахмед Доган, реализиран успешно с участие на ДПС през годините на прехода и който е основен гарант за този мирен преход\", обясни Карадайъ. ДПС ще продължи да бъде предвидим и конструктивен партньор по важните за Европа теми, но и твърда опозиция на всяко допускане на популизъм и крайни национализма и екстремизъм в толерантна Европа, обяви лидерът. Ще се противопоставим на всички антидемократични практики и ще работим за включването на всички свободни граждани в процеса на формиране на управленски решения и тяхното реализиране, допълни той. \"Искаме активното включване на европейските граждани във вземането на решения и в изработването на политическия манифест за бъдещите европейски избори\", каза пък вицепрезидентът на АЛДЕ и евродепутат Илхан Кючюк. Той обясни, че либералите започват форуми в различни страни, на които да се дискутират бъдещите политики - обща отбранителна политика, обща миграционна политика, разговор за финансовата и монетарна политика на ЕС.", "date": "2018.04.28", "title": "Карадайъ: ЕНП да отговори - споделя ли коалиционната политика на ГЕРБ?"}
