{"url": "http://standartnews.com/sport/indiyski_pozdrav_i_torta_za_chrd_na_berbatov-367765.html", "text": "Поздрав за рождения ден на Димитър Бербатов беше отправен чрез официалния профил във фейсбук на индийския му клуб \"Керала Бластърс\". Рекордьорът по голове за националния отбор и първи места в анкетата \"Футболист на годината\" навършва 37 години днес, 30 януари. \"Честит рожден ден на големия Димитър Бербатов! Нека му пожелаем много щастие!\", пише още над снимката. Въпреки контузиите и колебливия сезон нападателят засега остава в Индия, пише \"24 часа\". Когато подписа с \"Керала Бластърс\", той намекна, че това може да е последният му клуб в кариерата. Междувременно Бербатов позира с тортата, от която си похапна за своя празник .", "date": "2018.01.30", "title": "Индийски поздрав и торта за ЧРД на Бербатов"}
{"url": "http://standartnews.com/biznes/obsazhdame_dostavki_na_gaz_ot_izrael-367745.html", "text": "Възможностите за доставки на природен газ от офшорните находища край Израел обсъди днес министърът на енергетиката Теменужка Петкова по време на среща с Абу Йоси, главен изпълнителен директор на една от водещите израелски компании за добив, производство и търговия на природен газ - „Делек Дрилинг\". Фирмата  участва в разработката на офшорните газови находища Тамар, Левиатан, Ям Темтиш и Афродита. По данни на компанията, доказаните залежи в израелската икономическа зона на Средиземно море се оценяват на около 1000 млрд куб. метра, което би осигурило потреблението на страната за около 130 години. В газовото поле Левиатан залежите възлизат на 453 млрд. куб. м., а в Тамар – 184 млрд. куб. м. Пред министър Петкова г-н Йоси потвърди, че благодарение на стратегическото си географско положение България има значителни предимства да се превърне в газоразпределителен център на Балканите. В лицето на вашата държава Израел вижда стабилен партньор в областта на енергийното сътрудничество, допълни още Абу Йоси. По-късно министър Петкова посети електрическата компания „Хадера\", където се срещна с президента и председател на съвета на директорите Офер Блох и с изпълнителен директор - Ютаф Ронтал. „Впечатлена съм от мащабите на работа в Хадера. Потенциалът за сътрудничество в енергийния сектор между България и Ираел трябва да се използва\", заяви министър Петкова по време на срещата. „Хадера\" е държавна компания за производство, пренос, разпределение и доставка на електроенергия, включваща 17 електроцентрали с 63 енергоблока. Инсталираната мощност на компанията е 13 600 MW. Домакините поясниха, че в Държавата Израел енергийният отрасъл се преструктурира - в момента 60% от електроенергията се произвежда от природен газ, успоредно с това частният сектор навлиза в електропроизводството. Неговият дял е в размер на 30%, като тенденцията е през 2020 г. електропроизводството от частни мощности да нарасне с още 10%, а през 2030 г. въглищата да бъдат заменени изцяло с природен  газ.", "date": "2018.01.30", "title": "Обсъждаме доставки на газ от Израел"}
{"url": "http://standartnews.com/svyat/na_putin_ne_mu_puka_za_kremalskiya_spisak_na_sasht-367752.html", "text": "Държавният глава на Руската федерация Владимир Путин изрази увереност, че е необходимо да се мисли повече за страната, отколкото за Кремълския списък на САЩ, тъй като „кучето лае, а керванът си върви\", предава TACC. „Това, което като цяло искам да кажа, не е за списъка [на Министерството на финансите на САЩ], а по тази тема: ние с вас трябва повече да мислим за себе си, да нашата икономика, селско стопанство, трябва да се занимаем с поддръжката на експорта, здравеопазването, образованието, отбранителните способности\", подчерта руският президент в рамките на среща с доверени лица. Съгласно думите му, „тогава ще бъде осъзнато, че няма никакъв смисъл да се съставят каквито и да било списъци\". „Това е основното, с което трябва да се занимаем, да се ръководим от известната максима – кучето лае, а керванът си върви\", призова Путин.", "date": "2018.01.30", "title": "На Путин не му пука за Кремълския списък на САЩ"}
{"url": "http://standartnews.com/svyat/rumanskiyat_parlament_izbra_pravitelstvoto_na_viorika_danchila-367730.html", "text": "Румънският парламент гласува за състава и програмата на новото правителство на страната начело с Виорика Дънчила от Социалдемократическата партия. 282 депутати и сенатори гласуваха \"за\", 136 бяха \"против\" и 1 \"въздържал се\". Новият кабинет се нуждаеше от 233 гласа, за да стане факт. Преди да стане министър-председател 54-годишната Дънчила беше евродепутат. Тя е смятана за близка до Ливиу Драгня. Новият румънски кабинет има 27 министри, без да смятаме министър-председателя, включително четирима вицепремиери - Паул Стенеску, Виорел Щефан, Грациела Гаврилеску и Ана Бирчал. Четвъртият пост на вицепремиер е въведен по искане на премиера. Той е зает от Ана Бирчал, която е натоварена с \"реализацията на стратегическите партньорства, по-конкретно със САЩ\". Своите постове в новия кабинет съхраниха външният министър Теодор Мелешкану, министърът на отбраната Михай Фивор, министърът на вътрешните работи Кармен Дан, министърът на правосъдието Тудорел Тоадер. В правителството има и нови имена - министърът на финансите Еужен Теодорович, министърът на транспорта Лучиан Шова, министърът на енергетиката Антон Антон, министърът на културата Джордже Ивашку. Новият кабинет е коалиционен и включва две партии. Четири портфейла в него има Алиансът на либералите и демократите. Това са Теодор Мелешкану, Антон Антон, Грациела Гаврилеску и Виорел Илие, който е министър за връзките с парламента. Министърът на правосъдието е независим, а всички останали са членове на Социалдемократическата партия. В кабинета има 8 жени министри. Тази вечер премиерът и министрите ще се закълнат през президента Клаус Йоханис. Предишното правителство подаде оставка на 15 януари, след като СДП лиши от подкрепа премиера Михай Тудосе зарази вътрешнополитически конфликт.", "date": "2018.01.30", "title": "Румънският парламент избра правителството на Виорика Дънчила"}
{"url": "http://standartnews.com/sport/i_bnt_shte_izlachva_olimpiyskite_igri-367764.html", "text": "След сериозни преговори продължили над година вчера стана ясно, че БНТ също ще излъчва в България зимните олимпийски игри в ПьонгЧанг (9-25 февруари). „Съгласно подписания договор с „Дискавъри Комюникейшънс\", обществената телевизия придобива правата за директно излъчване на 110 часа програма от Зимните олимпийски игри през 2018 г. и 250 часа от състезанията в рамките на Лятната олимпиада през 2020 г. в Токио\", коментира генералният директор на БНТ Константин Каменаров. Той допълни, че въпреки сложните преговори с американската компания, която миналата година спечели търга за разпространение на състезанията до 2024 г., БНТ продължава традицията от 70-те години на миналия век да предава пряко Олимпийските игри. „Прекрасно е, че това споразумение ще гарантира на спортните фенове в България възможността да проследят интересните олимпийски моменти по най-добрия начин за тях. Богатият опит на БНТ в отразяването на Олимпийските игри, заедно с иновативния подход на „Дискавъри\" и целогодишното проследяване на олимпийските спортове от „Евроспорт\", ще ни позволи да пренесем чрез телевизионните екрани всеки миг от Олимпиадата до хората. Гордеем се, че можем да споделим вдъхновяващите истории на българските спортисти и техния път към осъществяване на мечтите\", каза Виктория Дейвис, генерален мениджър на „Дискавъри Нетуъркс\" за Централна и Източна Европа, Североизточна Европа, Турция и Средиземноморието. Досега БНТ придобиваше права за излъчване на Олимпийските игри в качеството си на член на Европейския съюз за радио и телевизия (EBU). След като „Дискавъри\" спечели правата за излъчване, компанията проведе поредица от преговори с обществени телевизионни оператори в Европа за сублицензиране, за да отговори на изискванията на МОК да бъдат осигурени минимум 100 часа безплатно излъчване на зимните олимпийски игри и 200 часа от лятната Олимпиада. За разлика от БНТ обаче Евроспорт ще отразява пряко игрити с 900 часа наживо в ефира на Евроспорт 1 и Евроспорт 2 и на екраните до поискване. Дигиталните платформи на Евроспорт -  Eurosport Player, Eurosport app и www.eurosport.com/olympics, ще бъдат единственото място, където феновете ще могат да проследят всяка минута, всеки състезател и всеки спорт онлайн, на мобилно устройство, таблет или свързан телевизор. Евроспорт ще предложи на зрителите в Европа и първото по рода си отразяване на живо на Олимпийски игри с помощта на виртуална реалност (VR). Благодарение на мобилното приложение Winter Olympics Eurosport VR феновете на зимните спортове ще могат да се потопят във виртуална реалност и да проследят над 50 часа пряко предаване, включващо някои от най-значимите моменти от Игрите в Пьончан.", "date": "2018.01.30", "title": "И БНТ ще излъчва олимпийските игри"}
{"url": "http://standartnews.com/lyubopitno/maykrosoft_patentova_ured_za_razchitane_na_misli-367750.html", "text": "Технологичният гигант \"Майкрософт\" официално е патентовал устройство, което контролира мозъка и позволява на потребителя да управлява различни приложения, при това без да извършва каквито и да е движения. Използвайки лента за глава със специални сензори, устройството може да интерпретира неврологичната информация от мозъка и чрез нея да спести дори жестовете. Устройството изпраща неврологични сигнали до мозъка, използвайки електроенцефалограма за разчитане и след това за управление. Освен всичко, устройството може да се учи и да знае кои сигнали наистина се отнасят към приложението и кои не. Алгоритми пък ще учат поведението на мозъка и ще използват неутронните сигнали, за да подобряват и скоростта на работа по време на употреба. Някои от елементарните операции ще бъдат кликане с мишка, натискане на бутони и всякакви други жестови показатели. \"Майкрософт\" заявява, че щом потребителят започне да мисли за тези действия, компютърът автоматично ще стартира своята работа \"Неврологичната информация, която се обменя в мозъка за създаването на физическо движение е практически същата, която се използва в нашето устройство. Функцията на работа много напомня на онези случаи, когато човек с ампутиран крайник продължава да използва мозъка си, за да раздвижи крайника, който така или иначе вече не е там\", обясняват специалистите. И докато устройството е проектирано за абсолютно всякакви приложение, в описанието на патента \"Майкрософт\" споменават и видео игри, което автоматично би могло да развърже още повече ръцете на гейминг индустрията. Освен това се говори и за добавена, както и виртуална реалност, заедно с други симулатори и 3-измерен софтуер за моделиране. Приложения за контролирането на механични инструменти или роботизирани протези, също могат да използват въпросната технология, което категорично ще помогне и на медицината. През 2017 година единствената друга фирма, която обяви подобни опити, беше Фейсбук - за създаването на компютърно-мозъчна система за разчитане на сигнали.", "date": "2018.01.30", "title": "\"Майкрософт\" патентова уред за разчитане на мисли"}
{"url": "http://standartnews.com/biznes/frantsuzi_shte_pravyat_u_nas_vrati_za_airbus-367728.html", "text": "Завод край Пловдив ще прави самолетни части. Проектът на френската компания Latecoere се финансира с 6 млн. евро по Плана \"Юнкер\", съобщи \"Марица\". През есента на миналата година Latecoere направи първа копка на предприятието. То е част от мащабен инвестиционен проект на френската група. Финансирането е на обща стойност 55 млн. евро, които Европейската инвестиционна банка отпуска на Latecoere. Повечето от средствата са за научно-развойна дейност и иновации, но пари по Плана \"Юнкер\" са предвидени и за новите производства в България и френския град Тулуза. Заводът край Пловдив ще е разположен на 5000 кв. м, от които 4000 кв. м е производствена площ и 1000 квадрата - административна. Там ще се произвеждат авиационни възли за вратите на самолетите Airbus A320 и A330, както и шкафове за авионика, но без кабелите и електронното оборудване. Очаква се заетите да бъдат 200 души, повечето от тях работници. Първоначалната инвестиция е на стойност 11 млн. евро и включва изграждане и оборудване на предприятието. Предвижда се в рамките на три години общата инвестиция да достигне близо 15 млн. евро. По план трябва да заработи през март 2018 г. Освен френската  Latecoere, 23 млн. евро по Плана \"Юнкер\" ще вложи в България и германската софтуерна компания Software AG. Парите са част от мащабна инвестиция на обща стойност 211 млн. евро, подкрепена със 100 млн. евро от ЕИБ. \"Софтуер АГ дивелъпмънт център България\" развива някои от най-иновативните проекти на германската компания. Те са в сферата на бизнес софтуера и в областта на интернет на нещата (IoT), а именно IoT е предмет на европейската инвестиция.", "date": "2018.01.30", "title": "Французи ще правят у нас врати за Airbus"}
{"url": "http://standartnews.com/mneniya/2018a_shte_e_godinata_na_balgarskiya_investitor-367769.html", "text": "- 2018-а започва доста интензивно. Разбира се, това е в резултат на усилията, които положихме през втората половина на 2017 г. Както и резултат на стабилизиране на политическата ситуация в страната след формиране на правителството. От началото на годината имаме 10 нови сертификати за инвестиция клас А, които са на обща стойност 588 млн. лева и са за разкриване на над 1000 нови работни места. Инвеститорите вече работят по проектите, а ако има необходимост от съдействие от страна на държавата, Българска агенция за инвестиции /БАИ/ е натоварена със задължението да подпомага, да ускорява административните процеси, да се преодоляват административни пречки и да се прокарва т. нар. \"бърза писта\". Със сигурност ще имаме една по-успешна от миналата година. Все пак през 2017 г. имаше предсрочни избори, служебно правителство. През първите 4 месеца на 2017 г. бяха издадени 8 сертификата, а след това - още 23. През 2015-а имахме 12 сертифицирани проекта, през 2016-а - 24 проекта, а за 2017-а са 31. Което показва тенденция за увеличаване на инвестициите. През 2017 г. изцяло българските проекти са 13. А голяма част от другите са проекти за разширяване на съществуващи инвестиции, което пак са инвестиции, осъществени в България. Защото средствата от този тип разширяване са генерирани от приходите на компаниите в България. И това показва запазване, увеличаване и задълбочаване на доверието от страна на инвеститорите към страната ни. Ще дам за пример \"Луфханза техник\", която прави трето поредно разширяване, базата й у нас става най-голямата в Европа и втората в света. Разширяването на производствената база на \"Бер Хелла термоконтрол\", на \"Сенсата\" също са такива примери. - Голяма част от тях са в сферата на химическата и фармацевтичната индустрия, има в областта на производството на части за големите автомобилни концерни, IT и аутсорсинг, както и логистична и транспортна дейност. Сред компаниите са \"Кока кола Хеленик Ай Ти Сървисис\", \"Амилум\", \"Биовет\". От тези 10 сертификата, 4 са за разширяване. През следващите години ще се обърнем към една сериозна трансформация от по-ниско технологични към по-високо технологични производства. Ще ви дам интересен пример за турски инвеститор в Стара Загора, който произвежда части за автомобилната индустрия, но не е на високо технологично ниво. Но покрай необходимостта от персонал, българска компания разработи за турската фирма робот, който замества 5-6 работни места от производствената линия. И към настоящия момент тази компания ползва международната мрежа на инвеститора и продава в неговите заводи в държавите, където е локализиран. Така че с идването на определени инвеститори, ние ще можем да дадем шанс за развитие и на малките и средни предприятия в България. Затова инвестициите са важен фактор и въпреки че цифрите показват намаляване, ние приемаме, че няма как да намаляват при положение, че проектите се увеличават. Просто профилът им е по-различен и затова в голяма степен българските инвестиции се увеличават. Наскоро коментирахме с група български бизнесмени, че 2018-а ще е годината на българския инвеститор. - Да. Така че всичко това, пакетирано с едно добро председателство на ЕС, с това, че ние задаваме темпото и дневния ред, прави прогнозите за 2018 година не само оптимистични, а и реализируеми. - За да стигнат до България основните производства, трябва да мине процес на съществена подготовка на работната ръка, изграждане на образователна инфраструктура, на инженерна и научно-изследователска инфраструктура. Защото такъв тип производства трудно се местят, а когато се преместят, ние трябва да сме готови с необходимата квалифицирана работна ръка, с типа образователна система, която да отговори на нуждите на инвеститорите. През последните години се наблюдава сериозно навлизане на компании за производство на части за големите автомобилни концерни. Ако се върнем 5, 10 години назад, се вижда, че първоначално не са идвали основните доставчици, а подизпълнители на подизпълнителите. Сега вече виждаме основни доставчици на големите автомобилни концерни, които се установяват в България. На тази база, след като се надгради и се създаде история, може да очакваме и големите марки да навлязат сериозно у нас. Нещо като английската ливада, която трябва да се коси и да се полива 200 години, за да се получи това съвършенство, което сме свикнали да гледаме. Така и в бизнеса не може да очакваме, че ще имаме сериозен инженерен потенциал без за него да са създадени съответните предпоставки. Защото когато имаш  образователна и научно-изследователска инфраструктура, тя трябва да бъде захранвана с казуси от действителния бизнес. А той, ако е извън страната, не може да отговори толкова лесно на тези въпроси. България се оформя като стратегическо място за инвестиции на компаниите в автомобилния сектор, в IT-сектора. С министъра на икономиката Емил Караниколов подготвяме предложение за компаниите, произвеждащи електромобили - каним някои от тях да се установят в България. Разглеждаме различни варианти - не само за електромобили, но и за електрически автобуси, за електрически малки камиони, които могат да бъдат използвани в градската среда. Надявам се да поставим точката през 2018-та. - Ние оставаме амбициозни, защото ако нямаш високи цели, не можеш да постигнеш и малките цели. А малките цели са свързани с това да дадем перспектива за развитие на силно дисбалансираните райони в България. Вижте картата на автомобилния клъстър - има съсредоточаване на инвестиции около София и Пловдив, а Северна България изостава.  Ще се опитаме да дадем силен тласък и перспектива за развитие на компаниите в райони с висока безработица. - Имаме много основания да покажем България като добра инвестиционна дестинация. В сравнение с държави като Сърбия и Македония - ние сме член на Европейския съюз и тази база всичко, което е произведено в България, е със сертификат за качество от ЕС. Пазарът, който е отворен за инвеститора през България, е от 500 милиона души. Ако приемем, че 1 милиард от хората в света са платежоспособни, то  половината от тях са в Европа. Споменахме за политическата и икономическата стабилност у нас. На този фон все повече се разрастват политическите конфликти в Румъния. Това не дава увереност на инвеститорите, че в следващите години тяхната инвестиция ще бъде подсигурена от една предвидима политическа среда. В Румъния нямат специална агенция за инвестиции, а само една дирекция, която е част от министерството. Ние сме в конкуренция и с Украйна, но там политическата ситуация също не е добра. Ако се сравним със страните от Централна Европа, като Чехия, Словакия и Словения - техният човешки капацитет е силно изчерпан. Докато при нас има сериозни възможности за намиране на хора, които могат да бъдат полезни за осъществяването на инвестиция в България. Все още имаме добро средно образование, печелим първите места на световните състезания по математика. Което е атестат, че имаме сериозен потенциал за развитие в тази сфера. - Всеки път подчертаваме пред инвеститорите, че талантливите хора имат своята цена. Но цената, платена за талантливи хора в Чехия, в Германия, в Централна Европа, е много по-висока. У нас съотношението цена-качество е много по-добро. А и имаме едно от най-ниските данъчни облагания в Европа, което прави разходът за заплати по-нисък. Т.е при разумно заплащане, получаваш добър талант, който пък ще има по-добри условия за живот със заплатата, която ще взема. Например, ако един IT-специалист в Германия получава между 4 и 5 хиляди евро, същият специалист в България ще взема между 4 и 5 хиляди лева, но стандартът му на живот в България би бил много по-висок, сравнен с този в Германия заради плащането на по-високи данъци там. Това, пакетирано с подкрепата, която дава правителството чрез Министерство на икономиката и Българската агенция за инвестиции с насърчителни мерки под формата на плащане на осигуровки, плащане на обучение на новонаетия персонал и изграждане на публична инфраструктура, дава един по-добър бизнес модел за осъществяване на инвестиционен проект в България, а не в други държави. Глобалните изследвания показват, че инвестициите и бизнесът се местят поетапно от Запад към Изток и към настоящия момент центърът на икономическа активност е в нашия регион. Ние сме пресечната точка. Така че определено България е мястото, където през следващите няколко години могат да се направят сериозни инвестиции и България да се позиционира като регионален център за високи технологии и за иновации. - Работим по промени в Закона за насърчаване на инвестициите, с които ще се предлагат по-добри пакети на инвеститорите. Ще има повече възможности за квалификация и преквалификация на персонала, като се предвижда заплащане на обучения от страна на държавата или връщане на бизнеса на разходи, направени за обучение. Подготвят се насърчителни мерки за научно-развойна дейност. Готвят се допълнителни стимули за разширение на възможностите за бизнес в индустриалните зони. Подготвяме пилотен проект на БАИ за изнесени офиси на Агенцията в индустриалните зони в Божурище, Пловдив, Шумен. Ще бъдем по-близо до инвеститорите, за да увеличим доверието им. - Работим по подготовката на среща на Агенциите за инвестиции в ЕС, която ще се проведе на 5 март. Темата са иновациите - как Европа, в частност България, може да стане център за иновации. И каква да е ролята на Агенцията за инвестиции за това. Ще поканим и колегите от Западните Балкани.", "date": "2018.01.30", "title": "2018-а ще е годината на българския инвеститор"}
{"url": "http://standartnews.com/svyat/navodneniyata_v_evropa_shte_se_uvelichat-367731.html", "text": "Наводненията като тези във Франция през последните няколко дни ще се увеличат в Европа в резултат на климатичното затопляне дори ако бъде ограничено до покачване на температурите с 1,5 градуса Целзий, сочат резултатите от изследване, цитирани от АФП. Учените изследвали три сценария, при които температурите се покачват между 1,5 и 3 градуса Целзий в сравнение с прединдустриалната епоха. При най-оптимистичния сценарий щетите, причинени от преливане на реки в Европа, ще се увеличат над два пъти и ще достигнат около 15 млрд. евро годишно. Броят на засегнатите от наводненията хора ще се увеличи с 80% - около 650 000 души годишно. Ако обаче температурите се покачат с 3 градуса Целзий, щетите ще нараснат със 145% и ще достигнат около 17 млрд. евро годишно. Парижкото споразумение за климата от 2015 г. цели покачването на температурите да бъде задържано под прага на 2 градуса Целзий в сравнение с прединдустриалната епоха и дори до 1,5 градуса Целзий. Подписалите споразумението страни се ангажираха да намалят парниковите си емисии. Но на базата на тези ангажименти светът продължава да се насочва към увеличаване на температурите с 3 градуса Целзий. Покачването на температурите с 1 градус Целзий доведе до намаляване на ледената покривка, повишаване на средното океанско ниво и повече валежи.", "date": "2018.01.30", "title": "Наводненията в Европа ще се увеличат"}
{"url": "http://standartnews.com/svyat/donald_tramp_shte_napravi_ravnosmetkata_si_pred_kongresa-367736.html", "text": "Доналд Тръмп ще произнесе първата си реч \"За състоянието на съюза\" пред двете камари на американския Конгрес. Самият той вече обяви, че в обръщението ще бъдат засегнати теми, свързани с имиграцията и търговията. \"За състоянието на Съюза\" е най-важната реч за всеки американски президент, в която се прави равносметка на изминалата година и се задава тон за следващата. Много демократи в Конгреса планират да бъдат облечени в черно по време на речта на Тръмп, по примера на звездите от тазгодишното връчване на наградите \"Златен глобус\".", "date": "2018.01.30", "title": "Доналд Тръмп ще направи равносметката си пред Конгреса"}
{"url": "http://standartnews.com/svyat/koy_shte_upravlyava_kataluniya-367737.html", "text": "Каталуния отново е изправена пред тежък избор. В регионалният парламент ще има гласуване за нов лидер на автономната област. Единствената издигната кандидатура е на Карлес Пучдемон, който избяга в Белгия след обявяването на независимост на Каталуния през октомври миналата година. И остава там заради издадена заповед за арест. В същото време Конституционен съд постанови, че Пучдемон трябва да присъства лично при гласуването и представянето в каталунския парламент, за да оглави отново правителството. Така единственият кандидат всъщност не отговаря на необходимите условия за избора.", "date": "2018.01.30", "title": "Кой ще управлява Каталуния?"}
{"url": "http://standartnews.com/mneniya/63_ot_balgarite_ne_iskat_istanbulskata_konventsiya-367753.html", "text": "63 процента от българите не искат България да ратифицира Истанбулската конвенция. Това показват данните от последното проучване на социологическа агенция „Барометър\". 29 процента подкрепят документа, въвеждащ термина „социален пол\" у нас, а 8 процента нямат мнение. Аргументите за ратифициране на Истанбулската конвенция, особено в частта ѝ касаеща „третия пол\", категорично не срещат симпатиите на българите. Видимо представянето от привържениците на нестандартните сексуални ориентации на конвенцията като документ, защитаващ правата на жените, не се възприема от по-голямата част от българските граждани, показва анализът на „Барометър\". Допълнително позицията против конвенцията в този ѝ вид, изразена от лидерите на две от основните политически формации - Обединени патриоти, участник в управлението на страната, и на опозиционната БСП - втвърдява отношението на противниците на Истанбулската конвенция. А това са и двете партии (БСП и ВМРО от Обединените патриоти), които имат най-дълга – над 100-годишна политическа история. Категоричната позиция на всички религиозни конфесии в страната, начело с БПЦ, както и другите християнски и ислямски деноминации допълнително подсилва крайното мнение на българското общество „против\" конвенцията. Вторият лифт на Банско се одобрява от по-голяма част от българите вероятно не заради самото съоръжение, а като символ на развитието на туризма и българските региони въобще. От години в българското общество се наблюдава увеличаващо се недоволство срещу „зелените\" ограничения, които спират икономическото развитие. Българинът очевидно не е съгласен в едни държави от ЕС да се развива инфраструктурата, което генерира доходи и работни места, а у нас да се създават постоянни пречки. Накарани да изброят значимите за обществото ни проблеми, анкетираните открояват като първо и най-значимо ниските доходи (заплати, пенсии, социални помощи) - посочени от 68% от респондентите. След това подреждат социални въпроси (61%) и бюрокрацията/тромавата администрация ( 58%). Като четвърти основен проблем, заявен от 51% от анкетираните, е здравеопазването. Чак на пето място по важност анкетираните посочват корупцията (44%), която бе основание за искане на вот на недоверие към правителството. 30-35% от анкетираните посочват като проблемни за обществото ни също и монополите, високите битовите сметки, лошата инфраструктурата, демографията (обезлюдяването и емиграцията на младите).", "date": "2018.01.30", "title": "63% от българите не искат Истанбулската конвенция"}
{"url": "http://standartnews.com/balgariya/in_memoriam_prof_stanish_bonev__novatorat_v_sotsa-367771.html", "text": "  Позволете ми – в тежките времена на нашата скръб – да споделя малко думи за един голям човек! За учения, за преподавателя и за човека проф. Станиш Бонев! Ще ни липсва един уникален учен-икономист! Академичната общност го почиташе и ще го почита като всеобщо уважаван и признат учен икономист-новатор, който притежаваше ярко нетрадиционно мислене. Нашето поколение имаше радостта и гордостта да се обучава от велики учени! Всеки от тях беше светла личност, имаше силен характер и притежаваше дълбоки познания. Това, което отличаваше проф. Станиш Бонев сред другите личности, беше неговият земен начин на икономическо мислене. Стъпил здраво върху българската земя, познавайки отлично българският национален характер, той предлагаше идеи и решения, които бяха силно продуктивни и които можеха да ускорят развитието на България! Този земен начин на мислене се дължи на трудния му, но щастлив по своему жизнен път. Той се изгражда в неговото житие на селско дете, пернишко работническо момче, минава през изстраданите в бедност студентски години, за да стигне до върха, или както той го нарича „най-горното стъпало на професионалната съдба\" - председател на Държавния комитет за планиране и заместник председател на Министерския съвет на Република България. Нетрадиционният изследователски подход на проф. Станиш Бонев не беше самоцелен. Новаторските му за онова време идеи бяха свързани с желанието да се комбинира националното социално-икономическо планиране с икономическите лостове. Неговите идеи бяха претворени екипно в така наречената тогава „нова система на ръководство на икономиката\". Авторите на „новата система\", между които беше и проф. Станиш Бонев, съдействаха за постепенното въвеждане на механизмите на пазарната икономика и за тяхното съчетание с централизираното социално-икономическо планиране. Същността на тази нова система се свеждаше до ограничаване на административните методи на създаване и разпределение на благата и даване простор на стоково-паричните отношения. По онова време, за сравнение, на думи се признаваха стоково-паричните отношения, но на практика стойностните категории - печалба, данъци, работна заплата, мита и всички други, бяха, образно казано, мумифицирани от свръхцентрализираното управление на икономиката и не функционираха нормално. Обратно казано, проф. Станиш Бонев в голяма степен и с радетелите за повече стоково-пазарни отношения в Унгария. А ако се взрем в настоящето, ще открием приложението на подобни идеи в Китай, във Виетнам и в други страни. С други думи, учени от ранга на проф. Станиш Бонев още преди половин век виждаха по-напред и по-надалеч от всички бъдещото на успешното социално-икономическо развитие. Справедливо е да отбележи, че тези свои теоретически постановки проф. Станиш Бонев отстоява по-късно и на практика – като председател на Държавния комитет по планиране, като водач на българската делегация в Комитета за планова дейност при СИВ и при координацията на националните планове с другите страни. Достойна за адмирация е неговата позиция като гражданин и държавник, когато през 1985 г. неотстъпно отстоява националните интереси при координацията на плановете с бившия СССР и другите страни-членки. Разбираема е и болката по този повод за това, че макар да е понесъл своя „Кръст Господен\", е изоставен сам под знака на тогавашните политически интереси. На неговите лекции нямаше празна зала, характерна за съвременните времена! Не само нямаше празна зала, а в залата не можеше да се диша от препълване! Не само потокът от студенти по разписание, но и студенти от други специалности, както и преподаватели – асистенти, доценти и професори, идваха на неговите лекции не просто от любопитство, а от искреното желание да научат нещо ново и интересно. Винаги преподавател имаше какво да научи от проф. Станиш Бонев за новостите в икономическата теория и практика. Когато лекционният час свършваше, лекцията не свършваше. По време на междучасията, в коридора или в кабинета му, студенти и асистенти го заобикаляхме, и говорехме с него. Той ни ценеше като свои колеги и приятели - слушахме го внимателно и спорихме с него като равни – без страх от „неправилността\" на аргументите. Учеше ни като преподаватели преди вземане на решения да мислим, да разсъждаваме, да използваме теорията, но да не бягаме и от практиката. Той не пишеше на изпит оценка слаб (2), а връщаше студента да научим основни неща и отново да се яви на изпит. Проф. Станиш Бонев беше не само красеше титлата „професор\", но беше роден педагог! Равен на всички, обосновавайки теоретично позициите си, той ни учеше да бъдем изследователи, но оставайки хора! Проф. Станиш Бонев ни научи на най-важното в нашия живот: да обичаме, да се радваме и да страдаме за другите хора. Да бъдем човечни! И ако днес изпращаме тленните му останки, по частица от него остава в нашите сърца и ще живее в тях! Поклон пред светлата му памет! * * * * * * * * * * * * * Предстоеше дискусия по цялата гама на стокообмена и балансирането му за петгодишния период. Разискванията продължиха три дни и все не излизахме от задънената улица. Третата вечер, беше вече късно, когато Николай Константинович покани мен и Белчо в неговия кабинет, редом до заседателната зала. Пихме чай. Изведнъж вдигна телефона и каза, че ще говори с Никовай Рижков, вече председател на Министерския съвет на Съветския съюз. Дълго говориха по \"ВЧ\". Рижков от време на време говореше силно, чак ние чувахме за какво негодува. След приключване на разговора Байбаков, с наведена глава съобщи, че утре в 11 ч. трябва да се явим при Рижков в Кремъл. Предложи за днес да приключим заседанията. Още една безсънна нощ! На 29 септември, 15 мин. по-рано от определения час се срещнахме пред зданието на правителството в Кремъл. Влязохме в заседателната зала на Министерския съвет и застанахме от лявата страна на масата. Пристигна Димитър Жулев. От къде беше научил за срещата не разбрахме. От отсрещната врата в залата влезе Николай Рижков. Седна от другата страна на масата, без дори гласно да ни поздрави. Положи двете си ръце на двата съседни стола и даде знак с глава на Байбаков да говори. Гледаше с каменно лице и блуждаещ поглед. Байбаков говори не повече от 10 минути и приключи. Бях от дясната му страна, до мен - преводачката. Когато й казах: - \"започвам\", Н. Рижков проговори. Предавам точните думи, врязали се дълбоко в съзнанието ми: - Виждате ли вратата, от която влязох? - Обърна лице към нея. Всички последвахме погледа му, а той продължи. - Сега оттам ще влезе човек с два чувала. В единия ще сложим и завържем Николай Константинович, а в другия - Станиш Бонев. Виждате ли вратата от която влязохте? Всички отправихме поглед към нея. - Нея ще отворим и на прага ще сложим двата чувала. Ще минем всички през тях, дано двамата разберат какво значи съветско-българска дружба! Стана и бързо се отправи към кабинета си. Настъпи гробна тишина и суетене минута, две. Тръгнахме си. На летище София ни чакаше Леонид Греков.  Ръкувахме се, дори си позволи да ме прегърне. От VІР се обадих на Т. Живков. Той поръча веднага да отида при него в Централния комитет на партията. Там вече бяха Гр. Филипов, О. Дойнов, М. Балев и Нико Яхиел. Информирах накратко за преговорите. Съзнателно икономисах срещата и \"чувалите на Н. Рижков\". Знаех, че има кой да го информира, ако още не бе го направил. Загледах как присъстващите ще реагират. Т. Живков попита: - Е, какво ще кажете? Всички мълчаха. Гр. Филипов искаше да вземе думата, но генералният отсече: - Предлагам да дадем на Станиш отлична оценка за преговорите. Сега ще извикам съветския посланик,, за да му кажа и аз нашата позиция. Позвъня. Влезе секретаря му Петров и се разпореди. Всички излязохме. С Гр. Филипов вървяхме заедно до сградата на правителството. Мълчахме. В асансьора му казах: - Понесох \"Кръста Господен\".", "date": "2018.01.30", "title": "IN MEMORIAM: Проф. Станиш Бонев - новаторът в соца"}
{"url": "http://standartnews.com/lyubopitno/idvat_super_sinya_karvava_luna_i_palno_lunno_zatamnenie-367732.html", "text": "„Топлото време ще продължи до петък. В сряда студен фронт ще премине през България и ще понижи температурите с няколко градуса, след което ни очаква стабилизиране на времето, а в петък температурите могат да достигнат до 17-18 градуса. В петък срещу събота в Западна България ще вали сняг, а в Източна България – дъжд\", заяви в студиото на Нова тв климатологът доц. Георги Рачев. „Изпращаме много топъл януари месец. Валежите над България са нормални, което е добре за посевите\", каза още доц. Георги Рачев. Рядкото застъпване на астрономически явления ще има в следващите няколко дни. Супер синя кървава Луна и пълно лунно затъмнение ще наблюдаваме в нощното небе на 31-ви януари. Освен това в другия край на Земята ще се наблюдава пълно слънчево затъмнение.", "date": "2018.01.30", "title": "Идват супер синя кървава Луна и пълно лунно затъмнение"}
{"url": "http://standartnews.com/mneniya/porednoto_uzhilvane_na_patsientite-367766.html", "text": "След като паднаха лимитите на болниците за 2015 г. с решение на Върховния административен съд , лека надежда за подобряване на финансовото положение просветна в душите на медицинската гилдия. Тя обаче изгасна за часове, защото от пресслужбата на Националната здравно-осигурителна каса светкавично разпространиха официално становище, че съдебното решение не води до последици за касата. Изплатените на болниците средства през 2015 г. са били 1 523 882 392 лв., съобразно възможностите на Закона за бюджета на НЗОК тогава, а те надвишават определените прогнозни стойности от 1 450 544 508 лв. С други думи НЗОК категорично отказва да плати за извършената надлимитна  дейност, колкото и законна да е тя. Очевидно, както и правилно заключва съдът -стига се до парадокс: болницата не може да откаже да лекува пациента и следва да го лекува за своя сметка, ако е изчерпала лимита си. Според БЛС, вследствие на решението на ВАС, изпълнителите на медицински услуги са в правото си да търсят дължимите им суми, включително и отговорност за причинените им вреди. Но стига да могат да докажат претенциите си с необходимите документи, а това е повече от ясно, че ще се случи. Не подлежи на съмнение, че работата в условията на лимити е една от предпоставките за влошаване на финансовото състояние на лечебните заведения. Освен това клиничните пътеки като финансов инструмент за заплащане на извършената медицинска помощ отдавна са изчерпали своята функция и би следвало да се преосмисли тяхното прилагане възможно най-бързо. Очаква се всички заинтересовани да заведат дела и да претендират за част от близо 60-те млн. лв., които им дължи НЗОК. Почти сигурно е, че нито едно лечебно заведение няма да сключи извънсъдебно споразумение, което означава, че на касата ще се наложи да плаща и лихви, които едва ли ще бъдат по-малко от 5-6 млн. лв. Към тази сума трябва да се добавят минимум 6-10 млн. лв. за адвокатски хонорари. Освен това всеки изпълнител на медицински услуги ще съди фонда за пропуснати ползи, защото с тези средства е могъл да си осигури нова апаратура, да ангажира водещи специалисти или да въведе иновативни лечебни технологии. От чий джоб ще излязат всички тези средства? Отговорът е ясен – от НЗОК, което означава от нас – здравно осигурените пациенти, които всеки месец си плащат вноските. Вместо за здраве, те ще бъдат похарчени за адвокатски хонорари, за лихви и т.н. С други думи ще отидат на вятъра заради поредната чиновническа глупост. И отново виновни няма да има, които да понесат наказание. Затова най-ощетени ще бъдат българските граждани и най-лошото е, че за пореден път парсата ще платят най-уязвимата част от обществото – болните хора. Недоверието в здравната ни система и без това вече достигна такива размери, че пациентите не доверяват здравето си дори когато могат да получат напълно адекватно и сравнимо със световните стандарти лечение. И тъй като системата у нас обрича болните на бумащина, часове чакане и бездушие, пациентите предпочитат да се лекуват извън страната не само за сложни операции и иновативни терапии, но и когато трябва да получат бързо изследвания и лечение. В крайна сметка за всичко виновни излизат лекарите, които често получават несправедливи нападки, хули, ругатни, а не рядко и юмруци. Пациентите изливат гнева си върху тях. Почти не си задават въпроса каква е съдбата на онези 1,4 млрд. лв., които през 2010 г. бяха прелети в резерва на БНБ. Така здравеопазването беше лишено от средства за извънредни ситуации, като хепатитната епидемия в Пловдив, за която през 2007-2008 г. беше осигурено финансиране. Медиците си гледат добре работата, но здравната система е зле конструирана и тя генерира лошите резултати – хроничен недоимък. Причините са две: първо - парите за здраве са много малко, и второ – трябва да се реши законодателно как да се използват тези пари. Много са хората, които се съпротивляват срещу реформата в здравеопазването, „защото сегашната система генерира печалби на много хора, които се занимават с медицина\".", "date": "2018.01.30", "title": "Поредното ужилване на пациентите"}
{"url": "http://standartnews.com/balgariya/delyan_dobrev_zashto_elena_yoncheva_ne_podade_ostavka_tya_ne_otgovarya_na_vaprosite_mi-367758.html", "text": "Елена Йончева една седмица мълчи, не отговаря на нито един от въпросите ми. Следващият ми въпрос е - след като тя не може да опровергае тези факти и не може да отговори на въпроси - ще си подаде ли тя оставката? Това попита на брифинг в Народното събрание депутатът Делян Добрев по повод обвяването на отказа на НС да приеме оставката му като противоконституционен и искането на БСП да си подаде оставка отново. „Миналата седмица зададох въпроси към Елена Йончева - участва ли в съдружие с офшорна фирма, 50 на 50, в която нейната фирма е подала 5 хил. лева, а офшорката е превела 315 хил. лева\", посочи той. „Кое лице е пълномощник на тази офшорка, Зорница Блъскова ли е? Тя има ли съдружие с Георги Георгиев във фирма, която според доклади е източила 42 млн. лева от КТБ?\", попита Делян Добрев. „С документи в националния ефир опровергах всички лъжи и клевети на Елена Йончева. Балонът, който надуваше през последните 4-5 месеца се спука\", заяви той. „В края на декември, след решение на ПГ на ГЕРБ, изтеглих молбата си за оставка. Направих това не само заради решението на колегите и пълната им подкрепа, а и заради подкрепата от обществото\", каза още депутатът. \"С нетърпение очаквахме решението на Конституционния съд. Настоящото Народно събрание обсъди оставката на колегата Делян Добрев\", заяви от своя страна депутатът Данаил Кирилов. - От ПГ на ГЕРБ подкрепихме нашия колега. Той защити името си, ние защитихме неговото име\", каза още той.", "date": "2018.01.30", "title": "Делян Добрев: Защо Елена Йончева не подаде оставка, тя не отговаря на въпросите ми?"}
{"url": "http://standartnews.com/balgariya/ministri_i_ucheni_blagodariha_na_prezidenta_za_politikata_ni_na_balkanite-367767.html", "text": "Държавите от Балканите трябва да демонстрират ясно своето единство и политическата си воля пред европейските институции за създаването на международен Институт за устойчиви технологии в Югоизточна Европа. Този проект ще насърчи процеса на европейска интеграция в нашия регион в областта на науката, образованието и медицината, и ще създаде нова перспектива за технологичен обмен и реализация на младите учени, заяви президентът Румен Радев, който се срещна днес на \"Дондуков\" 2 с членовете на Управителния съвет на Югоизточния Европейски международен Институт за устойчиви технологии. Сред участниците в срещата са били министри и заместник-министри на образованието, науката, технологиите, както и държавни секретари на страните от Западните Балкани, а също и водещи eвропейски учени, работещи в ЦЕРН. \"Необходимо е през следващите месеци да бъдат очертани основните параметри на проекта, а подкрепящите го държави да подпишат меморандум за сътрудничество, който да бъде представен пред Европейския съюз. Българското председателство на Съвета на ЕС трябва да бъде използвано за постигането на напредък. От изключително значение е този Институт да бъде припознат като част от европейската научна инфраструктура, за да бъде осигурено неговото финансиране\", е подчертал още Румен Радев на срещата. Представителите на балканските държави са изразили признателността си към България, която поставя като основен приоритет на своето председателство на Съвета на ЕС европейската перспектива на региона. Научните общности на Балканите отдавна общуват без ограничения на универсалния език на науката и е важно те да бъдат подкрепени и от политическите лидери, е било посочено по време на разговора. Изразена е била и благодарност към президента Румен Радев, в чието лице учените от региона срещат необходимата подкрепа на високо равнище за осъществяването на този проект. Предстои в София да се състои първото заседание на УС на Югоизточния Европейски международен Институт за устойчиви технологии.", "date": "2018.01.30", "title": "Министри и учени благодариха на президента за политиката ни на Балканите"}
{"url": "http://standartnews.com/balgariya/ochakva_ni_topal_fevruari-367747.html", "text": "В началото на февруари ще бъде предимно слънчево и доста по-топло от обичайното. Това съобщиха от Националния институт по метеорология и хидрология (НИМХ) при Българската академия на науките (БАН), цитирани от \"Фокус\". Средната месечна температура за февруари в Северна България и високите полета е от 0 до 2 градуса, в Южна България и по Черноморието – между 2 и 5 градуса, а в планините – между минус 8 и минус 3 градуса. Средната месечна сума на валежите в равнините е между 30 и 50 mm, в планините – между 40 и 70 mm, за Рило-Родопския масив и Странджа от 60 до 100 mm. Тази година се очаква средната месечна температура да бъде около и над нормата. В по-голямата част от страната най-ниските температури през месеца ще бъдат между минус 14 и минус 9 градуса най-високите - между 17 и 22 градуса. Месечната сума на валежите ще бъде около и над нормата. В началото на месеца ще бъде предимно слънчево и доста по-топло от обичайното, особено в Източна България, където ще духа умерен югозападен вятър. На 3-ти ще завали дъжд, а от северозапад бързо ще нахлува студен въздух и със застудяването дъждът ще преминава в сняг. Впоследствие валежите ще спрат, облачността бързо ще се разкъсва и намалява. Ще е ветровито и относително по-студено. През втората половина на десетдневието температурите все още ще са по-високи, но по-близки до обичайните. Отново ще има условия за превалявания, отначало от дъжд, последвани от временно понижение на температурите, при което в Западна и Северна България за кратко ще има и сняг, без да се образува трайна снежна покривка. През второто десетдневие температурите ще се понижат още и ще се колебаят около средните. Ще има и дни със спокойно и слънчево време. Повишена вероятност за валежи има около 12-и и през втората половина от десетдневието. Те ще са последвани и от краткотрайни застудявания. През третото десетдневие по-голяма е вероятността температурите да бъдат около нормата. Остава и вероятността за чести валежи.", "date": "2018.01.30", "title": "Очаква ни топъл февруари"}
{"url": "http://standartnews.com/balgariya/miyat_ulitsite_v_sofiya_zaradi_mrasniya_vazduh-367756.html", "text": "Във връзка с подходящите метеорологични условия, както и във връзка с прогнозата за нивата на фини прахови частици Столична община възложи започване на механизирано извънредно метене и миене на улици, съобщиха от общината. Днес екипите на почистващите фирми извършват механизирано и ръчно метене в райони Слатина, Красна поляна, Красно село и Надежда. Почистването на регулите на уличните платна, разделителните ивици и миенето цели подобряване качеството на атмосферния въздух Във връзка с подходящите метеорологични условия, както и във връзка с прогнозата за нивата на фини прахови частици Столична община възложи започване на механизирано извънредно метене и миене на улици, съобщиха от общината. Днес екипите на почистващите фирми извършват механизирано и ръчно метене в райони Слатина, Красна поляна, Красно село и Надежда, предава БГНЕС. При механизираното метене се извършва и оросяване. В Слатина на бул.\"Асен Йорданов\" се извършва миене с маркуч. На бул.\"Брюксел\" започна механизирано почистване на разделителната ивица от наноси. Поради повишаването на температурите дейностите продължават и в утрешния ден, като ще се извършва миене в Красно село, Красна поляна и Надежда. Почистването на регулите на уличните платна, разделителните ивици и миенето цели подобряване качеството на атмосферния въздух.", "date": "2018.01.30", "title": "Мият улиците в София заради мръсния въздух"}
{"url": "http://standartnews.com/balgariya/konstitutsionniyat_sad_razmaha_prast_na_parlamenta_zaradi_delyan_dobrev-367743.html", "text": "Конституционният съд обяви за противоконституционен отказа на Народното събрание от 4 октомври 2017 г. да прекрати предсрочно пълномощията на народния представител Делян Александров Добрев на основание на подадена от него на 3 октомври 2017 г. оставка. Решението е подписано с особени мнения на съдиите Кети Маркова, Анастас Анастасов, Гроздан Илиев и Филип Димитров, съобщиха от съда. Съдиите Кети Маркова и Анастас Анастасов считат, че искането е допустимо и разгледано по същество е неоснователно. Съдиите Гроздан Илиев и Филип Димитров намират искането за недопустимо. На заседанието са присъствали 11 конституционни съдии.", "date": "2018.01.30", "title": "Конституционният съд размаха пръст на парламента заради Делян Добрев"}
{"url": "http://standartnews.com/balgariya/borisov_kadeto_ima_gazoprovodi__nyama_voyni_da_otstoyavame_nashiya_interes-367741.html", "text": "Там, където има газопроводи няма войни, дипломатично, тихо, спокойно, мотивирано да отстоим нашия интерес, защото той не би могъл да бъде в интерес на други държави. България и Македония дадоха голям пример в Европа, че и на Балканите има държави, независимо от големите противоречия в миналото, които са подписали договор и нещата тръгват напред. Това заяви премиерът Бойко Борисов по време на 12-та годишна среща на бизнеса с правителството. На форума участие вземат министърът на финансите Владислав Горанов, управителят на БНБ Димитър Радев, анализаторът Иван Кръстев и др. Сред основните въпроси са тези за човешките ресурси на пазара на работна ръка и демографската криза. Борисов говори на тема: „Какво може да направи правителството за задържане и развитие на човешкия капитал. Икономическата стратегия на кабинета и приоритетните европейски политики\". Благодарение на учителите много деца се върнаха в образователната система, а що се касае до икономиката и финансите, мисля, че ни е сме от най-дисциплинираните в ЕС, спазваме си правилата, но се надявам нашето общество да знае, че България се отнася ангажирано към ангажиментите си, продължи Борисов. И всички, които са дошли на нашата граница са видели, че мигрантската вълна е нула, по дни мога да ви кажа, че е нула. Всички стигнаха до извода, че споразумението с Турция трябва да се преподпише и да намерим разумно решение, с европейските колеги, работим по тази тема, подчерта той. Не обичам да деля Балканите на Западни и други. Борисов призова и други държави на Балканите да последват примера на България. Той изброи приоритетните оси на коридорите досега, както и основните, която трябва да се направят. Борисов иска и третият мост на Дунав между България и Румъния да стане факт. Като допълни, че средства за тези проекти могат да се намерят. Който инвестира- той ще има влияние, смята Борисов. И призна, че тук имат огромно влияние и Турция, и Русия, и Китай, по различни причини. Трябва да поработим и по темата Европа- Китай. Затова ние правим правилните неща, смята премиерът. България ще продължи да има геостратегическо място като газопреносна система или ще стане само клиент- чувам и двете мнения, посочи Борисов. На тези, които изразяват обратното на моето за газовия хъб, което за радост и ЕК, и канцлерът подкрепиха само преди дни, трябва да кажат- ние се отказваме от огромните инвестиции, направени от държавата, милиарди в газопреносната система и ще станем само клиент. Аз специално считам, че това не мога да го допусна и не е редно да го дописна, и работим много активно това да се случи, каза Борисов. Всички прогнози на анализатори, че Украйна няма да бъде заобиколена, защото южното трасе са НАТО-вски държави, също се оказаха много грешни. НАТО-вска Гърция, НАТО-вска Турция, НАТО-вска Италия поеха ПОСЕЙДОН- южния газов коридор за сметка на транзита през Украйна. И на 1-ви януари 2019 г. ние ще осъмнем с „Турски поток\". Всички,които говориха, че руснаците нямали пари, нямали как да го построят, било дълбоко морето, какви ли басни не чух тогава- съобразихме се с нашите европейски партньори, лоялност демонстрирахме... и в момента над 450 км „Турски поток\" са готови,подчерта Борисов. А тръбите на нашите пристанища, които бяха, все повече намаляват , добави той. Ние като държава добре трябва да си направим сметката, запазвайки изключителната си лоялност към ЕС и НАТО, но дипломатично, тихо, спокойно, мотивирано да отстоим нашия интерес, защото той не би могъл да бъде в интерес на други държави, отбеляза премиерът. Да загубим ние транзита в полза на Гърция, Турция и Италия не считам, че е нещо, което български политик би одобрил. Може да има и обратното мнение, но поне аз така считам, каза той. А там, където практиката го показва, има газопроводи, там няма и войни, отбеляза по въпроса Борисов. Има там, където няма нищо, добави той. Борисов говори и за имиджа на България, за внушенията към страната ни от миналото, като даде пример, че в съзнанието на много хора страната ни е тази, от която е стрелеца по папата. България е готова за Шенген и всички европейски държави го признават, с изключение на една- заради собствената си сигурност и страх има резерви, каза Борисов в отговор на въпрос от залата. Ние сме си свършили работата, границата не е непробиваема, тази ограда е да спре един натиск, категоричен бе той.", "date": "2018.01.30", "title": "Борисов: Където има газопроводи - няма войни, да отстояваме нашия интерес"}
{"url": "http://standartnews.com/balgariya/vitseprezidentat_imame_nuzhda_ot_hora_s_energiyata_na_stambolov-367742.html", "text": "\"Френският вестник \"Фигаро\" някога написа за Стамболов, че той е въплъщение на българската енергия. От тази енергия и от този пример имаме нужда днес повече от всякога\", заяви вицепрезидентът Илияна Йотова на церемонията по повод 164 години от рождението на Стефан Стамболов, пред паметника на революционера и държавник в София. Това съобщиха от прессекретариата на президента. Според Илияна Йотова максимата, че не е важно колко дни има в живота ти, а колко живот има в дните ти, сякаш е писана за Стефан Стамболов - само на 33 години революционер, борец за освобождение, политик, държавник в едни от най-трудните периоди в нашата история. \"Днес образът на Стамболов, именно в своята противоречивост, трябва да служи като пример на съвременни лидери и политици. Защото един от проблемите пред България днес е острият дефицит на силни хора, на хора, които могат да отстояват своите идеи, да се борят за страната си, да се борят за националното\", е отбелязала вицепрезидентът Йотова. По думите й Стефан Стамболов е човекът, успял да положи основите на българската държавност. \"Едни безусловно го подкрепят, други не само чакат, но желаят смъртта му\",е посочила Илияна Йотова и подчертала, че Стамболов е показал какво означава да си лидер, да отстояваш интереса на България така, както ти го виждаш. \"Колко политици и държавници днес имат своята визия за развитието на страната - дали вярна или не, но която твърдо да отстояват\",е попитала вицепрезидентът. След края на словото си Илияна Йотова е положила венец пред паметника на Стефан Стамболов.", "date": "2018.01.30", "title": "Вицепрезидентът: Имаме нужда от хора с енергията на Стамболов"}
{"url": "http://standartnews.com/balgariya/slabo_zemetresenie_kray_petrich-367735.html", "text": "Земетресение с магнитуд 2.2 е регистрирано край Петрич, съобщи дежурният сеизмолог Илиана Попова от НИГГГ към БАН. Трусът е регистриран в 22:36 ч. снощи край село Скрът. Земетресението е на дълбочина под 1 км. Няма данни трусът да е усетен на територията на областта.", "date": "2018.01.30", "title": "Слабо земетресение край Петрич"}
{"url": "http://standartnews.com/balgariya/zashto_bananite_sa_tolkova_polezni-367738.html", "text": "Бананите имат много полезни свойства за организма. Ползите от тях отдавна са известни на хората, а лечебните им свойства успешно се прилагат и в природната медицина. Вижте защо бананите са толкова полезни: Бананите са засищаща и здравословна храна, подходяща за всяко хранене, тъй като съдържат малко калории, мазнини, натрий и холестерол, а същевременно са богати на много важни хранителни вещества. В тях има много калий и са добър източник на фибри, витамин В6, витамин С, витамин А, манган, фолиева киселина. В бананите се съдържат, макар и в по-малко количество, калций, магнезий, цинк, мед, желязо, витамин Е и селен. Те са известни и като пребиотична храна, защото стимулират растежа на полезни бактерии в храносмилателния тракт. Плодовете са богати на природни захари, който бързо навлизат в кръвния поток по време на храносмилането. Въпреки че съдържат много въглехидрати, бананите са част от здравословната диета.", "date": "2018.01.30", "title": "Защо бананите са толкова полезни?"}
{"url": "http://standartnews.com/balgariya/vladislav_goranov_estestvenoto_myasto_na_balgariya_e_v_evrozonata-367740.html", "text": "Естественото  място на България е  в клуба на дисциплинирани и богати страни от европейския център, каза финансовият министър Владислав Горанов по време на 12-та  среща на бизнеса с правителството. Министърът отхвърли твърденията, че България е  най-корумпираната европейска държава. Нашата страна има от най-високите ръстове на икономиката и  в този аспект корупцията остава вестникарско внушение.  Присъединяването на България към Еврозоната  е  съвместен проект на правителството и Европейската централна банка, посочи Горанов. Големият проблем  за намиране на кадри за бизнеса е  състоянието на  висшето образование, каза Горанов. Наблюдаваме пълна девалвация на системата за висше образование и младите хора предпочитат да учат и да работят  в чужбина, подчерта той. Добрата новина е, че  тенденцията се обръща от 2012 до 2016 година около 40 хиляди души са се върнали в страната. Докато в началото са се връщали хора на възраст   40 - 65 години , то напоследък в страната  се връщат все по-млади хора. Финансовият министър посочи , че ръстът на производителността на  труда в България се увеличава с по-бързи темпове от тези в ЕС. В периода 2000 - 2016 година производителността на труда се вдига средно  с 3,4 на сто годишно, а в ЕС с 1,9 на сто. Затова ако през 2007 година имаме 28 на сто ниво на БВП на човек от населението към средните нива на Европа, то през  в 2017 година отчитаме близо 50 на сто  БВП на глава от населението от средните за ЕС, каза Горанов. Министърът посочи, че правителството ще продължи с политиката си за увеличаване на минималните доходи, за да може да приближим  доходите в страната близо до средните за Европа. В момента нагряването на пазара на труда дава шанс на бизнес процесите да се подобрят, но това трябва да върви с инвестиране в образованието и тази диспропорция между бедни и богати и образовани необразовани, посочи Горанов.", "date": "2018.01.30", "title": "Владислав Горанов: Естественото място на България е в еврозоната"}
{"url": "http://standartnews.com/balgariya/naragaha_direktor_na_promet_stiyl_v_debelt-367744.html", "text": "На охраняемия общински паркинг на ул. \"Гурко\" в центъра на Бургас е бил нападнат от маскирани и прободен с нож високопоставен служител на Металургичния завод Промет стийл-Дебелт, собственост на украинска компания. Става дума за Артем Караватий – зам.изпълнителнен директор по икономическата сигурност на завода. Караватий е паркирал \"Тойота Ланд Круизер\" и когато е излизал от джипа, при това на осветено място и в близост до охраната, по думите на жена му, е бил нападнат от маскираните мъже. Прободен е с нож, но преди това са му нанесли жестоки удари с ритници и юмруци. По време на схватката телефонът на жертвата е паднал на земята и най-важното, от което 33-годишният мъж се нуждае, е информацията в него. Пребитият и наръган с ножа е оставен окървавен на земята, след което нападателите са се оттеглили в неизвестна посока. \"Още по-страшното е, че детето ни – момче на 5 г., е било на задната седалка и е видяло всичко това, крайно травмирано е\" , каза Караватия.", "date": "2018.01.30", "title": "Наръгаха директор на \"Промет стийл\" в Дебелт"}
{"url": "http://standartnews.com/balgariya/darzhali_gladen_pitbulaubiets_obnovena-367757.html", "text": "Питбулът, който уби тригодишно дете в пазарджишкото село Мокрище, не е бил гледан и хранен добре. Това съобщи шефът на Областната дирекция по храните в Пазарджик д-р Петко Митев. Проверката на място показала, че кучето било вързано на вериги и силно недохранено. Според ветеринар, дошъл на оглед, питбулът станал агресивен заради системно гладуване. Чичото на убития Тошко се сдоби с обвинение за смъртта на детето. Преди това Димитър М. бе арестуван заедно със съпругата си Атанаска, която е леля на трагично загиналия малчуган, и бащата на детето – Стоян.  Майката на починалото момченце- Рени, която работи в Германия, вчера сутрин се прибрала по спешност, след като й се обадили за трагедията с единствената й рожба. Една от версиите, по които тече разследването, е, че Тошко е бил оставен без надзор. Районната прокуратура в Пазарджик повдигна обвинение на 35-годишния Димитър М. за недостатъчна грижа и контрол върху кучето, вследствие на което е последвало смърт на дете. Обвинението дойде, след като разследващите се сдобили с неопровержими доказателства, че чичото Димитър е действителният собственик на кучето. Ако мъжът бъде признат за виновен, го очакват до 5 години затвор и глоба от 10 000 лева. С разпореждане на прокуратурата неговият арест е удължен до 72 часа и ще се иска мъжът да остане за постоянно зад решетките. Очакваше се до края на деня бащата и лелята на детето да бъдат освободени. Съпругата на Димитър се е обявила пред разследващите като собственик на питбула. Младата жена доброволно е поела вината върху себе си, тъй като е майка на двумесечно бебе и трудно би останала за дълго в ареста. Разследващите установяват как точно момченцето се е озовало при опасното куче. Предполага се, че с нещо детето е подразнило питбула. Вчера той в ромската махала на Мокрище. Кучето ще бъде наблюдавано от ветеринари в продължение на седмица, за да се отхвърли вероятността да има бяс, съобщи д-р Петко Митев. Дотогава по закон кучето не може да бъде транспортирано. Оставено е вързано на двора, където е живяло и досега, като на обитателите на къщата е разпоредено точно какво да правят, докато то е в дома им. По време на прегледа от ветеринар  питбулът се държал изключително дружелюбно с непознатите за него полицаи и лекари. Сигурно е, че именно питбулът е умъртвил момченцето. Защо – експерти тепърва ще установяват. Животното нито е гледано, нито е хранено както трябва, коментира д-р Митев. Няма чип, не е ваксинирано, не е обезпаразитено, никога не го е преглеждал ветеринар. „Кучето има вид на недохранено, на видима възраст около 4 години. По данни на хората, които го отглеждат, то било прибрано преди около 2 години. Няма ветеринарно-медицински документи, няма чипиране, не са провеждани ваксинации и обезпаразитяване\", поясни д-р Митев. Той посочи, че проверките за това, дали се спазва законът за отглеждане на домашни животни, са задължение на общината. Рано е да се каже дали гладът е причина за неочакваната му агресия – това ще установява експертиза в досъдебната фаза, в която ще бъдат включени и експерти по поведение на кучета – етолози. По принцип питбулът не бил агресивен, даже съседи го описват като дружелюбен. Винаги бил на каишка, според съседи не е обучаван за бой. Днес обаче Мокрище бе като разбунен кошер, предаде Дарик радио. Местните се чудеха защо питбулът не е прибран на безопасно място в приют, преди при него да е влязло друго дете и да се случи нова трагедия. Ромите в махалата твърдят, че Тошко е било добре гледано дете. Майка му работела в Германия и той бил оставен на грижите на баба си. В понеделник отишъл на гости на леля си Атанаска. Тя го нахранила, след това момченцето казало, че отива до тоалетна и не се върнало повече. Лелята, която била в къщата и се грижела за двумесечното си бебе, решила, че Тошко е отишъл в близката къща на баба си, която пък също била спокойна, че детето е под грижите на лелята. Предполага се, че междувременно то е отишло при кучето, а как се е стигнало до фаталната схватка, никой не може да предположи. \"Тошко идваше всеки ден при леля си, заради бебето. След като детето не се прибра, аз се обадих и попитах къде е. Той е бил нахранен, след това отива да пишка. Никой не е знаел, че е при кучето\", разказа бабата на детето. Всичко  станало, когато лелята е повивала бебето. \"Тя отива да си простира дрехите и вижда кучето цялото в кръв. Тя се опитва да го дръпне и то я захапва и нея. След това мъжът бие кучето с дърво, за да я пусне. Детето лежеше до кучето\", обясни жената. като разбрал какво е направило. Спрели го полицаите, като му обяснили, че убийството на гръбначно животно също е наказуемо. Според една от версиите бащата и детето били на гости при свои приятели. Докато компанията се веселяла, детето излязло на двора и се доближило до вързаното куче, което познавало. Въпреки че кучето е било вързано, то е успяло да захапе смъртоносно 3-годишното момче. Местни обаче твърдят, че не е вярно, че докато детето е умирало в схватка с домашния любимец, възрастните от фамилията пиели и се веселили. По думите на съседи, по време на инцидента чичото Димитър бил в командировка в Стара Загора. Шефът му – собственик на строителна фирма - лично го докарал. Бащата Стоян също бил на работа. Родата на загиналото нелепо момченце живее в къщата под наем от март миналата година. Тя е собственост на Недко Неделчев, който изтръпнал, като си видял имота в телевизионните репортажи. Мъжът казва, че неведнъж е имал проблем с квартирантите, искал да ги гони през декември, но му дожаляло за лелята Атанаска, която е с двумесечно бебе на ръце.", "date": "2018.01.30", "title": "Държали гладен питбула-убиец /ОБНОВЕНА/"}
{"url": "http://standartnews.com/balgariya/politsiyata_provezhda_natsionalna_aktsiya-367746.html", "text": "Специализирана полицейска операция по линия на активния криминален контингент се провежда на територията на цялата страна. Това съобщиха от пресцентъра на МВР. Към момента обаче няма задържани. Работи се по дела, които са процес на разследване съвместно с прокуратурата. Операцията продължава.", "date": "2018.01.30", "title": "Полицията провежда национална акция"}
{"url": "http://standartnews.com/balgariya/mitropolit_nikolay_s_pocheten_znak_za_liderstvo-367751.html", "text": "Пловдивският митрополит Николай стана носител на Почетния знак за лидерство на Института по лидерство към УниБИТ. Тържествената церемония се състоя в Народната библиотека в присъствието на духовници от Светия синод, на зам.областния управител на Пловдив, на преподаватели, научни дейци, военни и общественици. Наградите, в категория за духовност и за държавност, бяха връчени от проф. Стоян Денчев и проф. Светлана Шаренкова. Митрополит Николай произнесе огнено слово за ролята на БПЦ в отстояването на държавността и за силата на духовността във вековното ни развитие като нация. \"Лидерът е точният човек в точното място. Тази година на точното място и в точното време бяха тези двама лауреати –Пловдивският митрополит Николай и Омбудсманът на Република България г-жа Мая Манолова\" обясни проф. Димитър Иванов мотивите на селекционна комисия за избора на носителите на приза. В 12-годишната история на връчването на престижната награда сред носителите ѝ са били: президентите Жельо Желев, Георги Първанов, лидерите на ВМРО – Красимир Каракачанов и на ДПС – Ахмед Доган, столичният кмет Йорданка Фандъкова, пловдивскиат кмет Димитър Николов, българските патриарси Максим и Неофит, председателят на БАН акад. Стефан Воденичаров, акад. Светлин Русев. Наградите се връчват в чест на рождението на Стефан Стамболов.", "date": "2018.01.30", "title": "Митрополит Николай с Почетен знак за лидерство"}
{"url": "http://standartnews.com/balgariya/inspektorat_i_meditsinski_odit_vlizat_na_proverka_v_komisiyata_za_lechenie_v_chuzhbina-367762.html", "text": "С днешна заповед на министър Ананиев Инспекторатът на Министерството на здравеопазването и Изпълнителна агенция „Медицински одит\" влизат на проверка в Комисията за лечение в чужбина (КЛЧ). Здравният министър реагира веднага след писмо от съпругата на починал гражданин, кандидатствал за финансиране на трансплантация пред КЛЧ през юли 2016 г. Проверката ще обхване трансплантациите на органи за периода от 01.07.2016 г. до 31.12.2017 г., като детайлно ще бъдат обследвани досиетата на всички пациенти, сезирали Комисията. Докладът трябва да бъде представен на министъра до 20 февруари. „Ще разберем кой точно не си е свършил работата от администрацията, за да може да си понесе отговорността. Министърът ще бъде безкомпромисен\". Това посочи зам.-министър Бойко Пенков на извънреден брифинг. Той обясни, че този случай е във фокуса на вниманието на МЗ и вече е получено становище от проф. Валтер Клепетко от Университетска болница - Виена, в което се казва, че трансплантацията е невъзможна заради общото състояние на пациента. От началото на годината комбинирана проверяваща група изследва цялостната дейност на Комисията за лечение в чужбина и се очаква до дни да представи доклада си на министъра. Целта на анализа е в Комисията за лечение в чужбина да се направят такива промени, които да са в услуга на хората, стана ясно още от думите на д-р Бойко Пенков. „Искаме да подобрим дейността на Комисията, така че от една страна да няма административно забавяне на процедури, а от друга страна да няма злоупотреба с права\", посочи още зам.-министърът.", "date": "2018.01.30", "title": "Инспекторат и Медицински одит влизат на проверка в Комисията за лечение в чужбина"}
{"url": "http://standartnews.com/balgariya/tsatsarov_naredi_proverka_v_bdzh-367760.html", "text": "Главният прокурор Сотир Цацаров разпореди на Софийска градска прокуратура да извърши проверка по повод на излъчения репортаж в Нова телевизия за злоупотреби в БДЖ – Товарни превози. Ще бъдат проверявани твърденията за некачествен ремонт на локомотивите, сключване на неизгодни договори с външни изпълнители на ремонта, както и изплатени трудови възнаграждения без основание на лица, назначени формално в системата на БДЖ. В хода на проверката ще бъдат изискани материалите от Нова телевизия (вкл. и неизлъчените записи) и ще бъдат снети обяснения и от длъжностни лица от БДЖ.", "date": "2018.01.30", "title": "Цацаров нареди проверка в БДЖ"}
{"url": "http://standartnews.com/balgariya/mitropolit_nikolay_tsarkvata_nyama_nuzhda_ot_mentor-367759.html", "text": "Възлюбени в Господа братя и сестри, Признавам, че приех да участвам в днешното събитие с немалко колебания. Не за нещо друго, а защото да бъда наричан „лидер в духовността\" ме смущава поне по две причини. Първата е, че като всеки православен християнин, намирам суетата за вредно и опасно качество. Ние, православните християни, дефинираме гордостта като грях и то смъртен. Да приема, а още повече да повярвам, че съм „лидер в духовността\" или „духовен лидер\" означава безвъзвратно да изпадна в този грях, което е стъпка към погубването на душата. Това, разбира се, аз не мога да си позволя. Втората причина за моето колебание е, че аз без съмнение съм един от най-критикуваните хора в България, включително от нашите най-видни интелектуалци. Няма мое действие или изказано от мен мнение, което да не е било обругано, похулено, осмяно и в най-добрия случай отминато с пренебрежение. Поради тази причина се притеснявам, дали приемайки да бъда тук сред вас, дори само с присъствието си, няма да хвърля сянка върху вашето събитие? Да наричате митрополит Николай „лидер в духовността\"! Представяте ли си колко кощунствено звучи това за мейнстрийма - общото течение на идеологията, която императивно налага на обществото своите оценки, включително за неща, които не разбира? Отсега предчувствам критиките, които ще се изсипят върху нас утре. Причината, поради която реших, все пак да дойда, е едно, за да изразя уважението си към редицата достойни мъже, включително двамата светейши български патриарси, блаженопочившия Български патриарх Максим, и нинездравстващия Български патриарх Неофит, заставали преди мен на тази трибуна. И второ, за да поговоря с хора, които, както и аз, не се страхуват да бъдат критикувани и не са склонни, както и аз не съм склонен, да се откажат от убежденията си заради сиеминутната политическа коректност. Сега, позволете ми да кажа няколко думи по повода, който ни е събрал, като искрено се надявам, че точно тази аудитория ще ми прости, ако поради неопитност в историческата наука си позволя някои съждения, почерпани по-скоро от духовния ми опит и по-малко от научната ми подготвеност, която е крайно недостатъчна, за да говоря пред толкова просветена публика за Стефан Стамболов и Църквата. Ясно е, че Стефан Стамболов е държавникът, на когото в най-голяма степен дължим изобщо съществуването на Третата българска държава. Ясно е, че неговият жизнен път и особено годините, през които той почти еднолично е държал кормилото на България, са изпълнени със светлини, но и със сенки. Историческата наука проявява известна търпимост към недостатъците на държавните дейци, когато посмъртно делата им са се оказали полезни за общонародното дело и националните интереси, такива, каквито светската историческа наука ги разбира. Неговата мъчителна смърт е изкупила голяма част от греховете му. Бог да го прости. Ясно е, също така че специално неговото отношение към Българската екзархия, т.е. към Православната църква е в известен смисъл противоречиво, ако трябва да се изразя внимателно. Известно е неговото доста твърдо поведение – изразявам се отново внимателно – към Светия Синод и по-специално към определени митрополити, които той е смятал за отклоняващи се или несъгласни с провежданата от него държавна политика. Известни са обаче, също така, неговите заслуги при издействането на султанските берати-укази за назначаване на български митрополити на катедрите на три епархии: Скопие, Велес и Охрид. Тоест, от една страна, във вътрешната политика, той се е опитвал да третира Светия Синод като инструмент за провеждане на собствената му политическа линия или поне да го елиминира като източник на алтернативни мнения. От друга страна – във външната политика, Стамболов много ясно си е давал сметка, че именно Българската православна църква, а не българската държава, е онзи интеграционен фактор, който може да обедини около себе си българската нация и да поддържа жив и бодър народностния дух, особено сред онези наши сънародници, които се намират извън пределите на Отечеството. Искам да цитирам една теза на виден наш учен, която ми направи силно впечатление. В предговора си към книгата на Димитър Маринов „Стефан Стамболов и новейшата ни история\" професор Андрей Пантев казва следното: „Този човек (Стефан Стамболов) заема особено място в немного ослепителната галерия от български държавници най-вече заради това, че разбра и приложи една днес изглеждаща ни проста идея – геополитическата уязвимост на България може да стане нейната сила, а необходимостта от покровител-ментор може да бъде трансформирана в изискването за съюзник, който да разбира, че няма вечни предимства на българския политически терен и поради това следва да показва лоялност по същия начин, по който се очаква от малката България\". В немалкия си вече опит като клирик и митрополит на Българската православна църква аз, вярвайте ми, съм видял много. И докато бях близо до блаженопочившия ни Патриарх Максим, включително по времето на разкола, и след това в битността ми, вече единадесет години, като митрополит на Пловдивската митрополитска катедра. Целият ми опит ми говори, че наложеното още по времето на Стефан Стамболов неопределено, светско отношение към Българската православна църква не е изживяно докрай, като неговите рецидиви се проявяват отново и отново. А именно – във вътрешно-политически план се допуска, че Църквата може да бъде инструмент за прокарване на определени политически виждания, а ако не може, то поне да не й се позволява да се изявява прекалено силно като източник на алтернативни мнения. Това беше видно в епохата на комунизма, още по-видно в идеологията, стояща зад разкола, като и до ден днешен подобни убеждения не са чужди на отделни политически и обществени дейци. Колкото до външната политика, то Църквата също трябва да бъде използвана като инструмент. За съжаление, за разлика от времената на Стамболов, този път не като фактор за интеграцията на българската диаспора, какъвто тя фактически е, а като инструмент за постигане на цели от по-общ, светски, да не кажа геополитически характер. Моят проблем, и аз съм абсолютно наясно с него, е, че аз разбирам взаимоотношенията между Църквата и светските начала по по-различен начин. Разбирам ги, както ги разбира или следва да ги разбира всеки православен епископ и затова търпя критики. Позволете ми сега да перифразирам професор Пантев, за да поясня мисълта си и, за да разберете защо търпя критики. Как ви звучи следната теза?: „Който иска да заеме особено място в немного ослепителната галерия от български държавници, трябва да разбере и приложи една проста идея – институционалната уязвимост на Българската православна църква всъщност е нейната сила, а привидната необходимост от неин покровител-ментор следва да бъде трансформирана в изискването за съюзник, който да разбира, че няма вечни предимства пред Бога и поради това следва да показва лоялност към българския народ и неговата вяра по същия начин, по който това го прави Българската православна църква\". Мисля, че така формулираната теза е ясна сама по себе си, но нека все пак я илюстрирам с няколко примера. Първи пример. Разколът беше опит за овладяване на ръководството на Българската православна църква и инструментализирането й за политически цели. Е, и? Какво се постигна? Какво добро се случи на България и на българския народ от този злощастен опит? Освен, че се разклати доверието в Църквата? И нейното значение като фактор в обществения дебат беше отслабено? Кой спечели от това? Българската политика? Българските политици? Или някой друг? Ето, сега например, вървят и то вървят от години опити за унищожаване на семейството, за узаконяване на семейното съжителство без брак, за разрешаване на еднополови бракове, за трети пол, утре за разрешаване еднополови родители да осиновяват деца, да ги поръчват на сурогатни майки срещу заплащане и ... не искам да продължавам с извращенията, които ни предстои да чуем, че ни очакват. От коя морална, ценностна позиция ние като общество сме против? От позицията на общочовешкия морал ли? Ами, че той, общочовешкият морал е релативен. Днес е един, утре може да е друг, в зависимост от морала на господстващата класа или, по модерному, на господстващия елит. Единствената вярна ценностна, морална опора е християнският морал. Ако ударим, ако дискредитираме, ако подчиним Православната църква и я превърнем в инструмент на текущата политика, то кое ни гарантира, че този, който утре ще диктува политиката, няма да издиктува на Българската православна църква да започне да венчава еднополови двойки? Както това вече се случва в някои деноминации, които странно защо още се наричат християнски. Българската православна църква, повярвайте ми, няма нужда от светски ментор-покровител, защото неин покровител е Господ Иисус Христос. Ако тя приеме да има светски, политически ментор-покровител, то това ще я унищожи. Впрочем, ще унищожи само институцията Българска православна църква; Едната Света, Вселенска и апостолска Православна църква е неунищожима. Тоест, ще пострада само българският народ; вселенското Православие ще си е непокътнато. Отслабвайки Църквата, отслабихме себе си. Това искам да кажа по отношение на вътрешните ментори-покровители. Друг пример. През лятото на 2016 г. ни обвиняваха защо не сме отишли на Всеправославния събор в Крит. Нападаха ни хора, които много държат ние да имаме външни ментори-покровители и да се съобразяваме с тях и с тяхната воля. Същите тези хора ни обвиняваха, че, отказвайки да участваме в едно недобре подготвено съвещание, с нехарактерен за всеправославните събори дневен ред, всъщност сме изпълнявали волята на други външни ментори-покровители, които следвало да са в конфликт с първите, а ние в Българската православна църква сме, видите ли, някакви играчки в ръцете на едните ни външните ни ментори, за сметка на другите. С този акт обаче ние показахме, че дължим лоялност само и единствено към хилядолетната православна вяра на нашия народ и я изповядваме и практикуваме така, както разбираме заветите на единствения наш Покровител и Защитник Иисус Христос. Външни ментори-покровители не ни трябват; добре дошли са съюзници, които са лоялни към българския народ и неговата вяра, както е лоялна към праотеческата вяра Българската православна църква. Трети пример и с него приключвам. Само преди месец Светият Синод беше подложен на силен натиск от граждански кръгове незабавно, веднага, безусловно и без оглед на „някакви си там канони\" да признае автокефалия на Православната църква в съседната Република Македония. Виждам, че сега вече никой не настоява на това, а мнозина, които скандираха пред сградата на Светия Синод, сега признават на половин глас, че Синодът ни май е постъпил мъдро, като е предпочел да предостави решаването на този въпрос на Божията воля, която се проявява положително само тогава, когато се спазват установените от Него правила и принципи. Няма да кажа нищо повече по този въпрос, защото всяко изказване рискува да бъде изтълкувано погрешно. Но, повярвайте ми и за това, че това, което на някои се привижда като институционална слабост на Българската православна църква, всъщност е нейната сила. Имайте ни, моля ви, малко доверие.Трябваше да говоря за духовност, а сякаш повече говорих за държавност. Всъщност, основното, което ми се искаше да кажа е, че българската държавност не може да съществува без духовност. Българската духовност, колкото на някои това да не им харесва, е формирана такава, каквато е, от Православната църква. Всяко насилване върху духовността да се превие и да заеме форма различна от православната християнска – било то някаква форма на ново езичество или на някакъв нов синкретизъм – заплашва директно българската държавност. Надявам се, че всички тук събраните, имаме достатъчно натрупан житейски опит, за да сме видели пряката причинно-следствена връзка между разрушаването и подмяната на традиционния морал, който се поддържа от традиционната вяра и разрушаването на държавността. Няма такива политически или обществени цели, които могат да оправдаят подчиняването и инструментализирането на Църквата. Православната църква е особено явление. Тя е основана от Господ Иисус Христос, Тя е Богочовешки организъм, за нея Господ Иисус Христос, каза, че „портите адови няма да й надделеят\" (Мат.16:18), на нея - Църквата - Христос обеща, че ще бъде с нея до свършека на света. Православната църква е наистина особено явление. Всеки опит за нейното подчиняване от страна на държавата завършва с катастрофа за държавата. Всеки опит за изтласкването й вън от обществото завършва с катастрофа за обществото. Всеки опит отделни личности да се поставят над Църквата, в нейната съборност, завършва зле за тези личности. Ако искаме в днешните бурни времена да съхраним българската държава и българското общество, трябва да сме си един на друг не ментори, а съюзници. Съюзници, които са лоялни един към друг, защото са лоялни към българския народ и към неговата православна вяра. И, благодаря на професор Андрей Пантев за неговите думи, които дадоха импулса за тези разсъждения, с които се надявам да не съм ви отегчил. Призовавам над всички вас Божието благословение! Бог да пази България!", "date": "2018.01.30", "title": "Митрополит Николай: Църквата няма нужда от ментор"}
{"url": "http://standartnews.com/balgariya/resheno_terez_i_masud_zaminavat_za_holandiya-367763.html", "text": "Лъвчетата Терез и Масуд ще бъдат изпратени утре в спасителен център в Холандия, където ще им бъде оказана необходимата помощ. Това стана ясно на извънреден брифинг в МОСВ. \"Решението е намерено\", обяви министър Нено Димов, чиято оставка искаше днес групичката протестъри. \"Целта е да се направи най-доброто за здравето на двете лъвчета. В България няма достатъчно възможности и не могат да име се окажат необходимите грижи. По тази причина най-доброто за тях е да бъдат изпратени в специализиран център в Холандия. Там разполагат с необходимата експертиза и ще им бъде оказано необходимото лечение\", мотивира се Ненов.", "date": "2018.01.30", "title": "Решено! Терез и Масуд заминават за Холандия"}
{"url": "http://standartnews.com/balgariya/koga_shte_svarshi_gripnata_epidemiya-367734.html", "text": "„Краят на януари е пикът на грипа. Обикновено, ако на четвъртия-петия ден температурата не мине и исмптомите, които са свързани с болка, с главоболие, с болки по ставите, и се появи някое от усложненията – смяна на характера на кашлицата, храчките придобиват зеленикав оттенък, стават гнойни. Тогава трябва да се потърси за втори път лекарска помощ, защото може би това е бактериалната пнемония\", заяви в студиото на „Здравей, България\" проф. д-р Тодор Кантарджиев – Национален център по заразни и паразитни болести. По думите му, когато няма усложнения, грипът минава за около седмица. Но трябва да се внимава през следващите седмици, защото имунитетът е намален и може друга вирусна или бактериална инфекция да го удари втори път. „Грипът обикновено не повтаря. И нещо интересно – когато един боледува, дреги трима души не боледуват, но те са носители на грипния вирус\", каза още проф. д-р Тодор Кантарджиев – Национален център по заразни и паразитни болести. Той похвали здравните власти в Перник, които обявиха 3-дневна грипна епидемия и сега имат три пъти по-малко заболели отколкото в пика на грипа. И посъветва хората да се предпазват с маски.", "date": "2018.01.30", "title": "Кога ще свърши грипната епидемия?"}
{"url": "http://standartnews.com/balgariya/prolet_zhivakat_skacha_do_18_gradusa-367713.html", "text": "Днес времето ще се задържи предимно слънчево. Ще духа слаб до умерен вятър от запад-северозапад, който през деня ще се усили. Минималните температури ще са между -2 и 3 градуса, максималните през деня ще достигнат до 13-18. Най-високите температури ще е в Пловдив и Сандански. По Черноморието ще е предимно слънчево. Ще духа слаб до умерен вятър от запад-югозапад, който до края на деня ще се ориентира от северозапад. Максималните температури ще са 12-15°. Температурата на морската вода е 6-7°. Вълнението на морето ще бъде 1-2 бала. В планините ще е предимно слънчево. Ще духа умерен, по билото на Стара планина силен северозападен вятър. Максималната температура на височина 1200 метра ще бъде около 8 градуса, на 2000 метра – около 1 градус. Атмосферното налягане е значително по-високо от средното за януари и слабо ще се понижи.", "date": "2018.01.30", "title": "Пролет! Живакът скача до 18 градуса"}
{"url": "http://standartnews.com/balgariya/prezidentat_priema_delegatsiya_ot_ministri_i_ucheni-367712.html", "text": "Днес, 30 януари, от 14.00 часа президентът Румен Радев ще приеме членовете на Управителния съвет на Югоизточния Европейски международен Институт за устойчиви технологии. Сред гостите на държавния глава са министри и зам.-министри на образованието, науката, технологиите на страните от Западните Балкани, както и водещи европейски учени, работещи за ЦЕРН. Срещата ще се състои на „Дондуков\" 2.", "date": "2018.01.30", "title": "Президентът приема делегация от министри и учени"}
{"url": "http://standartnews.com/balgariya/sled_kato_kuche_ubi_dete_shte_ostanat_li_arestuvanite_zad_reshetkite-367733.html", "text": "Днес се очаква да стане ясно как се е стигнало до трагедията в пазарджишкото село Мокрище, където домашно куче уби 3-годишно дете. Животното е било вързано на двора и момченцето е отишло само при него. Веднага след това бащата на детето, собственикът на кучето и негов близък бяха арестувани. В рамките на деня ще стане ясно дали ще останат за по-дълго зад решетките или ще бъдат освободени. Това, което се знае до момента е, че детето и баща му  били на гости при свои приятели в ромската махала. Докато възрастните се веселили, момчето излязло на двора и се доближило до кучето.", "date": "2018.01.30", "title": "След като куче уби дете: Ще останат ли арестуваните зад решетките?"}
{"url": "http://standartnews.com/balgariya/srabskite_vlasti_vrachiha_prizovka_na_tsvetan_vasilev-367761.html", "text": "Има шанс делото за източването на близо 3 милиарда лева от Корпоративна търговска банка (КТБ) да започне до края на февруари. Властите в Сърбия са успели да връчат призовка и 11-те хиляди страници обвинителен акт на бившия мажоритарен собственик на фалиралата банка Цветан Василев, каза за БНР адвокатът му Константин Симеонов. Василев няма да присъства лично в съдебната зала, а делото по отношение на него ще се гледа задочно. Цветан Василев е заплашен от 72-часов арест, ако реши доброволно да се върне в страната.", "date": "2018.01.30", "title": "Сръбските власти връчиха призовка на Цветан Василев"}
