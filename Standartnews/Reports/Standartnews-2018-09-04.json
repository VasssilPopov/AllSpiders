{"url": "http://standartnews.com/svyat/v_izrael_zabranyavat_tantsa_v_skut-375412.html", "text": "Израелските власти планират да забранят \"танците в скута\" в стриптийз клубовете. Властите обмислят и законопроект, с който да забранят стриптийзът в цялата страна. Прокуратурата издаде заповед, според която полицаите ще разглеждат танцуването в скута като форма на проституция. Следователно те ще го санкционират като закононарушение. От полицията са изпратили уведомителни писма до стриптийз клубовете, в които се посочват новите указания, пише БГНЕС. Израелските депутати обмислят закон, с който да забранят изцяло стриптийза. Според тях голяма част от стриптийз клубовете в страната се използват като бордеи, което е незаконно. Въпреки че проституцията сама по себе си е законна в Израел, повечето свързани с нея дейности, като склоняване, сводничество и бордеите, са престъпления.", "date": "2018.09.03", "title": "В Израел забраняват \"танца в скут\""}
{"url": "http://standartnews.com/svyat/stachka_spira_feribotite_v_gartsiya_za_24_chasa-375409.html", "text": "Стачка за 24 часа обявиха работниците в гръцките фериботи, съобщава БГНЕС. Исканията са за по-добро заплащане. Стачката идва в края на летния сезон и от фериботните компании осигуриха допълнителни курсове в неделя, за да отговорят на туристическите нужди през уикенда преди стачката. Изтъквайки като причина замразяването на заплатите поради икономическата кризата в Гърция, моряците от профсъюза обявиха решението за стачка, след като не успяха да се споразумеят с работодателите за увеличение от 5% на заплатите. Независимо от двугодишния ръст в отрасъла, работодателите предлагат увеличение само с 1% сега и още 1% следващия юни. Синдикатът се надява на успех, предприемайки 24-часовата стачка в активния туристически сезон. Пристанищната полиция обаче не очаква много туристи да бъдат засегнати, тъй като фериботните компании са ги информирали през седмицата и не са продавали билети за понеделник.", "date": "2018.09.03", "title": "Стачка спира фериботите в Гърция за 24 часа"}
{"url": "http://standartnews.com/biznes/tsenite_v_balgariya_se_uvelichili_s_84_mezhdu_2000_i_2017_godina-375421.html", "text": "Цените в България се увеличиха с 84,6% в периода между 2000-ната и 2017-а година, докато средното им повишение в рамките на целия ЕС беше от 36 на сто, показват резултати от проучване на Евростат, оповестени в понеделник. По този показател нашата страна е изпреварена единствено от Румъния (с ценови скок от цели 257%), Унгария (с 98%) и Латвия (повишение с 86,7%). Най-солиден ценови ръст през отчетния период от 92,1% в рамките на ЕС бележат цените на алкохолните напитки и на тютюневите изделия, като само в рамките на България техните цени скочиха между 2000-ната и 2017-а година с цели 408,8%, отчита европейската статистика. Относително голямо повишение за посочения период в България отчитат и цените за хотелиерски и ресторантьорски услуги (повишение с 122,8%), както и за комунални услуги, включващи цените за вода, електричество, природна газ и за жилищни наеми (повишение с 130,6%). Скок с 214,5% през годините от началото на новото хилядолетие бележат цените за образование в нашата страната, което отрежда трета позиция на България в рамките на ЕС след Румъния (повишение с 297,3%) и Обединеното кралство (с 256,4%), докато цените за здравеопазване се повишиха със 154,7%, като по-голям скок на цените за здравеопазване е отчетен единствено в Унгария (повишение с 156,8%). Евростат отчита доста по-скромно повишение от 26,7% на цените в България за дрехи и за  обувни принадлежности, като в същото време цените за мебели се увеличиха с 13,7%, за комуникационни услуги - с 9,7% и за култура - със 17,4 на сто.", "date": "2018.09.03", "title": "Цените в България се увеличили с 84% между 2000 и 2017 година"}
{"url": "http://standartnews.com/lyubopitno/ucheni_preporachvat_zehtin_vmesto_viagra-375414.html", "text": "Зехтинът може да засили представянето на мъжете в спалнята не по-зле от виаграта, съобщи в. \"Индипендънт\", позовавайки се на гръцки учени. Девет супени лъжици зехтин седмично са достатъчни, за да намалее импотентността с 40 процента, твърдят учените от университета на Атина. Зехтинът е много полезен за здравето, той поддържа кръвоносните съдове и кръвообращението. Гръцките учени наблюдаваха 660 мъже на средна възраст 67 години. Те установиха, че мъжете, които спазват средиземноморския режим и се хранят с много плодове и зеленчуци, риба, ядки и зехтин, имат много по-малко проблеми между чаршафите и дори подобряват показателите си в леглото. Зехтинът увеличава също нивата на тестостерона и това намалява риска от еректилна дисфункция. Здравословният начин на хранене и тренировките са особено важни за подобряване на сексуалните възможности при мъжете на средна и по-напреднала възраст, каза ръководителят на екипа д-р Кристина Крисохо. Виаграта помага на милиони мъже, но сред страничните ѝ ефекти са главоболие, болки в гърба, нарушено зрение.", "date": "2018.09.03", "title": "Учени препоръчват: Зехтин вместо виагра"}
{"url": "http://standartnews.com/mneniya/skachat_tok_gaz_i_techni_goriva-375425.html", "text": "- Всички знаем, че \"Булгаргаз\" има един единствен доставчик на природен газ - \"Газпром експорт\", както и че цената му се определя по формула на границата, като към нея се добавят разходите по пренос, достъп и разпределение. Нас ни интересува цената, на която \"Булгаргаз\" доставя горивото като обществен доставчик. За да разберем накъде ще върви цената на газа, трябва да видим какви са възможностите на \"Булгаргаз\" да маневрира - и виждаме, че те са минимални. \"Булгаргаз\" няма никакви буфери, с които да задържа цената при положение, че тя се вдига на входа на системата. Съгласно Закона за енергетиката компанията получава, условно казано, комисионна, в размер на 1.2%. Пресметнато върху цената на газа от 458.44 лв. за 1000 куб. м природен газ, каквато се предлага да бъде от 1 октомври, сам виждате, че се получава една незначителна сума, с която компанията трябва да организира работата си, като не му остава никаква възможност да влияе върху крайната цена. Върху определянето на цената влияят и други фактори, като курсът на долара, върху които също не може да влияе. Разбира се, цената зависи и от равномерността на консумацията, като, между другото, възможностите, които досега използваше компанията, бяха свързани натрупването на определени резерви от разликите на обикновено по-ниската цена, на която купува газа през лятото и част от него акумулира в подземното газохранилище \"Чирен\", и по-високата цена, на която после го продава през зимата. Навярно и сега има някакви натрупани резерви, които могат да се използват при определянето на цената от страна на енергийния регулатор. Сега обаче за първи път се появява нещо ново, за което аз неведнъж съм пледирал и което явно вече се възприема от КЕВР. И то е, че когато има буфери, ценообразуването трябва да се разглежда като инструмент. - Инструмент за влияние върху цената на газа в по-дългосрочен период. Поради това, че съгласно действащия договор с руската страна и закона, цените на газа се променят на всеки три месеца, но като се има предвид устойчивия тренд за повишаване на цените на газа през следващите периоди, не е целесъобразно този ресурс, тези натрупани през лятото резерви, да се използват веднага за задържане на цената на газа за вътрешния пазар. Защото ако те бъдат изразходени сега, няма да остане никакъв ресурс за задържане на следващото очаквано повишение - от 1 януари 2019 г., което със сигурност ще ни развали настроението след новогодишните празници. Явно именно това е прозрял и председателят на енергийния регулатор доц. Иван Иванов, който обясни, че тези буфери няма да се използват или поне няма да бъдат използвани в пълния им размер, за да могат да помогнат да се поеме удара на следващите високи цени от 1 януари. - Ако следим тенденциите в света и при положение, че нямаме собствен добив на природен газ, ние сме подвластни на тенденциите с цените на петрола и газа на международните пазари не само сега, но и  през следващите няколко години. А тенденциите са резултат от един много остър сблъсък на енергийните пазари между САЩ и Русия, като се очаква доста драматично развитие именно през октомври, когато се очаква да влезе в сила нов пакет американски санкции срещу Иран след едностранното излизане на Вашингтон от ядреното споразумение с Техеран. Иран е един от големите доставчици на нефт на световните пазари, а от друга страна Техеран също обяви контрамерки, като заплаши да блокира достъпа до Персийския залив. Ако това наистина се случи, ще доведе до остър дефицит на нефт на световните пазари, а оттам цената му рязко ще се увеличи, което пък няма да бъде в изгода и на самите САЩ. Защото част от стратегията на САЩ е да притиска икономиката на Русия с ниски цени на петрола и природния газ, тъй като с високите приходи от продажбата на въглеводороди много по-лесно понася санкциите на Запада. Поради което САЩ дори вече обявиха, че може да деблокират стратегическия си петролен резерв, който се оценява на 12-13 млн. барела дневно - при световна консумация от 95-100 млн. барела дневно. Естествено, че това не може да бъде дългосрочна мярка, защото стратегическият резерв е с ограничен капацитет и следователно той би могъл да повлияе на пазара за кратко. По всичко личи, че тази война на енергийните пазари ще продължи дълго, в резултат на което петролните цени ще скочат драстично и тогава няма да е нужно много да си обясняваме какво ще се случи с цените на газа и течните горива в нашата малка България. - Постарах се да направя справка относно движението на цените на петрола, сорт Брент, който е определящ за Средиземноморския пазар, и установих следното. От първото тримесечие на 2016 г., когато е бил минимумът, има ясно изразена тенденция към ръст на цените. Като през първото тримесечие на 2017 г. има едно малко \"плато\" - т.е. задържане на цените, и от третото тримесечие на миналата година трендът е възходящо почти линеен, като от 49.67 долара за барел тогава, през февруари тази година вече достига 66.81 долара, а в момента цената вече стабилно е над 80 долара за барел. Предвид предстоящите събития около Иран, тази тенденция не само може да бъде устойчива, но и да станем свидетели на резки скокове на цените. - Целта на тази не много оптимистична прогноза не е да всяваме паника, а да се замислим сериозно дори и за собственото си поведение като потребители. Като веднага искам да посоча, че всъщност ние вече преживяхме едно такова голямо сътресение с цените на природния газ. Ако си спомняте, на 1 октомври 2012 г. цената на газа у нас беше 733.23 лв. за 1000 куб. метра, докато след изменението сега ще е далеч по-ниска, някъде около 450 лв. за хиляда кубика. Преживяхме и цена на петрола от 141 долара/барел. Така че след като тогава, при близо два пъти по-висока цена, сме оживели, сега пак ще оживеем, казано в рамките на шегата, разбира се. Не трябва да има паника, просто трябва да знаем какво ни очаква, за да се подготвим за него. А ни очаква устойчив ръст на цените на природния газ, а оттам - и на цените на парното и, разбира се - и на цената на тока, произвеждан от високоефективните когенерации в преференциален режим, за да се компенсира удара от поскъпването на газа върху цената на парното при крайните потребители. Защото цената на парното силно зависи от това по каква формула се определя преференциалната цена на тока, произвеждан от когенерациите. Грубо казано, ако към днешна цена не се използваше влиянието \"кафявата\" електроенергия за намаляване цената на топлоенергията, то значи, че ние трябваше да плащаме парното вместо по около 89 лв. за МВтчас, колкото е сега, примерно по 220-230 лв./МВтчас, така че разликата е около 2.5 пъти. - Така е, но тя няма да отпадне, тъй като е част от приоритетите на Европейската комисия да се стимулира централното топлоснабдяване в ЕС поради изключително високия му екологичен и социален ефект. Лично аз имам много приятели, които навремето се отказаха от парното, като изключиха целите си входове, но сега искат да се присъединят отново към \"Топлофикация София\", още повече, че тенденцията за ръст на цените на електроенергията е очевиден и е с доста по-висок тренд от този на парното. - Категорично! Това е устойчива тенденция, за която трябва да бъдем готови и да не се опитваме да я превръщаме в политически дебат! Както виждате, по-рано председателят на КЕВР доц. Иван Иванов на въпросите за цените винаги отговаряше уклончиво, от типа \"Ще видим\", \"каквото покажат нашите разчети\" и пр., а сега директно заявява: \"Няма накъде!\" Това означава, че вече ножът е опрял до кокала, т.е. - че резервите са изчерпани и не е нужно човек да бъде кой знае какъв специалист в тази област, за да осъзнае това. - По същата логика цената на тока обективно ще върви нагоре. Ние, увлечени в стремежа да получим дерогация по новата референтна рамка за по-строгите емисии на топлоцентралите, не забелязахме, че ударът идва от друго място. През февруари 2017 г. цената на въглеродния диоксид беше около 5.35 евро/тон, а сега вече е над 16 евро/тон, като тенденцията е до 2021-2022 г. да достигне 30 евро за тон. А нашите ТЕЦ-ове са високо емисионни, като, по официални данни, за производството на 1 МВтч електроенергия се емитират 1.4 тона емисии. При 30 евро/тон СО2, това автоматически означава плащане на цена въглеродни емисии за всеки произведен мегаватчас електроенергия от порядъка на 40-42 евро. Е, пита се тогава в задачата, каква ще е цената на тока при толкова скъпи емисии?! При пазарна цена на тока от около 40 евро сега, то това ще означава 2-2.2 пъти поскъпване. Ако не искаме да е така, то трябва да затворим нашите ТЕЦ-ове, в резултат на което ще получим една дупка от около 4000 МВт базови мощности. Тогава ще се питаме откъде ще доставяме ток и на каква цена? Това очевидно поставя въпроса за търсене на нови енергийни източници и за спешен рестарт на проекта АЕЦ \"Белене\". - Миналата година имах възможността да разговарям с един германски експерт, дългогодишен съветник на Хелмут Шмит, Хелмут Кол и на Ангела Меркел, когото попитах: ще повлияе ли евентуален тогава четвърти мандат на Меркел върху съдбата на проекта \"Северен поток 2\"? В отговор този високопоставен съветник се засмя и каза: \"Г-н професоре, не Меркел решава съдбата на \"Северен поток 2\", а германският бизнес\". Така че германският бизнес стои зад \"Северен поток 2\", който ще бъде изграден. Напъните на Доналд Тръмп, който безспорно е силов играч, ще доведат само до внос на малко по-големи количества американски втечнен шистов газ на регазификационните терминали в Европа. Европа използва едва около 20% от капацитета на терминалите си за прием на втечнен газ, тъй като цените на втечнения шистов газ не са конкурентни на тръбния газ. Така че очевидно Европа ще направи някакви отстъпки, за да извоюва ценови газов микс, но в никакъв случай САЩ не може да спечели тази битка на шистовия с тръбния газ нито в краткосрочен, нито в дългосрочен план. Ако можеше, САЩ щеше да използва чисто пазарни механизми, като продава по-евтиния си шистов газ. Но след като Тръмп се опитва да използва политически натиск, то това определено говори за слабост на икономическите му аргументи. Освен това вече има отговор и от руска страна - компанията \"НОВАТЕК\", която е голям играч на газовия пазар, обяви, че е готова да излезе на европейските пазари на втечнен газ, като влезе в пряка конкуренция с доставчиците от САЩ, Катар и пр. Една такава жестока конкуренция на европейския газов пазар вече ще може да задържи покачването на цените на газа, така че в крайна сметка от тази борба между силните ще спечелим и ние, крайните потребители на газ. - Да, темата с хъбовете наистина е много интересна, тъй като претенции да изграждат хъбове имат почти всички наши съседни държави - и Турция, и Гърция, и Румъния. Което означава, че тази тема е особено актуална. Но това са желанията. Нека погледнем какви са възможностите за създаването на хъбове. Обективно погледнато, най-големи възможности има Румъния, която има солиден собствен добив на природен газ. Турция вече се превръща в един голям транзитьор на синьо гориво, а отдавна тя заявява открито и че има намерения да се превърне в самостоятелен играч на този пазар. Що се отнася до \"Турски поток\", то първата му тръба скоро ще се вреже в Трансбалканския газопровод край Люлебургас и тогава веднага ще отпаднат 14 млрд. от 18-те млрд. куб. м газ, които транзитираме през наша територия към Турция, Гърция и Македония. Така че тръбите на нашия транзитен газопровод ще останат почти празни, и то след като вече похарчихме много милиони, за да ремонтираме четирите компресорни станции - КС „Лозенец\", КС „Странджа\", КС „Ихтиман\" и КС „Петрич\". Именно затова този газов хъб \"Балкан\", който досега ни изглеждаше като химера, вече придобива съвсем реални измерения и се възприема като спасителен план на кабинета да възстановим транзита през нашата страна. И, както виждам, този план засега доста успешно се изпълнява. На 3-и август бяхме свидетели на присъствието на турския енергиен министър на официалното откриване на 20-километровия газов лупинг до границата с Турция. На практика този лупинг означава, че технологично България е почти готова да поеме газа от втората тръба на \"Турски поток\", която по предварителните планове няма да се вреже в Трансбалканския газопровод при Люлебургас и да тръгне директно към България поради една проста причина: тръбата от Люлебургас до нашата граница е собственост на турската компания \"Боташ\", което би означавало силно нарастване на влиянието на Турция върху цената на газа, който ще тръгне към нас и Европа. Поради това Русия ще направи съвместна компания с \"Боташ\" за \"Турски поток-2\", която ще построи тръбата до входа на нашата транзитна газопреносна система. Тогава на нас ще ни останат да изградим още 11 км, за да се включим в \"Турски поток-2\". И ще се включим, тъй като сметките показват следното: капацитетът на 20-километровия лупинг е 1.7 млрд. куб. м газ, плюс 14 млрд., които ще останат свободни от капацитета на нашата система заради спрения през наша територия транзит към Турция - ето ги 15.7 млрд. куб. м - точно толкова, колкото е и капацитетът на \"Турски поток-2\". В крайна сметка само така ние ще възстановим количеството газ, което транзитираме през наша територия, а пък \"Булгартрансгаз\" ще запази своята позиция на балканския енергиен пазар. А не е тайна, че основните приходи на компанията се базират на транзита - между 120 и 150 млн. долара годишно. Следователно, ако се реализира този план за \"Турски поток-2\" - ние отново ще се върнем в играта и ще спасим инвестициите, направени досега в мрежата на \"Булгартрансгаз\". А, между другото, в подкрепа на тезата, че втората тръба на \"Турски поток\" ще доставя газ за България, говори и фактът, че Русия има определени геостратегически задължения към Сърбия, както и към Унгария, които ще спази. - Значи окончателно отпада идеята втората тръба на \"Турски поток\" да излезе край Варна? - Да, тъй като икономически не е целесъобразно. А съвместната експлоатация на тръбата от \"Газпром\" и \"Боташ\" ще ни даде шанса да купуваме горивото от втората тръба на \"Турски поток\" като транзитиран руски газ, а не като турски газ, който Турция би купувала на Каякьой и би ни предлагала като свой. А за да се спази Третият енергиен пакет, ние спокойно можем да пропускаме половината от тези количества - близо 8 млрд., като транзит през наша територия на запад, а другите близо 8 млрд. куб. м ще можем да търгуваме - дали на турската или на сръбската граница, е въпрос на икономическа изгода и решение, като така вече ще се реализира и газовият хъб \"Балкан\". Добрата новина е, че Европейската комисия даде статут на газовия хъб \"Балкан\" като на проект от взаимен интерес, като дори осигури финансиране за неговото предпроектно проучване. Нещо повече, Брюксел вече осигури и 46 млн. евро финансиране на интерконектора Комотини - Стара Загора, който е част от инфраструктурата на бъдещия хъб \"Балкан\". Всичко това са едни много важни стъпки към осигуряване на нашето газово бъдеще. Това ще ни даде възможност да миксираме и с останалите източници на газ - от Гърция, от Румъния, от Азербайджан, с когото имаме договор за доставка на 1 млрд. куб. м газ, а дай Боже - и от собствен добив, за да реализираме в пълнота идеята за газов хъб. При това ще нарасне и ролята на \"Булгаргаз\" като голяма корпорация, която трябва да има сериозни оборотни средства, за да може да търгува на газовия пазар. Тук ще дойдат и други играчи, тъй като аз очаквам на регазификационния терминал в Алекскандруполис, ако, разбира се, се случи, да дойдат не само американски, но също и катарски, и руски, и други доставки на втечнен природен газ, за да получим от тази нова световна търговска война, която започва и вече е ясно, че ще се води, определена изгода като потребители. БЕЛЧО ЦАНЕВ", "date": "2018.09.03", "title": "Скачат ток, газ и течни горива"}
{"url": "http://standartnews.com/sport/kubrat_pulev_e_ubeden_v_pobedata_si_sreshtu_hyui_fyuri-375434.html", "text": "Кубрат Пулев ще излезе на ринга срещу британеца Хюи Фюри в мач, който ще определи претендента за световната титла на Международната боксова федерация (IBF). Двубоят ще се състои на 27 октомври на гала-вечер в зала \"Арена Армеец\" в София. Пулев за последно се качи на ринга именно в българската столица в края на април миналата година, когато победи по точки Кевин Джонсън, записвайки 25-и успех в 26 мача. \"Изкарах последните 17 месеца в активна почивка. Не е по моя вина, че не играх толкова време. Технически нямаше как да се получи. Първо имах контузия, а след това Дилиан Уайт и Джарел Милър отказаха мачове срещу мен и затова беше тази голяма пауза. Травмата ми мина за два месеца. Нямам последствия и не й отдавам значение. И контузията, и загубата от Кличко, и предишните ми контузии, ме научиха на вяра. Защото човек, когато вярва, преодолява всичко\", коментира Пулев на специално свикана пресконференция. \"Смених промоутърa. Със \"Зауерланд\" се разделихме, защото нямахме еднаква идеология за моето бъдеще. Те гонеха финансови интереси, а мен ме вълнуват други неща. Много важно е да имаш доверие на хората, с които работиш. Иначе се получава като орел, рак и щука. Нещата боксуваха и не се получаваше, а трябва да гледаме в една посока. Именно затова се разделихме. Смятам, че сега промяната е на лице. В един момент те се превърнаха мои врагове. Аз искам успехи, а не да мислим само за пари, да си правим номера\", допълни той. Българинът няма търпение да излезе на ринга срещу 23-годишния Фюри, който има 22 победи в 23 мача като професионалист. \"Хюи Фюри е сериозен противник. Няма нищо общо със съперниците, срещу които играх в София досега. Радваме се, че се съгласи. Предстои мач, който не се знае какъв ще е развие. Аз вярвам, че съм по-добър и ще победя. Той е бърз, английска школа, една от най-добрите в света. Технически е добре. Може да бъде опасен във всеки един момент. Има хубав тим зад гърба си. Определено е противник, който ще стои стабилно. Но аз не се притеснявам. Вярвам в себе си. Чувствам се перфектно. Чакам с нетърпение мача. Едва се сдържам. Готов съм и по-рано да играем, ако трябва. В тежка категория е изключително важен опитът. Голямо богатство е това. В един даден момент на ринга повлиява и решава мача. Но аз не разчитам само на опит. Има още много други неща, които са на моя страна. Зверски мотивиран съм. Имам много енергия. Надявам се, че ще победя. Без значение как\", каза Пулев. \"Радвам се, че този мач ще се проведе в България. Има още около два месеца до 27 октомври. Ще се подготвя както трябва. Може би той е бъдещето в тежка категория, но преди това той трябва да мине през мен, което смятам, че няма как да стане. Имам достатъчно опит - над 300 мача ката аматьор, имам и достатъчно срещи като професионалист. Взел съм си поуките. Смятам, че ще бъде зрелищен мач. Подхождам много сериозно в тренировъчния процес, за да бъда готов и да победя и да не се изложа пред българската публика\", каза той. Пулев обясни, че е провел 3-седмична базова подготовка на Белмекен, а до мача ще се готви основно в Германия. Фюри не се страхува от предизвикателството да излезе на ринга срещу Кубрат Пулев в България. \"Не се страхувам. Пулев е много добър боксьор, но ще дойда тук, за да победя. Разполагам със силата и възможностите да го направя. Не искам да избягвам никого, искам да се бия с най-добрите и да ги побеждавам. Кубрат е един от следващите ми съперници. След това ще очаквам Джошуа. Вярвам, че ще се получи велик мач. Вярвам, че сега е времето да блесна.Аз съм в бокса, откакто съм се родил. Първият ми мач беше, когато бях на 11 години. Много жертви съм направил в името на бокса, отнема цялото ми време, но вярвам, че това ще ми се отплати. Няма да се спра пред нищо, докато не изпълня мечтата си. Имам много добри мачове като аматьор, печелил златни медали от всички аматьорски състезания в Англия, както и световната титла при юношите. На 18 години реших да премина при професионалистите. Опитът е важен, но не всичко е опит. Имам страхотен екип зад себе си и ще изненадаме Кубрат на 27 октомври\", каза Хюи Фюри. Новият промоутър на Пулев - Ивайло Гоцев, заяви, че двамата ще получат добри суми, но не пожела да коментира конкретни цифри. \"Двамата боксьори ще получат много добри суми. Конкретни цифри не искам да коментирам, но сумата е подобна на тази, с която спечелихме търга (за мача Пулев - Дилиан Уайт)\", каза Гоцев, визирайки предложените малко над 1,5 милиона долара за двубоя. Пулев трябваше да получи 75 процента (1,125 милиона долара), но Уайт отказа да се боксира в София. \"Много по-важното от този мач е, че победителят ще получи правото да излезе срещу Поветкин или Джошуа за световната титла на IBF. Там хонорарът е десетки милиони долари. Няма по-голям мач в бокса от този на короната в тежка категория. Естествено има вариант срещата да завърши наравно. При това положение ще има реванш\", обясни Гоцев. Телевизии от над 20 държави от всички континенти ще изпълват двубоя между Пулев и Фюри, като вече има договорка с канали в САЩ (ESPN), Великобритания (Канал 5), Германия и Франция, а с останалите се водят разговори. Билетите от 20 до 300 лева ще бъдат пуснати в продажба в полунощ днес.", "date": "2018.09.03", "title": "Кубрат Пулев е убеден в победата си срещу Хюи Фюри"}
{"url": "http://standartnews.com/lyubopitno/poyaviha_se_novi_svedeniya_za_dzhak_izkormvacha-375398.html", "text": "Улики, скрити в наскоро открита картина, може би доказват, че художникът, който я е рисувал, е известният сериен убиец Джак Изкормвача, пише в. „Сън\". Писателят Пол Кристиан твърди в най-новата си книга, че творбата на викторианския художник и заподозрян по случая с убийствата – Уолтър Сикерт, вероятно ще се окаже ключова за разкриването на това кой е убиецът, хвърлил в ужас Източен Лондон през 1888 година. Картината е била изпратена на Кристиан през 2013 година от Алпер Хюсейн – колекционер от Есекс. На нея е нарисувана улица в Лондон, на която се виждат три силуета, за които се предполага, че са на Джак Изкормвача и на две от неговите жертви – Мери Кели и Марта Табрам. Проститутката Мери Кели официално е петата и последна жертва на серийния убиец, но мнозина изследователи на този период твърдят, че има и шеста убита жена, а именно Марта Табрам, която е намушкана с нож 39 пъти. На картината се вижда и годината 1888, в която серийният убиец извършва ужасяващото си деяние. На гърба на картината има скица, на която се вижда фигура, имаща огромна прилика с полицейския комисар сър Чарлс Уорън, който е разследвал убийствата. Мнозина обаче не вярват, че Сикерт е истинският Джак Изкормвача, въпреки че художникът сам твърди приживе, че е живял в квартирата на убиеца и дори рисува картина, озаглавена „Спалнята на Джак Изкормвача\", на която изобразява и себе си. През 1888 година Джак Изкормвача убива най-малко пет проститутки в района на Уайтчапъл. Убийствата са извършени по особено жесток начин и носят отличителния почерк на убиеца – той прерязва гърлата на жените и след това обезобразява до неузнаваемост телата и лицата им. Мнозина мъже по това време са заподозрени, но и до момента полицията със сигурност не може да посочи нито един от тях като Джак Изкормвача.", "date": "2018.09.03", "title": "Появиха се нови сведения за Джак Изкормвача"}
{"url": "http://standartnews.com/lyubopitno/nov_zhivot_za_starite_danki_bez_da_davame_ludi_pari-375410.html", "text": "Накъсани, сякаш състарени, протрити, тези дънки изглеждат сякаш сме се борили с някакво много страшно зверче, но точно такива са супер актуални напоследък. Но как да се сдобием с тях, без да даваме луди пари за нова модна находка в гардероба ни? Вижте как да си ги направите сами в новото видео на Natali's Beauty. Първо, разбира се, трябва да имате най-обикновени дънки. С няколко условия: 1. Да са стари и изобщо да не ви пука какво ще им причините. Или пък да се сдобиете с такива от магазина, но да не давате много пари за тях. 2. Освен това е добре да са малко по-плътни и от вътрешната страна да са по-светли - обърнете и вижте добре материята. Идеята е хем да са разкъсани, хем да имат нюанси, затова светлите нишки в тях са един препоръчителен елемент. 3. И не на последно място - ако искате да има конци, най-добре дънките да са еластични. Иначе рискувате да се занимавате с много фина обработка на плата и накрая при първо сядане или клякане тънките нишки в областта на колената да се скъсат под напрежението. Следващата стъпка - изберете много добре какъв точно модел дънки искате. Огледайте снимки в интернет и се спрете на точен модел. В случая Наталия е избрала дънки на Ким Кардашиян, които изглеждат страхотно и не са много трудни за пресъздаване. А мотивиращото е, че нейните струват около 230 долара. А вашите, в долари – биха стрували около 10! И не на последно място - вижте на живо как биха ви стояли подобни дънки, снимайте се с тях в съблекалнята, за да знаете къде точно искате да са позиционирани разкъсванията. Ще ви трябват още креда или сапунче, за да отбележите къде да направите разкъсвания, фина ножица, пемза, самобръсначка и пинцета - всякакви неща, с които да разпокъсате дънките. Предварително ги обличате и с кредата отбелязвате къде искате да ги \"съсипете\". Това е важна стъпка, не я пропускайте. А сега е време за творчество - първо минете с пемза през мястото, за да избелее леко. След това направете фин прорез с ножичката по ширина. Минете отново с пемза, пак с ножица ако се налага и с пинцета започнете да издърпвате нишки по този начин, за да се получи красиво раздрани дънки. Така стъпка по стъпка, внимателно направете колкото си прорязвания искате.", "date": "2018.09.03", "title": "Нов живот за старите дънки, без да даваме луди пари"}
{"url": "http://standartnews.com/kultura/martichka_bozhilova_shte_rakovodi_zhurito_na_festivala_cinelibri_2018-375422.html", "text": "Мартичка Божилова от АГИТПРОП, изтъкнат продуцент, носител на \"Златна мечка - 2018\" за копродукцията с българско участие \"Не ме докосвай\", е председател на журито на четвъртия кино-литературен фестивал CineLibri, който ще се състои от 10 до 24 октомври, съобщават организаторите, цитирани от БНТ. За да отсеят най-талантливата литературна адаптация на годината, у нас пристигат още четирима професионалисти с международно признание - именитият френски романист и киносценарист Давид Фоенкинос, популярният холандски писател, продуцент и актьор Херман Кох, постигнал световен пробив с романа \"Вечерята\", британската звезда Майкъл Маккел и Анди Делиана, известен продуцент, сценарист, режисьор и актьор. Четвъртото издание на единствения по рода си кино-литературен фестивал CineLibri ще предложи над 300 прожекции, 45 актуални кинопродукции, много специални гости, събития и емоции. Тематичен фокус тази година е красотата на любовта във всичките й форми и превъплъщения - мотото е \"Любов между редовете\".", "date": "2018.09.03", "title": "Мартичка Божилова ще ръководи журито на фестивала CineLibri 2018"}
{"url": "http://standartnews.com/kultura/apoloniya_2018_kakvo_predstoi_v_sozopol-375411.html", "text": "34-тото издание на празниците на изкуствата \"Аполония\" е в разгара си. Фестивалът ще продължи до 8 септември в Созопол. На него ще бъдат представени над 70 културни събития. Сред тях са \"Книжна Аполония\", \"Детска Аполония\", както и срещите с известни хора на изкуството. Тази вечер Малък градски театър „Зад канала\" представя постановката „Пияните\" с режисьор Явор Гърдев. Утре вечер пък ще се играе „Зимата на нашето недоволство\" с режисьор Бина Харалампиева. В постановката „Пияните\" Герасим Георгиев-Геро играе ролята на банкер. „Опитваме се да преведем какво иска да каже Господ на всички нас трезвите хора. Участват богата палитра от трупата на театър „Зад канала\". Публиката ще може да види едни от най-добрите актьори\", разказа в „Здравей, България\" Геро. „За нас е много престижно, че сме в селекцията на „Аполония\". Фестивалът е един уникален празник. Всички салони са пълни. Радост е, че има такива празници и съм щастлива, че сме част от тях\", каза Бина Харалампиева. Кулминацията на програмата тази година ще бъде закриването с концерт на ФСБ. Те ще отпразнуват 40 години от създаването на групата на сцената на \"Аполония\".", "date": "2018.09.03", "title": "\"АПОЛОНИЯ 2018\": Какво предстои в Созопол?"}
{"url": "http://standartnews.com/biznes/rabotodateli_se_oplakvat_che_letnite_otpuski_zatrudnyavat_biznesa-375420.html", "text": "Половината от фирмите пропускат поръчки по време на летния сезон, заради отпуските на служителите. Това показва проучване на Българската търговско-промишлена палата, цитирано от БНР. Половината от бизнеса изпитват трудности в месеците юни и юли, заради многото служители, които ползват летен отпуск. 26% от мениджърите се оплакват, че заради болнични и липса на кадри компаниите им пропускат да реализират по-добри резултати. Друга една-четвърт от фирмите също отчитат, че почивките се отразяват не много добре на бизнеса им, но рядко са пропускали поръчки. Въпреки, че графиците за отпуските вече не са задължителни, 44 на сто от фирмите ги използват и планират спрямо поръчките. Близо 20 на сто от анкетираните работодатели пък са въвели ограничения в ползването на летните отпуски, като например броя дни, до който може да е почивката. Обичайно в летния сезон отпуските са с продължителност от пет до десет дни. Бизнесът настоява и за по-голям контрол върху ползваните болнични.", "date": "2018.09.03", "title": "Работодатели се оплакват, че летните отпуски затрудняват бизнеса"}
{"url": "http://standartnews.com/balgariya/sled_4_chasa_pregovori_vsichki_ostavat_v_koalitsiyata_novi_ministri__sled_sedmitsa-375440.html", "text": "С предстоящия есенен сезон ще създадем по-добра координация, комуникация и взаимно уважение сред всички в коалицията. Това обяви заместник-председателят на ГЕРБ и председател на парламентарната група на партията Цветан Цветанов по време на брифинг след продължило 4 часа заседание на коалиционния съвет на ГЕРБ и „Обединени патриоти\". „Който и да е от колегите от парламентарното мнозинство се обърне с някакви обиди, не смятам, че медиите са тези, чрез които трябва да водим този диалог. Днес имаше разум, имаше извод, че действително тази комуникация, която през последните няколко месеца се води чрез медиите не е най-доброто и не дава тази увереност\", заяви още Цветанов. Според него стабилността днес е най-важното, за да има успех едно управление. „Ние нямаме различни тълкувания относно изпълнението на 4-годишната си управленска програма\", каза още председателят на ПГ на ГЕРБ. Темата за оставките на тримата министри ще бъде съгласувана на коалиционен съвет в понеделник, обяви Цветан Цветанов. „Темата за оставките ще дискутираме в понеделник и там ще разговаряме персонално за всяка една\", каза Цветанов. „Към настоящия момент няма стартирана процедура по точка 6, където е записано да се търси съгласуване. То ще бъде направено в понеделник\", допълни още Цветанов. „Имаме министри в оставка, но нямаме стартирана процедура, която да е вкарана в министерския съвет за промяна на състава му\", уточни още той. Надяваме се да си вземем поука и да направим така, че да не се позволява разтурването на управлението, което ще доведе до щети, заяви от своя страна лидерът на \"Атака\" и председател на ПГ на „Обединени патриоти\" Волен Сидеров. „Цената, че продължаваме като коалиция, ще я платим пак ние\", каза той и заяви, че партньорите избират да продължат мандата. „Най-важното беше дали да продължим управлението или да се разпръснем и да отидем към избори, което означава да се хвърли страната в хаос и в неизвестност. Тежко е това, което днес взимаме като решение, не е лесно, защото трябва да преодолеем свои вътрешни качества и особености. Аз не искам да влизам в подробности, вие бяхте свидетели на разменени реплики и нападки. Кое е по-важното да останем управлението, за да не бъде страната в хаос или да се разтурим и да не знаем какво следва? Ние решихме, че второто е по-вредно за страната ни, за народа ни и цената, която сега ще платим за това решение ще я платим пак ние\", каза той. Може патриотите да имаме стари разправии, но не сме глупаците, които ще върнат ДПС във властта, категоричен бе вицепремиерът и лидер на ВМРО Красимир Каракачанов. „Ние сме много емоционални, но вие какво искате – тройната коалиция, в която един ви говори за чипа, друг ви говори за някаква заедност, трети за някаква джендърска култура. По-добре е, когато ние дори публично поставяме проблемите\", каза Каракачанов.", "date": "2018.09.03", "title": "След 4 часа преговори: Всички остават в коалицията, нови министри – след седмица"}
{"url": "http://standartnews.com/balgariya/atanas_kambitov_shte_se_kandidatiram_za_treti_kmetski_mandat-375432.html", "text": "Напоследък много хора се интересуват и се притесняват дали ще се кандидатирам за трети мандат. Обикновено се старя да го казвам по-дипломатично, но явно оставам неразбран. Така че може с големи заглавия да пишете: \"Да, Камбитов категорично ще се кандидатира през 2019 година за кмет на Благоевград. По-нататък гражданите на Благоевград ще решат. Глас народен, глас божи\". Това обяви на пресконференция днес градоначалникът на Благоевград Атанас Камбитов. Той допълни, че вече няма да позволя на никой да хвърля безпочвени обвинения, недоказани твърдения за каквото и да е, защото по този начин се обезсмислят усилията на огромен брой хора и се опорочава техният труд. В община Благоевград работят 187 човека, повече от 2/3 са млади хора. Не могат да идват и да казват: \"Кмете, ние работим, даваме всичко от себе си, а еди кой си излиза и казва: Вие сте корумпирани и некадърни. Който твърди тези неща, ще трябва да ги доказва\", предупреди Атанас Камбитов.  Ремонтът на площадното пространство в центъра на Благоевград приключва в края на октомври, заяви още Камбитов. Той обясни, че ремонтът се е оказал абсолютно наложителен, тъй като на много места под плочките се отварят огромни ями, изключително опасни особено при по- голямо натоварване. Градоначалникът съобщи , че всички строителни обекти вървят в срок, ремонтат на ул. \"Марица\" приключва в края на годината, до 18 декември трябва да се завърши и депото за отпадъци и към днешна дата няма индикации, че този срок няма да се спази. В отговор на коментарите на мнозина дали ще се кандидатира за следващ кметски мандат Атанас Камбитов бе категоричен, че ще го направи, а гражданите на Благоевград ще решат кой да управлява града. ", "date": "2018.09.03", "title": "Атанас Камбитов: Ще се кандидатирам за трети кметски мандат"}
{"url": "http://standartnews.com/balgariya/volen_siderov_poiska_valeri_simeonov_da_podade_ostavka-375431.html", "text": "Коалиционният съвет трябва да се произнесе за оставката на вицепремиера Валери Симеонов, защото той нарушава работата на коалицията, каза пред журналисти в сградата на министерския съвет председателят на партия \"Атака\" и председател на парламентарната група на \"Обединени патриоти\" Волен Сидеров, цитиран от БТА. Не можеш да поставяш цялата държава да зависи от настроенията и изнудванията на един човек. Според мен това е едно решение, което ще облекчи ситуацията и ще даде възможност да се работи нормално и спокойно. На негово място ще застане пак представител на патриотите, няма никакъв проблем, няма да пада правителството и ще продължим напред, каза Волен Сидеров. Той посочи, че партия \"Атака\" ще подкрепи оставката на тримата министри. Смятам, че те са отговор на обществени очаквания и логично понасяне на отговорност и по никакъв начин не ги оспорвам, каза той. Попитан дали ще освободи поста си председател на ПГ на „Обединени патриоти\", Сидеров посочи, че това ще направи само, ако групата бъде оглавена от най-интелигентния човек в републиката и в Източна Европа – Валентин Касабов.", "date": "2018.09.03", "title": "Волен Сидеров поиска Валери Симеонов да подаде оставка"}
{"url": "http://standartnews.com/balgariya/startira_remontat_na_tragichniya_uchastak_ot_patya_svogesofiya-375416.html", "text": "Започва ремонтът на участъка от пътя Своге-София, съобщиха от Агенция пътна инфраструктура (АПИ). Участъкът от водостока, преди тежкия пътен инцидент до моста над река Лесковдолска, ще се фрезова днес. Дейностите ще се извършват без спиране на движението в една лента. Необходимо е шофьорите да карат внимателно и със съобразена скорост предвид извършващите се строителни работи, допълниха от АПИ. Утре, когато ще се преасфалтира участъкът, движението по пътя Своге - София ще бъде спряно. Обходните маршрути за леките автомобили са по пътя София - Монтана и  Своге - Искрец - Бучин Проход. Тежкотоварните камиони и автобусите, идващи от Видин по път Е-79 и пътуващи към Своге, за да не влизат в Искърското дефиле, ще бъдат отклонявани при Ребърково в посока Ботевград, допълниха от АПИ. Със заповед на председателя на Управителния съвет на Агенция \"Пътна инфраструктура\" инж. Светослав Глосов през следващата седмица ще бъде направена инспекция на пътната безопасност и преглед на цялостното състояние на участъка от пътя Своге - София. В инспекцията ще участват експерти от АПИ, Института по пътища и мостове и външни одитори по пътна безопасност. На целия близо 82-километров участък на пътя Мездра - Ребърково - Елисейна - Своге - Нови Искър, ремонтиран от Сдружение \"Трейс Своге\", ще бъдат взети асфалтови проби от цялото трасе, за да се провери качеството на положения асфалт. Служители на ОПУ-София в събота и неделя са направили оглед на всички пътни знаци и където е било необходимо е премахната избуялата от дъждовете растителност за осигуряване на по-добра видимост за шофьорите. Сдружение \"Трейс Своге\" е отстранил и констатираните дефекти по пътя. Изкърпени са всички дупки и неравности. Това е участъкът малко след тунел \"Елисейна\" до Своге. Ремонтирани са и две пропадания - след разклона за село Ромча, и при Искърското дефиле, посочиха от АПИ.", "date": "2018.09.03", "title": "Стартира ремонтът на трагичния участък от пътя Своге-София"}
{"url": "http://standartnews.com/balgariya/eksperiment_na_nova_kolko_tezhi_uchenicheskata_ranitsa-375413.html", "text": "Държавата с нови мерки срещу тежките раници в клас. От 15 септември в класните стаи на близо 600 общински училища в страната ще има шкафчета, в които учениците да оставят след часовете всичко необходимо. Целта е по този начин значително да се разтоварят раниците на децата от I до VII клас. По препоръка на Здравното министерство ученическата раница не трябва да тежи повече от 15% от теглото на детето. За купуването на шкафчетата държавата отделя близо 3 000 000 лв. Ще стигнат ли обаче за всички училища? Колко тежи ученическата раница и колко килограма над нормите всеки ден носят децата на гърба си? Може ли това да се окаже рисково за здравето им? Отговорите на тези въпроси потърси Георги Георгиев в рубриката \"На твоя страна\". Експертите предупреждават, че прекалено тежката раница може да доведе до изоставане в ръста, натоварване на гръбнака, изкривявания и деформации. Размерът на раницата трябва да се съобразява с височината на детето Според преподавателите децата често претоварват раниците си с излишни неща. Те носят тефтери, книжки и помагала, които нямат отношение към учебния процес. Понякога забравят да подредят раницата за следващия ден, така носят и учебници от предишния ден.", "date": "2018.09.03", "title": "ЕКСПЕРИМЕНТ НА NOVA: Колко тежи ученическата раница?"}
{"url": "http://standartnews.com/balgariya/borisov_v_podgoritsa_balkanite_mogat_da_stanat_moshtna_ikonomicheska_zona-375417.html", "text": "Част от изплащането на кредитите, които международните финансови институции биха могли да отпуснат за свързаността на Балканите, да става чрез въвеждането на тол системи и таксите за ползване на пътищата в региона да бъдат уеднаквени, за да може Балканите да станат мощна икономическа зона. Това каза министър-председателят Бойко Борисов на съвместна пресконференция с премиера на Черна гора Душко Маркович в Подгорица, където е на официално посещение, съобщиха от правителствената информационна служба. „Рисковано, но и с много воля, постигнахме значителни резултати по процеса за евроинтеграцията на Балканите. Мисля, че до края на годината Черна гора има реалния шанс\", каза министър-председателят Борисов и посочи, че трябва да се работи активно, за да може страната да затвори още две глави от предприсъединителния процес. Министър-председателят Борисов заяви и че ще бъде създадено смесено дружество между двете страни за пренос на електроенергия. „Мисля, че това ще е успешен проект. Надявам се през следващите месеци да направим икономически форум, да подготвим една подобна структура. Черна гора и Италия правят нещо уникално. Ние имаме енергия, можем да направим нещо подобно\", каза премиерът. По думите му това ще е един балкански проект с участие на всички държави, които имат интерес. По отношение на миграцията българският премиер отново подчерта, че всяка държава на външна граница, трябва да полага усилия за справяне с миграционната вълна. „България го е направила – изграждане на съоръжение, много техника, видеокамери, и имаме нула миграция. Така че ние показахме, че можем\", допълни Борисов. Премиерът на Черна гора Душко Маркович благодари за усилията на страната ни за поставянето на европейската перспектива за страните от Западните Балкани във фокуса на обсъжданията в Европейския съюз. Той оцени положително резултатите от проведените срещи по време на Българското председателството на Съвета на ЕС, както и подписаната от всички европейски лидери в София декларация за интеграцията на страните от региона.", "date": "2018.09.03", "title": "Борисов в Подгорица: Балканите могат да станат мощна икономическа зона"}
{"url": "http://standartnews.com/balgariya/nfsb_obyavyava_dnes_dali_napuska_vlastta_zaradi_ednolichnoto_upravlenie_na_borisov-375408.html", "text": "Националният фронт за спасение на България (НФСБ) ще обяви днес дали ще остане във властта, като Националният изпълнителен комитет (НИК) на партията ще изрази окончателната си позиция за коалиционните взаимоотношения с декларация в централата на партията в София от 12.00 часа. Решението на НФСБ ще бъде обявено след двудневно съвещание на партийния изпълком, което се проведе в Бургас през уикенда. Причина за него бяха поисканите от премиера Бойко Борисов оставки на министрите Николай Нанков, Валентин Радев и Ивайло Московски заради трагичния инцидент край Своге, при който загинаха 17 души. Лидерът на НФСБ и вицепремиер Валери Симеонов обяви, че те не са били съгласувани с партията му, както предполага коалиционно споразумение на управляващите. В своя позиция след заседанието на НИК от НФСБ заявиха, че ще гласуват против оставките на тримата министри, тъй като \"нито един от тримата няма пряка вина за катастрофата край Своге\". От партията посочиха също и, че са \"против едноличния стил на управление на Борисов по отношение на кадрите, който не е съгласуван с коалиционите партньори и който е в противоречие с т. 6 от Коалиционното споразумение\". Според НФСБ нелогичната смяна на министри, заместник-министри и държавни служители създава професионален дефицит и бойкотира изпълнението на програмата. Междувременно в рамките на днешния ден се очаква ГЕРБ и Обединените патриоти да обсъдят вариантите за заместници на тримата министри в кабинета.", "date": "2018.09.03", "title": "НФСБ обявява днес дали напуска властта заради едноличното управление на Борисов"}
{"url": "http://standartnews.com/balgariya/sakskoburggotski_se_nadyava_na_pomosht_ot_chuzhbina_zaradi_posegatelstvata_nad_nego-375419.html", "text": "Заслужавам ли да ме заставят да напусна Родината? Този въпрос задава в изявление бившият премиер Симеон Сакскобургготски. Повод за обръщението му е решението на Софийски градски съд на първа инстанция, че дворецът Врана е на държавата, а не негов. \"Сърдечно благодаря на всички сънародници, които ни засвидетелстваха своята подкрепа след решението на Софийския градски съд, че дворецът \"Врана\" не е наша собственост\", се казва в позицията на Симеон Сакскобургготски. Той обяснява, че последните месеци е получил стотици обаждания и мейли от страната и чужбина. \"Прочетох много статии, интервюта и позиции в социалните мрежи на хора, възмутени от откровените лъжи, които се тиражират за нас. Това искрено трогна мен и Царицата!\", пише още в позицията. \"В този мъчителен за нашето семейство момент, когато след 75 години може в една свободна и демократична България да бъда принуден към второ изгнание, тази подкрепа е особено ценна! Все по-често се питам заслужавам ли да ме лишат от моя дом и заставят да напусна Родината\", казва Симеон Сакскобурготски. И допълва, че 55 години е живял и без тези имоти. \"Вече се уповавам само на това, че посегателствата над мен няма да останат незабелязани в чужбина, където частната собственост е неприкосновена. Още веднъж от сърце благодаря на всички за изразената съпричастност\", се казва още в изявлението на Симеон Сакскобургготски.", "date": "2018.09.03", "title": "Сакскобургготски се надява на помощ от чужбина заради „посегателствата“ над него"}
{"url": "http://standartnews.com/balgariya/nfsb_ostava_v_koalitsiyata_shte_glasuva_protiv_podadenite_ministerski_ostavki-375415.html", "text": "На извънреден брифинг лидерът на НФСБ, вицепремиерът Валери Симеонов, изчете декларация от името на партията, от която стана ясно, че Фронтът ще гласува против подадените министерски оставки. По-късно днес коалиционните партньори ще обсъдят ситуацията и промените в кабинета. Напрежение между тях предизвикаха оставките на трима министри, поискани от премиера Бойко Борисов заради тежката катастрофа край Своге, отнела живота на 17 души. НФСБ изисква решителна промяна в начина на управление, ускоряване изпълнението на заложените задачи в управленската програма, добави Симеонов. Председателят на НФСБ да постави на първото заседание на коалицията въпросите за начина на управление, пише в декларацията на НФСБ. Има диалог, има коалиция, няма диалог, няма смисъл, каза още Симеонов. „Кадри, изграждани с години, се жертват с лека ръка поради криворазбрано поддържане на политически рейтинг. Това е пореден случай, в който премиерът Борисов действа като едноличен управник, в разрез с договореното коалиционно споразумение и в нарушение на нормалните колегиални коалиционни отношения\", заяви Валери Симеонов От НФСБ още вчера обявиха, че ще гласуват против оставките на тримата министри, защото смятат, че те нямат пряка вина за катастрофата край Своге. Също така обявиха, че са против едноличното управление и правенето на кадрови промени без те да бъдат обсъдени в съвета на управляващата коалиция. Също така те смятат, че тези промени биха попречили на коалицията да изпълни управленската си програма. Нови министри ще имат нужда от време, за да могат да влязат в час с това, което трябва да свършат в министерствата. Тримата министри, които подадоха оставки в петък - Валентин Радев, Николай Нанков и Ивайло Московски заявиха, че по този начин поемат политическа отговорност за трагедията край Своге. Премиерът Борисов каза, че ще бъде безкомпромисен, когато управляващите допускат грешки. Партията оценява като незадоволителни темповете, с които се изпълнява подписаната програма за управление. Извършват се политически назначения зад гърба на НФСБ, липсва нормален работен диалог в малката и в голямата коалиция, посочват от НФСБ. Парламентарната група на \"Обединени патриоти\" е механичен сбор от депутатите на три партии, практически без действащо ръководство, се казва още в декларацията. Искаме да се промени диалогът в голямата коалиция и искаме да направим промени и в нашата коалиция, посочи Валери Симеонов. Той добави, че ще искат смяна на начина, по който ще бъде ръководена ПГ.", "date": "2018.09.03", "title": "НФСБ остава в коалицията, ще гласува против подадените министерски оставки"}
{"url": "http://standartnews.com/balgariya/nagradiha_premiera_s_orden_cherna_gora-375418.html", "text": "Министър-председателят Бойко Борисов бе награден с орден „Черна гора\" с лента от президента на страната Мило Джуканович, съобщават от правителствената информационна служба. Най-висшето държавно отличие беше връчено на българския премиер в знак на благодарност за последователните му усилия и подкрепата на страната ни за европейската перспектива на Черна гора. В своята реч премиерът Борисов благодари за наградата и заяви, че това е оценка за България по време на европредседателството. Българският министър-председател припомни, че през тези 6 месеца страната ни положи огромни усилия за европейското приобщаване на страните от Западните Балкани. „Всички дойдоха в София, направихме много срещи, след това инициативата „16+1\" и Берлинския процес в Лондон. Ще продължаваме активно да си сътрудничим в рамките на НАТО и съм убеден, че ще продължим да работим заедно и в ЕС\", заяви още премиерът Борисов. „Приятелството и подкрепата, която Бойко Борисов оказа, е много по-дълга от тези 12 години независимост на Черна гора. Бойко Борисов, като министър-председател, сложи един своеобразен отпечатък в двустранните отношения\", заяви по време на награждаването президентът Джуканович.", "date": "2018.09.03", "title": "Наградиха премиера с орден „Черна гора“"}
{"url": "http://standartnews.com/balgariya/krasimir_karakachanov_voennata_akademiya_tryabva_da_vazpitava_lideri-375424.html", "text": "Военната академия и военните училища трябва да възпитават лидери, които могат да отстояват мнението на Българската армия пред българското общество. Това каза министърът на отбраната Красимир Каракачанов днес на откриването на учебната година във Военната академия „Г. С. Раковски\". „На Българската армия са необходими лидери. Те трябва да имат достатъчно самочувствие да си казват професионалното мнение, когато политиците бъркат, вземайки решения, касаещи армията и държавата\", подчерта той. По думите на министъра на отбраната – след като обществото изисква от военнослужещите да защитават живота и сигурността му, границите и независимостта на България, обществото трябва да се вслушва в професионалния глас на българския военен. „Българският офицер и българският командир трябва да е лидер не само сред своите подчинени и в редовете на армията, но и в българското общество. Именно академията и военните училища се местата, където самочувствието на българските офицери трябва да бъде възстановено. Защото Българската армия няма от какво да се срамува в своята история\" – подчерта министърът на отбраната. В своята лекция пред слушатели и преподаватели той се спря на значението на победата на кан Тервел над сарацините през 718 г. в битката пред Константинопол, отзвука й през вековете в Европа, както и съвременните изводи, които могат да бъдат направени. В своята лекция пред слушателите и преподавателите на Военната академия началникът на отбраната генерал Андрей Боцев се спря на проведения Преглед на изпълнението на Плана за развитие на Въоръжените сили до 2020 г., който имаше за цел да определи необходимостта от реорганизиране на военните формирования през втория етап на действие на плана, ресурсното осигуряване, изпълнението на инвестиционните проекти за модернизация и темповете на освобождаване от излишни имоти, имущества, въоръжения, техника и боеприпаси. „Анализът на изпълнението на План 2020 показа, че Въоръжените сили ще продължат и в бъдеще да се развиват и поддържат способности в областите: подготовка, стратегическо развръщане, бойна ефективност, поддръжка, командване и управление, защита и мобилност и информационно осигуряване\", заяви генерал Боцев. Той изтъкна, че осъществяването на част от разгледаните в компонентите на способностите перспективи, както и развитието на Въоръжените сили, са свързани и със законодателни промени, които могат да бъдат реализирани след извършване на Стратегически преглед на отбраната. Според изготвената пътна карта се предвижда през 2018 г. да започне процесът по неговото провеждане като част от планирания Стратегически преглед на сигурността и отбраната. „Резултатите от него ще бъдат основа за разработване на Програма за развитие на отбранителните способности на Въоръжените сили на Република България с хоризонт до 2032 г. и ще определят основните насоки и параметри за развитие на Въоръжените сили до посочената година\", заключи генерал Боцев. „Военната академия е предприела редица инициативи за развитие на постигнатото. Крачка в тази посока е разкриването на нови актуални специалности. Такава магистърска програма е „киберсигурност\". Стартира и разработването на програми за обучение в образователно-квалификационната степен „бакалавър\", с което да станем още по-конкурентноспособни в сферата на висшето образование. Наред с напредъка на академичната сфера ръководството на академията е предприело и мерки за подобряване на учебно-материалната база и инфраструктурата на академията\", каза в словото си началникът на Военната академия генерал-майор Груди Ангелов. В първия учебен ден министърът на отбраната Красимир Каракачанов връчи пагоните на офицери и преподаватели в академията, които бяха повишени в звание. От началника на най-старото висше военно учебно заведение генерал-майор Груди Ангелов той получи икона на свети Тривелий – кан Тервел Български. Учебната година в академията започна с тържествен водосвет, отслужен от Негово Високо Преосвещенство Белоградчишки епископ Поликарп, викарий на Софийския митрополит и български патриарх Неофит.", "date": "2018.09.03", "title": "Красимир Каракачанов: Военната академия трябва да възпитава лидери"}
{"url": "http://standartnews.com/balgariya/noviyat_parlamentaren_sezon_zapochva_na_4_septemvri-375423.html", "text": "Новата сесия на Народното събрание започва утре - 4 септември, от 13.00 часа. По правилник първото заседание на всяка сесия се открива с химна на Република България и химна на Европейския съюз. Очаква се политическите сили да започнат новия сезон с декларации. Дневният ред на заседанието включва първо четене на промени в Закона за здравето, както и три годишни доклада за 2017 г. - един на Българската академия на науките (БАН) и два на Комисията за регулиране на съобщенията (КРС). В програмата е и ратификация на Спогодбата между Република България и Кралство Саудитска Арабия за избягване на двойното данъчно облагане по отношение на данъците върху доходите и предотвратяване на отклонението от данъчно облагане. По правилник есенната сесия започва в първата сряда от септември, но преди лятната ваканция депутатите решиха да заседават извънредно на 4 септември, за да могат да почиват на 7 септември.", "date": "2018.09.03", "title": "Новият парламентарен сезон започва на 4 септември"}
{"url": "http://standartnews.com/balgariya/prezidentat_ne_vizhda_reshenie_na_problemite_v_skoroshni_izbori-375426.html", "text": "„Проблемът в държавата не е персонален, а системен. Авторитаризмът не е бъдещето на България. Нов изборен цикъл в непосредствено бъдеще няма да отвори нова перспектива. Отговорното поведение диктува управляващата коалиция да се фокусира върху най-острите проблеми на обществото. От парламентарната и извънпарламентарната опозиция гражданите очакват ускорено изграждане на убедителна алтернатива на сегашното управление\", каза държавният глава Румен Радев в своето обръщение към народа в началото на новия политически сезон. Страната се нуждае от идеи, а се дави в скандали – оставките вече не са решение, а бягство от реална отговорност, каза още президентът. „През изминалия сезон многократно посочвах два системни порока на днешна България – несправедливостта и корупцията – те са рожби на злоупотребите на малцина, но и на примирението на мнозинството\", подчерта държавният глава. Скалъпените интриги засенчват фундаменталните проблеми на обществото – несправедливостта, бедността и демографската криза и беззаконието, каза Радев. „Уважаеми сънародници, започва новият политически сезон. Известно е, че дори да обърнете гръб на политиката, тя се интересува от вас. През август българският бизнес преживя срив на Търговския регистър. 200 хиляди сънародници загубиха застраховките на своите автомобили. Това не са просто инциденти, а пробиви в държавността\", каза Радев. „Чудно ли е тогава, че продължава сривът на чуждестранните инвестиции?\", попита президентът. \"Миналият политически сезон приключи с ветото, което наложих върху промените в Закона за приватизации, подкрепени от Народното събрание\", припомни Радев. По думите му подобни лобистки текстове ерозират остатъчното доверие в парламента. „България се управлява повече през телевизиите, отколкото през институциите\", коментира още Радев. Ще вложа своите сили в отстояването на българската демокрация и ще работя за извеждането на страната на нова перспектива за развитие, обеща Румен Радев. „Онези, които не поемат своята част от отговорността обременяват с нея всички останали. Ако политическата класа е неспособна да се справи с проблемите – българите ще бъдат принудени да открият нови пътища за тяхното решаване. Като президент ще вложа своите сили в отстояването на българската демокрация. В диалог и сътрудничество с вас ще работя за извеждането на страната на нова перспектива за развитие\", допълни още президентът.", "date": "2018.09.03", "title": "Президентът не вижда решение на проблемите в скорошни избори"}
{"url": "http://standartnews.com/balgariya/prodalzhava_frezovaneto_i_pochistvaneto_na_nastilkata_v_uchastak_ot_patya_svogesofiya-375428.html", "text": "Днес следобед започна фрезоването на пътната настилка в участъка от път II-16 Своге- София. Това е в отсечката от водостока, преди пътния инцидент до моста над река Лесковдолска (от км 54+220 до км 54+690). За започване на предвидените ремонтни дейности АПИ трябваше да получи необходимите разрешения от разследващите органи. Следователите днес взимаха проби от мантинелите в отсечката. Фрезоването и почистването на трасето се налага да продължи и утре. Дейностите се извършват без спиране на движението в една лента. Необходимо е шофьорите да карат внимателно и със съобразена скорост предвид извършващите се строителни работи. След като приключи фрезоването - в сряда (5 септември), ще започне преасфалтирането и движението по път II-16 Своге-София ще бъде спряно. Обходните маршрути за леките автомобили са път II-81 София-Монтана и след това път III-164 Своге-Искрец-Бучин Проход. Тежкотоварните камиони и автобусите, идващи от Видин по път Е-79 и пътуващи към Своге, за да не влизат в Искърското дефиле ще бъдат отклонявани при Ребърково в посока Ботевград.", "date": "2018.09.03", "title": "Продължава фрезоването и почистването на настилката в участък от пътя Своге-София"}
{"url": "http://standartnews.com/balgariya/karakachanov_sas_sinya_kaska_na_sreshta_na_koalitsionniya_savet-375427.html", "text": "В 18 часа тази вечер започна заседание на коалиционния съвет на управляващите, свикан в Министерски съвет от премиера Бойко Борисов. На него ГЕРБ и \"Обединени патриоти\" трябва да обсъдят трите оставки, които той поиска заради трагедията край Своге - на министрите Николай Нанков, Ивайло Московски и Валентин Радев, както и ще има ли още сменени членове на кабинета. От НФСБ и ВМРО вече заявиха, че няма да подкрепят оставките на тримата, защото те са професионалисти и не носят пряка вина за проблемите с пътя и катастрофата. От \"Атака\" обаче казаха, че ще ги подкрепят. Лидерът на партията Волен Сидеров обаче дойде на коалиционния съвет с искане за оставка и на вицепремиера Валери Симеонов. Според него поведението му било некоректно и оценките за авторитаризъм на Борисов изискват оценка и от ГЕРБ. \"Не е проблем друг човек от патриотите да смени Симеонов\", каза още Сидеров. Минути преди началото на срещата шефката на правителствения пресцентър - Севдалина Арнаудова, публикува във Фейсбук снимка на военния министър и лидер на ВМРО Красимир Каракачанов и написа: \"Така се идва на коалиционен съвет - със синя каска! Благодаря на вицепремиера Каракачанов, че ми позира!\". Самият той не коментира каква е идеята му, но очевидно по този начин символизира желанието си за успокояване на напрежението сред управляващите, като се има предвид, че именно Мироопазващите сили на ООН са наричани Сини каски. По-рано днес Каракачанов също отвърна остро на Симеонов, макар и не толкова, колкото Сидеров. Лидерът на ВМРО заяви, че вина за сегашното напрежение имат всички участници в коалицията и всеки трябва да осъзнае своята, а не да изтъква чуждата. Никой няма права на ментор в \"Обединени патриоти\" и да поставя условия за оставане в управляващата коалиция. Така той коментира изявлението на вицепремиера и лидер на НФСБ Валери Симеонов, че партията му остава във властта, но при определени условия. Междувременно президентът Румен Радев направи обръщение, в което заяви, че вече министерските оставки не са решение, а бягство от отговорност. Очаквайте подробности!", "date": "2018.09.03", "title": "Каракачанов със синя каска на среща на коалиционния съвет"}
{"url": "http://standartnews.com/balgariya/vazstanovyavat_dvizhenieto_pri_7_kilometar_na_magistrala_lyulin-375429.html", "text": "От утре (4 септември) се възстановява движението при 7-ми километър на АМ „Люлин\" в посока София. Днес приключва аварийният ремонт на активизиралото се свлачище при 7-ми километър на автомагистралата. Ремонтът продължи три месеца. В момента се демонтират бетоновите прегради от активната и аварийна лента. През нощта, когато трафикът е по-слаб, платното ще се измие и около 24 ч. се предвижда да отпаднат ограниченията за стеснение в участъка. Остават въведените ограничения при 9-ти километър на АМ „Люлин\", където продължават аварийно-възстановителните дейности. Ограничението е от втори тунел „Люлин\" до 500 м преди първи тунел „Мало Бучино\". В този участък движението на всички МПС се осъществява двупосочно в платното в посока София - Перник. Скоростта е ограничена до 50 км/ч. Очаква се до края на септември да бъде пуснато движението в изпреварващата лента в платното за София. Агенция „Пътна инфраструктура\" благодари на шофьорите за търпението от причинените неудобства, които обаче са наложителни, за да се пътува удобно и безопасно.", "date": "2018.09.03", "title": "Възстановяват движението при 7 километър на магистрала Люлин"}
{"url": "http://standartnews.com/balgariya/sofiya_investira_48_mln_lv_v_stroitelstvo_i_remont_na_detski_gradini_i_uchilishta-375430.html", "text": "Само тази година за ново строителство и модернизация на детски градини и училища влагаме 48 млн. лв., това може би е най-мащабният бюджет, които е отделян, съобщи кметът на София Йорданка Фандъкова, която провери реконструкцията на 101 СУ „Бачо Киро\" в район Надежда. Фандъкова уточни, че средствата, които е получила Столична община за реновиране на учебни сгради от оперативна програма „Региони в растеж\" са 27 млн. лв. „Общо над 63 млн. лева е бюджетът по дейностите на оперативна програма на „Региони в растеж\", уточни Фандъкова. По думите й училище 101 СУ „Бачо Киро\" е огромно по размер. „В него има приети 5 паралелки след първи клас и три паралелки след седми клас\", каза още кметът на София. Според нея това е едно перспективно училище, и то трябва да работи с едносменен режим, за да може през годините всички училища на територията на Столична община да преминат към този режим на работа. Изискваме лабораторните анализи на обектите, по които работим, да бъдат констатирани преди тяхната експлоатация, обясни още Фандъкова. По думите й специално преди приемането на обектите се настоява за лабораторни тестове от независими лаборатории, защото няма как иначе да бъдат сигурни какъв материал се слага в проектите. „Това е начин на организация, проектите се приемат след като са напълно завършени\", уточни още тя. Според нея много ремонти по улици и булеварди са изключителни шумни. \"Но ако искаме да имаме нов център с обновена инфраструктура, трябва да проявим търпение\", обясни кметът на София. Тя посочи още, че контролът на обектите е ежедневен не само от надзора, но и от страна на органите на транспорта. „Настоявам и държа надзорът да присъства непрекъснато по обектите със своите специалисти и да следят за материалите, които се влагат\", каза още Фандъкова. В общо 48 училища и детски градини на територията на Столична община се извършват основни ремонти и реконструкции. В 30 от тях дейностите приключват с началото на учебната година, в 18 ще продължат и след започване на учебните занятия, като организацията ще бъде такава, да не се пречи на учебните процеси, уточни кметът на София.", "date": "2018.09.03", "title": "София инвестира 48 млн. лв. в строителство и ремонт на детски градини и училища"}
{"url": "http://standartnews.com/balgariya/zapochva_operatsiyata_po_iztochvaneto_na_nefteniya_razliv_kray_sozopol-375407.html", "text": "Започва операцията по източването на нефтения разлив край Созопол. Днес работна платформа ще влезе в морето с водолазен кораб и нефостъбирач. Те ще бъдат застопорени със специални котви, тежащи 6 тона. Потъналият преди близо век кораб „Мопанг\" в момента изпуска много малко количество гориво. Това посочи водолазът Михаил Заимов. „Днес 6-тонни бетонни котви ще бъдат влачени под водата от Сарафово към „Мопанг\" и ще бъдат положени около кораба, за да започнат корабите работа по източването на разлива. Това ще се случи, ако всичко е наред, през втората половина на седмицата\", каза той. Водолазът посочи, че се надява да изтича нефт от кораба, защото е биоразградим. По думите му това е малък разлив. „В Черно море има 50 танкера със стотици тонове гориво, готови ли сме за реакция от такъв мащаб\", добави той. Рискове за водолазите има, категоричен беше Заимов. „Това е една развалина под водата, рисковете за водолазите са големи. Те са мотивирани и са готови с техниката\". Панайот Рейзи коментира, че разливът ще бъде овладян и случилото се малко се пресилва.", "date": "2018.09.03", "title": "Започва операцията по източването на нефтения разлив край Созопол"}
{"url": "http://standartnews.com/balgariya/kakvo_vreme_ni_ochakva_prez_novata_sedmitsa-375396.html", "text": "Днес преди обяд ще бъде слънчево. След обяд ще се развива купеста и купесто-дъждовна облачност и главно в западната половина от страната краткотрайно ще превали, в отделни райони е възможно и да прегърми. Ще духа слаб, в Източна България и Дунавската равнина - до умерен, вятър от изток-североизток. Максималните температури ще са предимно между 29 и 34 градуса. Над Черноморието ще бъде слънчево. Ще духа слаб до умерен изток-североизточен вятър. Максималните температури ще са между 28 и 30 градуса. Температурата на морската вода ще е от 26 градуса по северното крайбрежие до 29 градуса - по южното крайбрежие. Вълнението на морето ще бъде 1-2 бала. В планините ще бъде предимно слънчево. В следобедните часове ще се развива купеста и купесто-дъждовна облачност и на места в западните масиви ще има краткотрайни валежи, ще има условия и за гръмотевична дейност. Ще духа до умерен вятър с източна компонента. Максималната температура на височина 1200 метра ще е около 22 градуса, на 2000 метра - около 15 градуса. Атмосферното налягане ще се понижи и ще бъде по-ниско от средното за месеца. От вторник със северозападен вятър ще захладнее и в сряда дневните температури ще остават под 30 градуса, в отделни райони и под 25. Главно в Западна и Централна България ще има валежи от дъжд, след обяд придружени с гръмотевици.", "date": "2018.09.03", "title": "Какво време ни очаква през новата седмица?"}
{"url": "http://standartnews.com/balgariya/volen_siderov_za_koalitsiyata_i_bez_nfsb_prodalzhavame_napred-375402.html", "text": "С или без НФСБ ще вървим напред, каза лидерът на „Атака\" Волен Сидеров по bTV. Важното е да се изпълнява програмата за управление на кабинета, посочи още той. Волен Сидеров определи като неверни твърденията на вицепремиера Валери Симеонов, че \"правтителството се управлява еднолично\". По думите му причината за критиките е, че Симеонов или се опитва да извоюва министерски пост или „предотвратява лоша новина\" по свой адрес. След заседание край морето през почивните дни, партията на Валери Симеонов – НФСБ, излезе с остри критики към премиера Бойко Борисов и ГЕРБ. „НФСБ е против едноличния стил на управление на Борисов по отношение на кадрите, който не е съгласуван с коалиционните партньори\", посочи в изявление след срещата Валери Симеонов. Депутатите на НФСБ ще гласуват в парламента против оставките на тримата министри – Радев, Нанков и Московски. Днес от партията ще кажат окончателната си позиция за коалиционните взаимоотношения. „Недопустимо е да си вицепремиер и да излезеш да кажеш, че се управлява еднолично и руши държавността. Какво правиш тогава в това правителство – излизай в опозиция, почвай партизанска война, ако искаш\", призова Сидеров. „Не може да си играеш със стабилността, имахме огромни трудности да направим тази коалиция, припомни още лидерът на „Атака\". Сидеров отбеляза още, че самият Симеонов също би трябвало да подаде оставка, след като сигналът му в прокуратурата срещу министъра на туризма Николина Ангелкова не беше потвърден. Няма да ставам министър, моята роля е по-важна в парламента, категоричен беше Сидеров. До края на тази седмица вероятно няма да станат ясни имената на новите министри, прогнозира още той и отбеляза, че премиерът не бърза с това решение. Сидер обяви, че в разговор с премиера, двамата са се обединили около мнението, че начело на МВР трябва да застане човек от системата, който я познава от вътре и ще бъде по–добре приет от служителите.", "date": "2018.09.03", "title": "Волен Сидеров за коалицията: И без НФСБ продължаваме напред"}
{"url": "http://standartnews.com/balgariya/vetko_i_marinela_arabadzhievi_se_ukrivat_ne_sa_na_pochivka_zayavi_shefat_na_spetsprokuraturata-375401.html", "text": "Ветко и Маринела Арабаджиеви не са на почивка, а се укриват. Такова мнение изрази заместник-главният прокурор Иван Гешев, шеф на Специализираната прокуратура. \"Към момента на провеждането на действията по разследването са се намирали във Франция, сега не мога да кажа къде са. Предприети са всякакви възможни действия за издирването им. Обявени са за издирване както от Интерпол, така и с европейска заповед за арест. Така че не са на почивка, а се укриват\", заяви пред Нова тв Гешев. Той уточни, че прокуратурата не е искала мярката за неотклонение на Вълчо Арабаджиев да се гледа при закрити врата, това е било искане на адвокатите. \"Защитата се притеснява, прокуратурата не се притеснява от нищо\", заяви Гешев. По думите му фамилията е разработвана от месеци. \"Периодът е от януари, но предвид намерени доказателства ще бъде разширен. Едно от намерените неща е екселска таблица от 2008 година до момента, в която в табличен вид са описани невнесените данъци само от захарния комбинат в Пловдив от 2008 година до настоящия момент, съответно и фирмите, през които е станало това. Тази сума, според тази таблица, е десетки милиони левове, може да станат и над 100 милиона\", заяви Гешов. \"Явно ще бъде разширен периодът на разследването\", добави Гешев.", "date": "2018.09.03", "title": "Ветко и Маринела Арабаджиеви се укриват, не са на почивка, заяви шефът на Спецпрокуратурата"}
{"url": "http://standartnews.com/balgariya/valentin_radev_ne_iskah_revolyutsiya_v_mvr_a_neshtata_da_se_sluchvat_postepenno-375404.html", "text": "„Решихме да подадем оставки, защото така се прави. Това е политическата отговорност. Хората очакват нещо да се случи. Направихме много, но въпреки това стана тази трагедия. Винаги си мисля обаче колко спасихме и какво направихме, за да не се случва това. Да, но се случи\", заяви в „Здравей, България\" вътрешният министър в оставка Валентин Радев. Той добави, че не знае дали и други министри ще подадат оставки след него, Ивайло Московски и Николай Нанков. „Още в началото казах, че не искам революция в МВР, а нещата да се случват постепенно. Това и направихме. Във ведомството трябва да се случат бавни и устойчиви промени и работих точно за това. Много пъти ми искаха оставката, преглъщах и знаех, че правя правилни неща\", каза още Радев. Той не коментира кой ще наследи мястото му в министерството. „Много неща останаха зад кадър, но те са устойчиви и е хубаво да бъдат продължени\", допълни Валентин Радев.", "date": "2018.09.03", "title": "Валентин Радев: Не исках революция в МВР, а нещата да се случват постепенно"}
{"url": "http://standartnews.com/balgariya/boyko_borisov_e_na_poseshtenie_v_cherna_gora-375405.html", "text": "Министър-председателят Бойко Борисов е на официално посещение в Черна гора, съобщиха от правителствената информационна служба. В Подгорица премиерът Борисов провежда срещи с министър-председателя на Черна гора Душко Маркович, с президента Мило Джуканович и с председателя на Скупщината Иван Брайович. По време на разговорите се обсъждат напредъкът по европейската перспектива на страните от Западните Балкани и регионалното и двустранно сътрудничество. Министър-председателят Бойко Борисов ще бъде награден с орден „Черна гора\" с лента от президента на западнобалканската държава.", "date": "2018.09.03", "title": "Бойко Борисов е на посещение в Черна Гора"}
{"url": "http://standartnews.com/balgariya/panayot_reyzi_sluchvashtoto_se_v_darzhavata_e_dobro_no_ima_kakvo_da_se_zhelae-375403.html", "text": "Случващото се в държавата е добро, но има какво още да се желае, посочи кметът на община Созопол Панайот Рейзи в предаването „Тази сутрин\". Той посочи, че има амбициите да изкара още един мандат и има какво да се направи в Созопол. По повод наредбата за шума и реда той коментира, че момента тази част е отменена и се доработва. „В момента редът е до 23:30. Ред и контрол има, но аз като кмет не мога да налагам санкции\", посочи той. Пропуснатите имоти за деклариране той обясни с това, че се е развеждал с жена си и мислел, че няма нужда да ги обявява. „Една част отиде при нея, една при мен. В публичния регистър се вижда, че сделките са вписани, мина цяла година и просто се пропуска\", каза той. Зрители на bTV от Созопол ни сигнализираха за опасен мостик в старата част на града. Той е изграден по проект \"Старинен Созопол\", финансиран основно от Норвегия. В момента обаче се руши и е опасен. \"Идеята беше да си правят снимки хората, но се оказа, че е опасен и наистина е опасен, а за акостиране на лодки също, никога не е имало мост от тази страна на Черноморието, на града, защото по принцип морето е бурно, пристанището е от западната част и не случайно от хилядолетия\", посочи Виргиния. Проектът е на Фондация \"Созопол\", а партньор е общината. Кирил Арнаутски, председател на Фондацията, посочи, че не стои въпросът дали е законен или не, а дали е въведен в експлоатация. Чертежите са съгласувани с техническата служба, а изпълнението с Министерство на културата и националния институт за паметници на културата. Строителството приключва преди 7 години с достъпна среда за хора с увреждания. От общината коментираха, че не са собственици на съоръжението и не могат да го ремонтират. Панайот Рейзи посочи, че съоръжението няма да бъде премахнато, а в момента вървят процедури по узаконяването му. Той добави, че се надява следващото лято вече да може да се посещава.", "date": "2018.09.03", "title": "Панайот Рейзи: Случващото се в държавата е добро, но има какво да се желае"}
{"url": "http://standartnews.com/balgariya/spirat_vremenno_vodata_v_chasti_ot_sofiya__vizhte_kade_i_za_kolko_vreme-375397.html", "text": "Днес, във връзка с изпълнение на инвестиционен проект за реконструкция на уличен водопровод на ул. „Народно хоро\" кв. „Овча купел\", се налага спиране на водоподаването от 9:00  до 21:00 часа на клиентите на „Софийска вода\", живеещи в района на: по ул. „Народно хоро\" от ул. „Буземска\" до ул.\" Крушовски връх\"; по ул. „Брезовица\" от ул. „Народно хоро\" до ул. „Буземска\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Народно хоро \" ъгъла с ул. „Брезов рид\". След възстановяване на водоснабдяването е възможно временно повишаване  мътността на водата. След реализацията на този инвестиционен проект клиентите на „Софийска вода\" живеещи в района ще почувстват значително подобреното качество на предоставяните услуги. На 03 септември 2018 г. (понеделник), във връзка с монтаж на спирателен кран на бул. „Сливница\", с. Кътина , се налага спиране на водоподаването от 09:00  до 21:00 часа на клиентите на „Софийска вода\", живеещи в района на: бул. „Сливница\", ул. „Сини вир\", ул. „Пирамидите\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: бул. „Сливница\", ъгъла с ул. „Сини вир\". На 03 септември 2018 г. (понеделник), във връзка с подмяна на сградно водопроводно отклонение на ул. „Егреците\", вилна зона „Беловодски път\" , се налага спиране на водоподаването от 10:00  до 17:00 часа на клиентите на „Софийска вода\", живеещи в района на: по ул. „Стар Беловодски път\" от ул. „Беловодски път\" до ул. „Егреците\", ул. „Малкото копито\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Стар Беловодски път \" ъгъла с ул. „Малкото копито\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. „Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.09.03", "title": "Спират временно водата в части от София - вижте къде и за колко време"}
{"url": "http://standartnews.com/balgariya/nikolay_nankov_kontrolat_varhu_moi_podopechni_strukturi_e_tryabvalo_da_bade_podobar-375406.html", "text": "Координацията, комуникацията и контролът на подопечни мои структури, като АПИ, е трябвало да бъде по-добра. Това посочи регионалният министър в оставка Николай Нанков. Той напусна поста, заедно с министрите на вътрешните работи и на транспорта след тежката катастрофа в Своге. По думите му не е имало натиск за оставки и за него това е правилното решение да се поеме отговорност. „Мотиви в случая е безсмислено да се изтъкват. Дори, ако има или няма вина в хора или институции, ние имаме 17 загинали, 21 тежко ранени, един съсипан човек – шофьора.\" По думите му за оставка на правителството не може да се говори, защото има конкретни ангажименти и правомощия в провеждането на политики на три ведомства и подчинените им структури. В организационен план има какво да се подобри. Убеден съм, че кабинетът и правителството изпълнява по изключително категоричен начин управленската си програма и приоритетите си, посочи Нанков. Той отрича министрите да живеят в страх от уволнение и в унижение, както Валери Симеонов посочи преди дни. „Не е прав, премиерът не просто е длъжен, той трябва да избира с кого ще работи.\" Министърът добави, че е критичен в оценката на работата на АПИ и председателят й Дончо Атанасов. „Имало е пропуски, трябват по-кардинални действия в комуникацията. Запознах се с проектите, има спецификация, процедури за одобрение и контролиране. В строителството има няколко основни неща – проектиране, възлагане, етап на изпълнение и приемане на обекта и въвеждането в експлоатация. По пътя край Своге е имало движение две години по-рано преди акт 16\", посочи той. Няма практика при приемането на пътя да се взима т.нар. „ядка\" – част от пътното платно, за анализ. „Има документи от акредитирана лаборатория. Институтът за пътища и мостове дава предписания и рецепти и лабораторни анализи за всички пътища\", уточни той. Варовик в пътя може да има само при участък с леко и средно движение, но не и за тежко и много тежко движение, какъвто е случаят, каза Нанков. Той добави, че пътят край Своге е транзитен с тежкотоварен трафик от над 24 000 автомобила. Гаранцията за отстраняването на дефектите по пътя е до декември месец тази година. Нанков добави, че за строителство на подобен тип обекти са вече увеличени гаранционните срокове. За магистрала например от пет, срокът става седем години. Седмица преди инцидента разписах обнародване на наредба с над 20 нови нюанса за пътна безопасност. До скоро се проектираха пътища по съветски модел, каза още министърът. „Не мога да твърдя, че има корупция в строителството. Обществената поръчка е по реда на Европейската банка за възстановяване и развитие. Неустойки не са плащани, не са искани. Искат се, ако има причини за удължаване на строителството\", посочи той.", "date": "2018.09.03", "title": "Николай Нанков: Контролът върху мои подопечни структури е трябвало да бъде по-добър"}
