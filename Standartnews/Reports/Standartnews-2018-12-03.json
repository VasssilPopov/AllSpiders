{"url": "https://www.standartnews.com/biznes/ministerstvoto-na-turizma-stava-elektronno-379704.html", "text": "Всички регистрационни услуги, които Министерството на туризма предоставя по Закона за туризма ще са достъпни с един клик и през смартфон от понеделник, обяви министър Николина Ангелкова. Квалифицираният електронен подпис вече освен по класическия начин с ПИН ще се поставя и чрез лицево разпознаване. Всичко това става възможно, след като за Министерството е разработена специална платформа за електронни услуги. Николина Ангелкова уточни, че по този начин искания за издаване на всичките видове разрешения и услуги на ведомството ще могат да се изпращат 24 часа в денонощието 7 дни в седмицата и от всички краища на света. Тя допълни, че за да се използва платформата е нужна предварителна регистрация, която отнема около минута, след което заявлението ще се подава за приблизително 15 секунди. Николина Ангелкова каза, че Министерство на туризма е първата държавна администрация, която предоставя тази тип електронни услуги у нас. „Пионери сме и в ЕС, където предстои подобна платформа да се въведе от министерство на дигитализацията на Австрия“, каза още тя. Министърът допълни, че се предвижда квалифицираният електронен подпис за ползвателите на услуги във ведомството да е безплатен в първата година след пускането на платформата. По думите й след това потребителите ще имат възможност за 5 безплатни електронни подписа годишно, а след изчерпване и на тази възможност месечният абонамент ще струва 2 лв. Ангелкова допълни, че той може да бъде прекратяван и подновяван по всяко време и гражданите и бизнесът няма да бъдат задължавани да поддържат непрекъснат абонамент. Министърът поясни че тази платформа е била разработена само за 4 месеца, като изцяло са спазени всички изисквания на законодателството и нормите на GDPR, а защитата на всички лични данни е изцяло гарантирана. Проф. Георги Димитров, представител на фирмата-доставчик на удостоверителни услуги „Евротръст”, която е автор на платформата, допълни, че тя е разработена спрямо всички законодателни изисквания, освен това е много лесна за използване. Той представи подробно начина за регистрация и ползване на услугите и уточни, че след като посочим каква услуга искаме да ползваме и се идентифицираме с ЕГН, телефон или имейл адрес всички необходими данни се проверяват и попълват автоматично в заявлението. Проф. Димитров уточни, че при създаването на регистрацията през камерата на телефона при лицевото разпознаване се анализират 84 точки на лицето, за да се гарантира самоличността. По думите му новата платформа ще улесни значително достъпа на гражданите и бизнеса до услугите на министерството, защото няма да се съобразяват с работното време на ведомството и от всяка точка на света. Той посочи, че проектът изключително много оптимизира работата на администрацията, а заявленията ще започват да се обработват веднага след подаването им, като това спестява хиляди часове работно време на хората, а дори и съпоставено с минималната часова надница, финансовият ефект ще е сериозен. Проф Димитров уточни, че до края на месеца електронните услуги на Министерство на туризма ще могат да се ползват от потребители във всички държави членки на ЕС.", "date": "2018.12.02", "title": "Министерството на туризма става електронно"}
{"url": "https://www.standartnews.com/svyat/izlagat-tyaloto-na-bush-starshi-za-poklonenie-na-kapitoliya-379709.html", "text": "Тленните останки на 41-ия президент на САЩ Джордж Буш-старши ще бъдат изложени за поклонение в ротондата на Капитолия от понеделник до сряда, предаде Асошиейтед прес, предаде БТА. Буш-старши почина вчера на 94-годишна възраст. Тленните останки на бившия американски президент ще бъдат посрещнати с церемония в Конгреса в 17 ч. местно време в понеделник (в полунощ в понеделник срещу вторник българско време). Хората ще могат да се поклонят пред ковчега от 19.30 ч. същия ден до 7 ч. в сряда. Буш-старши ще бъде изпратен с държавно погребение в Националната катедрала във Вашингтон. Президентът Доналд Тръмп ще присъства на церемонията заедно със съпругата си Мелания. Борсовите пазари в САЩ ще останат затворени в сряда, 5 декември, в памет Джордж Буш-старши, предадоха ТАСС и Франс прес. 5 декември ще бъде ден на национален траур в Съединените щати. Нюйоркската фондова борса, Насдак и Чикагската фондова борса освен това ще запазят минута мълчание в памет на Буш-старши в 9.20 ч. местно време в понеделник.", "date": "2018.12.02", "title": "Излагат тялото на Буш-старши за поклонение на Капитолия"}
{"url": "https://www.standartnews.com/sport/slaviya-shokira-tsska-el-maestro-pred-izgonvane-379752.html", "text": "Славия удари с 1:0 ЦСКА в дербито от 17-ия кръг в Първа лига с гол на Янис Карабельов в 51-ата минута. Така \"червените\" изостанаха с 6 точки от Лудогорец преди двубоя между двата тима в следващия кръг.  Левски остава трети, само на точка зад ЦСКА. Поражението от \"белите\" може да коства и поста на треньора на  \"армейците\" Нестор Ел Маестро, който продължава да се проваля във всички дербита. Само победа над Лудогорец може да накара собственика на ЦСКА Гриша Ганчев да даде още шансове на сърбина с британски паспорт, твърдят запознати със ситуацията на \"Българска армия\".  Иначе след поражението на стадион \"Васил Левски\" днес от ЦСКА обвиняваха съдията Волен Чинков и липсата на късмет. Две минути след попадението на белите реферът не даде дузпа за ЦСКА при нарушение на Велковски срещу Кристиян Малинов. В срещата червените имаха още няколко претенции за 11-метров удар. Близо 30 минути ЦСКА игра с човек повече заради червен картон на Александър Александров. Въпреки това футболистите на Нестор Ел Маестро направиха половин дузпина пропуски пред вратата на белите. Само Мауридес удари два пъти  гредата. Славия пък откри резултата с първия си точен удар в срещата. Димитър Велковски изведе Янис Карабельов с много хубаво подаване, а халфът се разписа от около десет метра. Завърналият се след контузия нападател на ЦСКА Кирил Десподов остана разочарован от загубата. Националът заяви, че Георги Петков е провокирал своя съотборник Сашо Александров да го контузи.  , коментира Десподов. Треньорът на ЦСКА Нестор Ел Маестро заяви, че съдиите се изиграли важна роля за загубата на \"червените\" от ЦСКА:   каза Ел Маестро. Президентът на Славия Венцеслав Стефанов остана доволен от победата на неговия отбор. Той бе категоричен, че претенциите на ЦСКА за дузпи са неоснователни.", "date": "2018.12.02", "title": "Славия шокира ЦСКА, Ел Маестро пред изгонване"}
{"url": "https://www.standartnews.com/svyat/makron-obeshcha-zhestoki-nakazaniya-za-pogromite-379750.html", "text": "Президентът на Франция Еманюел Макрон се закани да накаже строго всички виновни за погромите в Париж през уикенда. Веднага след като се върна в страната от срещата на Г-20 в Аржентина държавният глава се запозна  с пораженията по Триумфалната арка в Париж, проведе спешна среща с премиера и министрите на вътрешните работи и на околната среда. На нея той се закани, че отговорните за насилието и щетите ще платят за своите действия, предаде Асошиейтед прес. Над 200 задържани при вчерашните демонстрации в Париж ще застанат пред съда, заяви  министърът на правосъдието Никол Белубе, цитирана от ТАСС и Франс прес. По думите й делата на около две трети от оставените в ареста 372 души ще бъдат разгледани от съда. Наказанията за криминални действия ще бъдат доста строги, подчерта Балубе. По-рано полицията съобщи, че 378 демонстранти са оставени в ареста от задържаните общо 412 души. По данни на полицията по време на вчерашния протест на \"жълтите жилетки\" срещу повишаването на данъците и разходите за живот в столицата са били ранени 113 човека. Демонстрантите палеха автомобили, чупеха витрини, преобръщаха заграждения и се биеха с полицаи по големите булеварди, включително по бул. \"Шан-з-Елизе\", около Триумфалната арка и в парка \"Тюйлери\". Сред ранените са 23-ма полицаи. След като се поклони пред Гроба на Незнайния воин под Триумфалната арка, Макрон обходи близкия булевард с унищожени автомобили, изпочупени прозорци и разграбени магазини. Той се срещна с пожарникари, полицаи и ресторантьори. Това е третият пореден уикенд на съпроводени с насилие сблъсъци между \"жълтите жилетки\" и силите на реда в Париж, които са най-мащабните от 2005 г. Картината в столицата контрастира рязко с с протестите в други населени места във Франция, които преминават мирно. Говорител на правителството каза, че протестът в Париж е бил превзет от хора, дошли \"да грабят, чупят и да бият полицаи\", предаде АП. Тази нощ един шофьор е загинал в района на южния град Арл след катастрофа, причинена от барикада, издигната от \"жълти жилетки\".", "date": "2018.12.02", "title": "Макрон обеща жестоки наказания за погромите, 200 на съд"}
{"url": "https://www.standartnews.com/svyat/sled-pogromite-frantsiya-obmislya-izvnredno-polozhenie-379740.html", "text": "Въвеждане на извънредно положение обмисля Франция след съботната поредната нощ на погроми. Радикали яхнаха социалния протест, облякоха се в жълти жилетки като мирно митингуващите и влязоха в жестоки сблъсъци с полицията, продължили 14 часа. При погромите са ранени над 100 души. Беше посегнато на един от най-важните символи за Франция – Гроба на незнайния воин, който се намира точно под Триумфалната арка. Кола горя буквално на метри от Лувъра, десетки магазини бяха изпотрошени и ограбени, съобщи бТВ. 412 души са арестувани, 130 са ранените, от тях 23 от силите на реда. В 17 ч. в събота традиционния протест на жълтите жилетки приключи. Хората се разотидоха, но на тяхна място се появиха радикалите. Сградата на префектурата в департамента Горна Лоара в Южна Франция беше опожарена, след като участници в протеста хвърлиха по нея бутилки със запалителна течност, съобщи радио \"Франс енфо\", цитирано от ТАСС. Френската полиция е успяла да идентифицира около 3000 вандали, участвали в погромите и стълкновенията със силите на реда вчера, съобщи по телевизия Бе Еф Ем министърът на вътрешните работи Кристоф Кастанер. Той уточни, че сред идентифицираните има крайнодесни и крайнолеви, но също голям брой хора, дошли в Париж само и само да вършат погроми. Френският премиер Едуар Филип отмени визитата си в Полша заради вчерашните протести в Париж, белязани от ожесточени сблъсъци между демонстранти и полицията, предаде Ройтерс. Едуар Филип трябваше да участва в откриващата се днес в Катовице Конференция на страните по Рамковата конвенция на ООН за промените в климата (COP24). Вместо него ще участва министърът на екологичния и солидарен преход Франсоа дьо Рюжи. Предстои извънредно заседание на правителството, което ще вземе решение дали въвежда извънредно положение. Междувременно в социалните мрежи вече има призиви за нова протестна акция идната седмица.", "date": "2018.12.02", "title": "СЛЕД ПОГРОМИТЕ: Франция обмисля извънредно положение"}
{"url": "https://www.standartnews.com/biznes/finansovite-uslugi-nay-riskovi-za-potrebitelya-379725.html", "text": "Най-рискови за уязвимите групи потребители са секторите на телекомуникационните и финансовите услуги, както и на продуктите за подобряване на здравословното състояние, обяви по Дарик радио председателят на Комисията за защита на потребителите Димитър Маргаритов, съобщиха от пресцентъра на КЗП. „Когато към потребителите са насочени послания, свързани с продукти-панацея, с които уж за първи път може да се реши проблем, пред който десетилетия наред науката и медицината остават безсилни, това в много голяма степен крие риск за търговска измама”, подчерта Маргаритов. За подсилване на въздействието при представянето на подобен тип медикаменти и ефектите от употребата им някои търговци използват т.нар. „свидетелство за авторитет”. „Това са случаите, в които се залага на авторитета на публично известни личности за промотирането на дадени продукти, понякога дори без тяхното знание и съгласие. Или тогава, когато уж тези предлагани продукти са минали през различен тип лаборатории, медицински институти, изпитвания, получили са висока оценка на дадени медицински лица и т.н., това са винаги по-рискови оферти. Хората би трябвало да си дават сметка, че когато – колкото и да не ни се ще да е така, конвенционалната медицина и наука не е успяла все още да намери универсален лек или пък за някои заболявания и конкретен такъв, много трудно може да се очаква това да го е направил някой, който продава в магазина или в зала на промоция и т.н.”, обърна внимание председателят на КЗП. Според Маргаритов телекомуникационният сектор също крие повече рискове за уязвимите групи потребители. Той даде конкретни примери как некоректни действия на телекоми са поставили на изпитание по-възрастни хора и деца. „Преди известно време имаше случай, в който потребителите не бяха уведомени за това, че се променят условията, при които могат да зареждат своите предплатени карти за мобилни телефони. В резултат на това именно такъв тип уязвими групи – по-възрастни хора, ученици и т.н., се оказа, че в един момент не е възможно да избират номера, защото не са разбрали, че е трябвало на по-кратък период от време да заредят отново своята карта, а не са били изчерпали сумите по тази карта”, разказа председателят на КЗП. Той заяви, че това представлява нелоялна търговска практика, целяща да засегне именно хората, които по-трудно биха могли да се ориентират в новите условия. В по-минали периоди пък са били сключвани с хора от „третата възраст” директно по телефона договори за телекомуникационни услуги, но впоследствие е възникнала законова забрана за това. „Те дори не разбираха, че с изразяването на своето положително отношение към представен им по телефон даден продукт, без даже да допуснат, са си го купили и на практика са се оказали обвързани от търговска сделка”, коментира Маргаритов. Председателят на КЗП даде и съвети как да бъдат избегнати подобен род проблеми: „Да се внимава, когато се проучват условията при такъв тип сделки, които са в рисковите групи. Винаги, когато имате колебание, по-скоро разсъждавайте на принципа, че не е непременно може би сега моментът, в който трябва да направите тази покупка. Може да обмислите допълнително и вече тогава, ако сте по-убедени, че желаете да си купите въпросното нещо, да си го купите”. Маргаритов предупреди, че понякога търговците търсят всякакви варианти, за да не удовлетворят претенцията на потребителя и тогава се налага намесата на контролния орган. „Важно е потребителите да реагират навреме. Има и чисти хипотези, в които е изтекъл срокът за упражняване на дадено право и ние за съжаление в такива случаи бихме могли да помогнем само ако в рамките на помирително производство търговецът прецени, че може да направи крачка към решаването на такъв потребителски проблем. Затова – здравословен потребителски скептицизъм, обмислени решения и извършване на разходи едва тогава, когато сме максимално убедени, че сключваме една изгодна сделка”, завърши той.", "date": "2018.12.02", "title": "Финансовите услуги – най-рискови за потребителя"}
{"url": "https://www.standartnews.com/svyat/frantsiya-obmislya-izvnredno-polozhenie-zaradi-bezreditsite-379727.html", "text": "Франция ще обмисли въвеждането на извънредно положение, за да предотврати повторението на вчерашните безредици в центъра на Париж, предаде Ройтерс, като цитира правителствения говорител Бенжамен Гриво. Групи млади мъже с маскирани лица, някои въоръжени с метални щанги и брадви, участваха в може би най-тежките безредици от десетилетие, като подпалиха коли, разбиха магазини и вандализираха Триумфалната арка с графити. Ще трябва да помислим какви мерки може да се вземат, за да не се случат отново тези инциденти, заяви Гриво по радио Европа 1. \"Изключено е всеки уикенд да се превръща в ритуал на насилие\", каза той.  Няколко полицейски профсъюза призоваха правителството да въведе извънредно положение, за да предотврати повтаряне на насилието следващата събота, припомня ТАСС. Запитан за тази възможност, Гриво отговори, че президентът, премиерът и вътрешният министър ще обсъдят  всички опции, с които разполагат, на спешна среща днес и  че извънредното положение е сред вариантите. На срещата ще се обсъжда и как да се започне диалог с протестното движение на \"жълтите жилетки\", което няма реална структура или ръководство. Във Франция от 17 ноември започнаха протестни акции срещу поскъпването на горивата, участниците в които носят жълти отразителни жилетки. Тази и миналата събота демонстрациите прераснаха в масови погроми. По последни данни на парижката полиция при сблъсъците вчера са пострадали 133-ма души, 23-ма от тях - полицаи, а 412 души са задържани.", "date": "2018.12.02", "title": "Франция обмисля извънредно положение заради безредиците"}
{"url": "https://www.standartnews.com/sport/maks-frants-pobedi-i-v-supergigantskiya-slalom-v-sashch-379714.html", "text": "Австриецът Макс Франц постигна втора победа през сезона, след като спечели супергигантския слалом за мъже от Световната купа по ски алпийски дисциплини в Бийвър Крийк (САЩ). Франц, който седмица по-рано триумфира и в спускането в Лейк Луис, се ориентира най-добре в ужасните за каране условия на пистата. Заради мъглата и обилния снеговалеж видимостта бе максимално намалена и шефът на състезанието Маркус Валднер забави старта със 75 минути, а стартовата къщичка бе свалена. В тези условия на съкратено Супер-Г Макс даде време от 1:01.91 минути, като остави на 0.33 секунди зад себе си швейцареца Мауро Кавицел. Третото място бе разделено от цели трима скиори, нещо което от години не се е случвало в ските. Норвежците Аксел Лунд Свиндал и Александър Аамот Килде и италианецът Доминик Парис дадоха с по 0.41 секунди по-бавно време от това на победителя Франц и се качиха заедно на почетната стълбичка. Челната шестица бе допълнена от още един австриец - Кристоф Крен, който остана на 0.46 секунди от първото място, макар и да се пусна чак с 35-и стартов номер. С победата Франц излезе начело в класирането за Големия кристален глобус с 238 точки, следван от Кавицел с 227 и австриеца Винсент Крихмайр с 211. В класирането в дисциплината \"супергигантски слалом\" води Кавицел със 140 т. Днес в Бийвър Крийк ще се проведе и първия гигантски слалом за сезона. Участие в него ще вземе и водещия ни алпиец Алберт Попов. Стартът ще се излъчи пряко по Евроспорт. Заради лошо време гигантския слалом с който се открива сезона в Зьолден бе отменен. Той ще се проведе в Заалбах-Хинтерглем на 20 декември.", "date": "2018.12.02", "title": "Макс Франц победи и в супергигантския слалом в САЩ"}
{"url": "https://www.standartnews.com/sport/keyn-i-angliya-na-ptya-ni-za-evro-2020-379731.html", "text": "Българският национален отбор по футбол попадна в група А на квалификациите за първенството на Стария континент през 2020-а година. България ще има за съперници съставите на Англия, Чехия, Черна гора и Косово. Нашата група е една от петте с пет отбора. Пълният жребий за квалификациите:  Англия, Чехия, България, Черна гора, Косово  Португалия, Украйна, Сърбия, Литва, Люксембург  Холандия, Германия, Северна Ирландия, Естония, Беларус  Швейцария, Дания, Република Ирландия, Грузия, Гибралтар  Хърватия, Уелс, Словакия, Унгария, Азербайджан  Испания, Швеция, Норвегия, Румъния, Фарьорски о-ви, Малта  Полша, Австрия, Израел, Словения, Македония, Латвия  Франция, Исландия, Турция, Албания, Молдова, Андора  Белгия, Русия, Шотландия, Кипър, Казахстан, Сан Марино  Италия, Босна и Херцеговина, Финландия, Гърция, Армения, Лихтенщайн", "date": "2018.12.02", "title": "Кейн и Англия на пътя ни за Евро 2020"}
{"url": "https://www.standartnews.com/biznes/banker-kriza-nyama-samo-obrat-v-ikonomicheskiya-tsikl-379721.html", "text": "Няма такава непосредствена видимост за голяма финансова криза, само че има индикации за забавяне на икономическия растеж и за обрат на икономическия цикъл. Това заяви в студиото на БНТ Петър Андронов, председател на Асоциацията на банките в България. След тези няколко години на растеж на всички икономики, на глобалната икономика, има признаци вече, че тя се забавя, задъхва и че навлизаме в друга фаза на икономиката, обясни той. „Може би е твърде пресилено да говорим чак за криза, но че има забавяне и вероятно обрат в икономическия цикъл - имаме много индикации вече“, каза Андронов. Не бива да преекспонираме размера на спестяванията, категоричен е Петър Андронов: „Истината е, че за последните 15 години те се увеличиха няколкократно, но ние сме далече от средните нива на ЕС за спестявания, които надхвърлят БВП на развитите страни в пъти. Тоест нашите спестявания все още са скромни, отнесени към това, което има средния европеец.“", "date": "2018.12.02", "title": "Банкер: Криза няма, само обрат в икономическия цикъл"}
{"url": "https://www.standartnews.com/sport/botev-vratsa-otnese-i-septemvri-379738.html", "text": "Ботев (Враца) записа четвърта поредна победа в Първа лига. Този път жертвата в жертва на Валери Божинов и компания се превърна Септевмври. Врачани надиграха столичани с 4:1 в сблъсък от 17-ия кръг на Първа професионална лига. Тон за категоричния успех на врачани даде Валери Божинов, който откри резултата в 26-ата минута. Малко след това Дарко Глишик си отбеляза автогол. В 42-ата минута Крис Гади върна надеждите на тима от София, но само за паузата между двете части. В 56-ата минута Даниел Генов върна преднината от два гола за \"зелените\", а Емил Стоев оформи крайния резултат на стадион \"Христо Ботев\". \r\nТака момчетата на Сашо Ангелов се изкачиха на шеста позиция в класирането. Тимът събра актив от 24 точки, колкото има и отборът на Черно Море. Септември продължава да е на 13-то място с едва 10 пункта. \r\nСрещата във Враца започна по-добре за гостите от София. Още в 3-ата минута Фабиано Алвеш комбинира с Крис Гади и нанесе хубав удар от дистанция, но страничния стълб попречи на топката да се оплете в мрежата и излезе в аут. \r\nВ 26-ата минута Валери Божинов бе оставен непокрит в наказателното поле и от близка дистанция матира Янко Георгиев. Опитният нападател на \"зелените\" опита да стреля с глава, но топката се удари в крака му и влетя във вратата на Септември. Две минути по-късно отборът на Христо Арангелов направи груба грешка в защита. Вратарят на Ботев изпрати топката напред, където бранителите на тима не успяха да се разберат. Бенга изрита кълбото в тялото на Дарко Глишик и по този начин влезе за втори път в мрежата на Янко Георгиев. В 42-ата минута столичани върнаха едно попадение. Автор бе Крис Гади, който получи удобно подаване от Асен Чандъров и с точен удар върна интригата на стадион “Христо Ботев”. След почивката домакините бяха по-настъпателни. В 56-ата минута Даниел Генов сложи край на спора и ознаменува отличната си игра и с попадение. Той се футболист на Ботев се разписа след прекрасен шут от дистанция. В 62-ата минута обстановката се нажежи и два червени картона получиха Йордан Апостолов и Асен Чандъров. Причината бе съприкосновение между двамата, което премина рамките на нормалното. Първоначално играчът на Ботев пръв блъсна с ръка съперника си, при изправянето от терена и двамата се спречкаха, поради което бяха изгонени от Никола Попов. \r\nВ 78-ата минута Андреас Васев центрира отдясно в наказателното поле към Домовчийски, който опита изстрел, Янко Георгиев изби коженото кълбо към непокрития Емил Стоев, който реализира със силен удар от близка дистанция.", "date": "2018.12.02", "title": "Ботев (Враца) отнесе и Септември"}
{"url": "https://www.standartnews.com/sport/avstriyka-s-dubl-v-leyk-luis-379717.html", "text": "Австрийката Никол Шмидхофер продължи да показва уникална форма в скоростните дисциплини в алпийските ски. Тя спечели и второто спускане за Световната купа в Лейк Луис (Кан). В петък 29-годишната Шмидхофер за първи път се качи на най-високото място в старт за СК. Ден по-късно тя постигна и втората си победа в най-престижните състезания в ските. За нея тя постигна време от 1:47.68 минути. Втора на 0.44 сек след нея е сънародничката й Корнелия Хютер, която преди година спечели спускането в Лейк Луис. Третото място остана за швейцарката Мишел Гизин, която бе по-бавна с 0.47 секунди. Гизин пък остана на подиума за втори пореден ден, защото в петък бе втора в първото спускане за сезона. Отново силно в канадския курорт се представи лидерката за СК Микаела Шифрин. Американката зае четвърта позиция на 0.63 секунди от Шмидхофер, а веднага след нея се наредиха италианката Никол Делаго и австрийката Рамона Зибенхофер. Шмидхофер вече има 200 т за Световната купа и води убедително за малкия трофей в дисциплината. Шифрин пък продължава да е начело за големия кристален глобус с 389 т. След нея са Гизин - 233, Бриноне (Ит) - 201 и Шмидхофер - 200. Днес в Лейк Луис ще се проведе и супергигантския слалом за Световната купа, като Евроспорт ще излъчва директно от 19,46 ч (б.в.). фото ЕПА/БГНЕС    ", "date": "2018.12.02", "title": "Австрийка с дубъл в Лейк Луис"}
{"url": "https://www.standartnews.com/biznes/startirat-proekti-za-12-mlrd-lv-vv-vik-sektora-379711.html", "text": "ВиК дружествата ще подадат предсрочно проектни предложения за финансиране по Оперативна програма „Околна среда 2014-2020“, съобщават от Министерството на регионалното развитие и благоустройството. На стартовата права са инвестиции в размер на 1,2 млрд. лв. в изграждане на водопроводи, канализация, пречиствателни и помпени станции и др. Реализацията им ще започне в началото на 2019 г. Бенефициент ще бъдат ВиК операторите, които вече подготвят проектните си предложения на база изготвените Регионални прединвестиционни проучвания (РПИП) в 14 области на страната. Министерството на околната среда и водите определи 23 април 2019 г. като краен срок за подаване на проектите. Подготовката на документите е в напреднала фаза и се очаква първите формуляри за кандидатстване да бъдат внесени от ВиК операторите в МОСВ много по-рано – още през февруари. Пет от Регионалните прединвестиционни проучвания вече имат зелена светлина от JASPERS (консултант на ЕК, ЕИБ и ЕБВР по големи инфраструктурни проекти). Това са проектите на Видин,  Враца, Стара Загора, Перник и Ямбол. До две седмици положително становище се очаква да получат и прединвестиционните проучвания на Кърджали, Пловдив и Русе. Сега от ключово значение е своевременното съгласуване на размера на бъдещите инвестиции от общинските съвети и Асоциациите по ВиК. Проектите ще се изпълняват на територията на 51 агломерации с над 10 000 еквивалент жители, като от подобрената инфраструктура ще се възползват над 2 млн. българи. Определените за изграждане ВиК обекти включват 800 км водопроводна мрежа, както и канализационни колектори, пречиствателни станции за питейни води и отпадъчни води, съоръжения за третиране на утайки, автоматизирани системи за управление на ВиК системите и др. Предвижда се да бъдат обявени над 190 обществени поръчка. Вече е обявена първата от тях – за строителство на пречиствателната станция за питейни води на Шумен.", "date": "2018.12.02", "title": "Стартират проекти за 1,2 млрд. лв. във ВиК сектора"}
{"url": "https://www.standartnews.com/sport/popeto-mozhem-da-se-klasirame-za-evro-2020-379739.html", "text": "Ивелин Попов смята, че България има реален шанс да се класира за европейското 2020 година от Група 1 на квалификациите.  \r\n“Реално погледнато Косово и Черна гора са силни отбори. Имат нелоши футболисти, но мисля, че имаме реален шанс да се борим за второто място с тима на Чехия. Усещаме положителната промяна в националния отбор. Играхме добре в Лигата на нациите дори и като гост. Мисля, че ние трябва да си свършим работата и да бъдем втори. Надявам се да продължим традицията да играем силно със силните вкъщи. Мисля, че във футбола всичко е възможно. Шест седем отбора се отличават в Европа, от другите всеки може да победи всеки. Мисля, че изградихме добър отбор. Лично аз имам варианти и мога да сменя клубната принадлежност през зимата”, каза Попето пред БНТ.", "date": "2018.12.02", "title": "Попето: Можем да се класираме за Евро 2020"}
{"url": "https://www.standartnews.com/regionalni/svetovniyat-pitsa-shampion-rado-kiryazov-shche-dade-start-na-kultov-festi-379726.html", "text": "\r\n   Световният пица-шампион Радо Кирязов, който само преди няколко дни спечели престижната титла в Португалия, е гвоздеят на тазгодишното издание на фестивала „Хляб и Вино\" в Стара Загора. Радо носи със себе си Световната купа по пица, така че феновете му ще могат и да се снимат с него. За гостите на феста майстор Радо ще приготви специална пица с квас в неаполитански стил. Близо 15 винопроизводители от Старозагорски регион и цялата страна пък ще представят своите наградени вина през годината и най-добрите брандове от своето портфолио. Майстор-пекарите ще замесят и изпекат различни видове вкусен и здравословен хляб. Топ-готвачите от Метро Академия, по традиция партньор на фестивала,  ще приготвят на живо различни гозби с вино, а посетителите ще могат да ги дегустират. \r\n Петото издание на фестивала „Хляб и Вино“ вече е част от културния календар на община Стара Загора, с чиято подкрепа се реализира изложението. Както винаги досега в него ще има благотворителен елемент – всички събрани средства от такса вход – 5 лв. на посетител, ще бъдат дарени за лечението на  17-годишната ученичка от Стара Загора Фани. Неин покровител и лице на фестивала ще бъде красивата Мисис България 2016 Ива Гургуриева. \r\nКултовото събитие, заредено с   коледния дух и новогодишно настроение, ще стартира за пети път днес на обяд в 5-звездния в парк-Хотел „Стара Загора“. \r\n ", "date": "2018.12.02", "title": "Световният пица-шампион Радо Кирязов  ще даде старт на култов фест"}
{"url": "https://www.standartnews.com/sport/dnes-se-tegli-zhrebiya-za-kvalifikatsiite-za-evro-2020-379715.html", "text": "Днес в 13 часа (б.в.) в Дъблин ще бъде изтеглен жребия за квалификациите за Евро 2020 . Всичките 55 отбора ще бъдат разделени в 10 групи. От тях за шампионата на Стария континент ще се класират първите два от всяка група. Благодарение на силното си участие в Лигата на нациите България се изкачи в трета група и на жребия днес ще се размине със Словакия, Турция, Ирландия, Северна Ирландия, Сърбия, Норвегия и Израел и Шотландия. Квалификациите за Евро 2020 ще се проведат между 21 март и 19 ноември 2019 г. След края на квалификациите ще останат четири квоти за европейското първенство, които ще бъдат разиграни във финалните четворки в четирите дивизии на Лигата на нациите. Тези финални плейофи ще се изиграят през март 2020 г.  Церемонията по тегленето на жребия за Евро 2020 ще бъде злъчена днес по БНТ1. Специален гост на жребия в Дъблин е селекционера на националния тим Петър Хубчев. Урните за жребия:   Белгия, Хърватия, Англия, Франция, Холандия, Португалия, Италия, Испания, Швейцария, Полша.  Германия, Исландия, Босна и Херцеговина, Украйна, Дания, Русия, Австрия, Уелс, Чехия, Швеция.  БЪЛГАРИЯСловакия, Турция, Ирландия, Северна Ирландия, Норвегия, Сърбия, Финландия, Шотландия, Израел  Албания, Кипър, Естония, Грузия, Гърция, Литва, Черна гора, Словения, Унгария, Румъния.  Армения, Азербайджан, Беларус, Гибралта, Казахстан, Косово, Люксембург, Македония, Молдова, Фарьорски острови.  Андора, Лихтенщайн, Сан Марино, Малта.", "date": "2018.12.02", "title": "Днес се тегли жребия за квалификациите за Евро 2020"}
{"url": "https://www.standartnews.com/regionalni/zhena-ev-bolnitsa-zaradi-avariral-trboprovod-na-tets-ruse-379729.html", "text": "Жена пострада заради аварирал тръбопровод на “Топлофикация”- Русе. Пострадалата е  приета в болница с изгаряне на краката - втора степен . Тя  е паднала в шахта с гореща вода на авариралата тръба. Инцидентът е станал снощи около 19 ч. в русенския кварал “Здравец-Изток”, съобщи за инцидента тази сутрни Радио Шумен. По случая е било образувано досъдебно производство за професионална небрежност. В хода на разследването ще се установява чия е конкретната вина за инцидента", "date": "2018.12.02", "title": "Жена е в болница заради аварирал тръбопровод  на  ТЕЦ - Русе"}
{"url": "https://www.standartnews.com/sport/uayldr-ostava-shampion-na-wbc-379713.html", "text": "Американецът Дионтей Уайлдър остава шампион на Световния боксов съвет (WBC). Това стана възможно, след като дългоочакваният му мач с британецът Тайсън Фюри обявен за боксовата битка на 2018 г. остана без победител след решение на съдиите. Мексиканският съдия Алехандро Рочин даде предимство на Уайлдър 115:111, канадецът Робърт Тапър отсъди 114:112 за Фюри, докато третият – Фил Едуардс от Великобритания 113:113, като по този начин срещата беше вписана като равенство. Преди началото на този мач двамата сипеха закани един към друг, дори бяха готови да се сбият, когато бяха изправени лице в лице един срещу друг. Очакванията бяха за голямо зрелище и те определено го предложижа на претъпканата зала, в която имаше и огромна британска агитка.  Ако не друго, този изход поне запази баланса на двамата без загуба на професионалния ринг. Но след срещата огромен брой анализатори бяха категорични, че победата е трябвало да бъде за Фюри, защото пласира повечето чисти удари.  Уайлдър прати на два пъти съперника си в нокдаун - веднъж в деветия и веднъж в 12-ия рунд. Може би точно вторият нокдаун спаси американеца от загубата, защото беше изключително тежък и определено съперникът му извади късмет, че не беше нокаутиран в тази ситуация.  Но още преди мача, особено в Щатите, очакваха Уайлдър да се справи с опонента си. Не за друго, а защото Фюри цели две години и половина беше извън ринга, трябваше да се справи с множество лични проблеми и мнозина се чудеха дали може отново да демонстрира нивото от времето, когато успя да победи Владимир Кличко.  Е, оказа се, че Циганския крал не е забравил как да се бие и направи истинско зрелище за феновете. Той сваляше гарда си, демонстративно предизвикваше опонента си да го удари, като в същото време парираше всеки опасен удар към главата си. И тогава пласираше убийствени крошета и ъперкъти в целта.  Определено началото беше по-силно за Фюри и той беше с по-точните удари. Уайлдър загуби и много от свежестта си в средата на мача, но като голям шампион показа, че когато е необходимо, може да се мобилизира.  Той тръгна в атака в края на мача и успя да повали на два пъти съперника си в нокдаун. По-леко това беше в 9-ия рунд, а в 12-ия Фюри се оказа твърде сериозно разклатен и едва се изправи. Явно това накара и съдиите да не са единодушни в решението си и да присъдят равен изход от битката.  Така голямото боксово зрелище на годината остана без победител, а при всички положения това означава, че Уайлдър и Фюри ще ни зарадват с още един сблъсък през 2019 г. Анализаторите и на Острова, и в Щатите обаче са категорични, че британецът е бил ограбен от реферите и е трябвало да бдъе обявен за победител в този мач. ", "date": "2018.12.02", "title": "Уайлдър остава шампион на WBC"}
{"url": "https://www.standartnews.com/regionalni/kolednata-elkha-vv-varna-shche-greyne-na-nikulden-379730.html", "text": "  „И грейна нашата елха“ - така се нарича празничната програма, с която офицално ще бъдат запалени коледните светлини във Варна. По традиция това ще стане навръх Никулден вечерта на площад „Независимост“.  В  празничната програма ще участват балетно студио „Звездна дъга“, ансамбълът за съвременни танци и детският танцов състав при СУХНИ „К. Преславски“, вокална формация  „Бънджи сингърс“,  хип-хоп танцова формация „Rio Crew”, балет „Мелади“, вокално студио „Ейнджъл Войсес”, Даниела Иванова  и Донко Марков.  \r\n  Коледни концерти на площад \"Независимост\" ще има и в дните от 7-ми до 9-ти декември, допълват от община Варна. \r\n ", "date": "2018.12.02", "title": "Коледната елха във Варна ще грейне на Никулден"}
{"url": "https://www.standartnews.com/sport/vladimir-dalakliev-e-vitsesvetoven-v-rio-de-zhaneyro-379744.html", "text": "\r\nВладимир Далаклиев спечели сребърен медал от Световното военно първенство по таекуондо WТF в Рио де Жанейро. Той достигна до финала в категория до 68 килограма, където се изправи срещу иранеца Амир Бакши, който е шампион на Азия за този година. Преди това българинът постигна три победи, а на полуфиналите се справи със силния руснак и бронзов медалист от Евро 2018 в Казан Вячеслав Минин. Другият български представител Калоян Бинев, който е европейски шампион за мъже тази година,  ще стартира днес, в категория до 63 килограма. \r\nВ същия момент в София се провежда 9-тия международен турнир \"Херея оупън\", в който участие взимат над 1000 състезатели от 10 държави, България, Гърция, Сърбия, Македония, Румъния, Кипър, Израел, Германия, Косово и Италия. Надпреварата бе открита от председателя на БФТ Слави Бинев. В първия ден сили пребориха кадети и юноши и девойки. Отборен шампион при юношите стана клуб Кентавър от Казанлък, следван от гръцкия клуб Елпидес Кайзариснис и македонския клуб Бутел. Преди два дни Александра Георгиева стана европейска вицешампионка на първенството за кадети, което се провежда в Испания.", "date": "2018.12.02", "title": "Владимир Далаклиев е вицесветовен в Рио де Жанейро"}
{"url": "https://www.standartnews.com/svyat/sashch-i-kitay-vlyazokha-v-trgovsko-primirie-379705.html", "text": "Съедините щати и Китай постигнаха 90-дневно прекратяване на огъня в търговския си конфликт, който разтърси финансовите пазари и заплаши растежа на световната икономика, съобщиха Асошиейтед прес и Франс прес. Договореността беше постигната на вчерашната работна вечеря на президентите Доналд Тръмп и Си Цзинпин и техни съветници в Буенос Айрес, след срещата на върха на Г-20. Тръмп се съгласи да не повишава от 1 януари митата върху китайски стоки за 200 милиарда долара от 10 на 25 процента. Китай се съгласи да закупи все още не договорено, но значително количество земеделски и промишлени продукти, енергоносители и други стоки от САЩ, за да се съкрати огромния търговски дисбаланс между двете страни, се казва в съобщение на Белия дом. Примирието, постигнато след продължилата повече от два часа среща, ще трае 90 дни и ако през този период Вашингтон и Пекин не успеят да постигнат споразумение по структурните промени в търговските си отношения, митата върху китайските стоки ще скочат от 10 на 25 процента, уточни Белият дом.", "date": "2018.12.02", "title": "САЩ и Китай влязоха в търговско примирие"}
{"url": "https://www.standartnews.com/regionalni/dlzhnik-zaplashi-vik-s-pistolet-379747.html", "text": "Некоректен потребител заплаши с пистолет служители на ВиК дружеството в Монтана, докато те прекъсвали водоснабдяването в дома му. Това не е първият подобен случай. Само в малката монтанската Община Бойчиновци задълженията на нередовните абонати са за хиляди левове, съобщи Нова ТВ. „При започване на изкопни дейности излезе собственикът, извади пистолет и ни заплаши, че ако не спрем, ще стреля. Извади два патрона, каза че единият е за мен, а другият - за багериста“, разказа служителят на ВиК Монтана Еня Иванова. Мъжът си мислил, че ще сплаши служителите и те ще си тръгнат, без да му спират водата, но служителите извикали полиция. В Бойчиновци тези, които не са си плащали редовно водата, са над 1000, което е 1/4 от ползващите вода. А натрупаните им задължения са за близо 180 000 лева. „Винаги влизаме в ситуацията на хората, но и те трябва да влязат в нашата. Задълженията ще трябва да се платят, тъй като започват законово да текат лихви и стават все по-тежки нещата, а всяко едно прекъсване е свързано с разходи за прекъсване и възстановяване“, заяви инженерът от ВиК - Монтана Илия Методиев.", "date": "2018.12.02", "title": "Длъжник заплаши ВиК с пистолет"}
{"url": "https://www.standartnews.com/sport/vlchev-i-kostadinova-spechelikha-verigata-a1-atletika-za-mladezhi-379741.html", "text": "Талантливите Лазар Вълчев (Лудогорец Разград) и Вержиния Костадинова (СКЛА Добруджа Добрич) са победителите в четвъртото издание на популярната младежка верига \"А1 атлетика за младежи\", която се организира от БФЛА и водещия български телеком А1. Финалът на тазгодишното издание бе в \"Асикс Арена\" в София и бе уважен от министъра на младежта и спорта Красен Кралев, олимпийската шампионка от Буенос Айрес и световна в тройния скок до 20 г Александра Начева, сребърния медалист на чук от игрите Адриан Андреев, най-бързия български млад атлет Веселин Живков и водещия ни спринтьор при мъжете Денис Димитров. Всички те изгледаха финалните състезания в трибоя и се включиха в награждаването на най-добрите. Всички участници във финалите получиха атрактивни награди от А1, които им бяха връчени лично от министър Кралев. Той награди и победителите в днешното финално състезание, както и тези в генералното класиране от \"А1 атлетика за младежи\". \"Поздравявам БФЛА и А1, които за четвърта година направиха тази верига. Финалистите днес имат за пример тук най-големите български таланти до които могат да се докоснат, да разговарят с тях и да черпят от техния опит. Пожелавам ви да ги надминете по резултати. Благодаря на Българската федерация по лека атлетика на А1, че продължават да мислят за детската атлетика\", заяви при награждаването министър Красен Кралев. Във финалното състезание в \"Асикс Арена\" победата при момчетата (60 м, скок на дължина и 800 м) бе за Лъчезар Вълчев (Лудогорец – Разград), който събра днес 544 т (272 т, които на финала се умножават по 2). В генералното класиране за веригата Вълчев има 1366 т. Втори в София е Георги Ганджулов (Рилски атлет – Самоков) - 494 т. Той взе среброто и в крайното подреждане с 1258 т. Трети е Христофор Божанов (Лудогорец - Разград) с 392 т и 989 в генералното класиране.  При девойките тоталната доминация през годината на Верджиния Костадинова (Добруджа – Добрич) продължи и днес с победа в трибоя (60 м, скок на дължина и 600 м) с 215 т, които бяха умножени по 2 по регламента за финал и общо тя получи 430 т. В генералното класиране тя има 1087 т. Втора е Никол Ангелова (СК Звездите - Петрич) с 370 т от днес и общо 937 т, а трета е нейната съотборничка Ванеса Йончева с 370 т от днес и 917 за финал. Да помага в организацията на стартовете днес се включи и световния шампион на 200 м в зала от Токио 91 Николай Антонов- Таланта.    ", "date": "2018.12.02", "title": "Вълчев и Костадинова спечелиха веригата \"А1 атлетика за младежи\""}
{"url": "https://www.standartnews.com/regionalni/studt-vze-dve-zhertvi-379736.html", "text": "Две жертви взе студът в Пловдив. Трупът на клошар бе намерен тази сутрин. Ден по-рано в гората над Брезник бе открита замръзнала жена. Сигналът за починал мъж в изоставената и необитаема от години бивша Гарнизонна фурна под тепетата е подаден на тел. 112 в 8,15 ч. днес. Трупът е на мъж на 58 години, който според полицията отдавна е водел скитнически начин на живот. Първоначалният оглед на тялото не показал следи от насилие.   Разпознаването на откритата ден по-рано жена в гората над Брезник все още се бави. Предполага се, че тя е била пациентка на Центъра по психично здраве в града. Оттам два дни по-рано установили, че имат избягала пациентка и я обявили за издирване. Намереният труп на измръзнала жена приличал на описанието на избягалата психично-болна. Тя била много слаба и често била засичана в центъра на Пловдив, облечена в парцаливи дрехи, да проси цигари от минувачите. Тя имала сестра, която също била психично-болна и не можела нито да даде данни на разследващите, нито да разпознае дали намереното тяло е това на близката й роднина.  ", "date": "2018.12.02", "title": "Студът взе две жертви"}
{"url": "https://www.standartnews.com/sport/ludogorets-premina-s-lekota-prez-vitosha-379748.html", "text": "Лудогорец преодоля Витоша (Бистрица) с лекота. В мач от 17-ия кръг на Първа лига шампионите се наложиха с категоричното 3:0. Първото попадение реализира Вандерсон в 13-ата минута, а две по-късно Лукас Саша уби интригата в срещата. В 81-ата минута Якуб Шверчок оформи крайния резултат и така \"орлите\" дръпнаха с 4 точки пред ЦСКА-София, които след минути излизат срешу Славия.   Домакините доминираха през цялото време на двубоя и не оставиха никакъв шанс на \"тигрите\", които трудно стигаха до положения. Още в 13-ата разградчани поведоха. Скюлед разбъркване в наказателното поле Вандерсон се оказа най-съобразителен и с техничен удар по земя вкара за 1:0.  Само 120 секунди по-късно и шампионите вече водеха с 2:0. След центриране от корнер, Недялков игра с глава и отклони към Лукас Саша, бразилецът на свой ред не се поколеба и вкара кълбото за втори път в мрежата на гостите. До почивката играчите на Антони Здравков имаха изгодни положения, но късметът бе на страната на Витоша и до повече попадения не се стигна. Втората част беше едно към едно с първата. В 50-ата минута обаче Витоша имаше шанс да върне интригата, но Четин Садула шутира много слабо и Броун улови. Малко по-късно Кешерю се озова на удобна позиция и майсторски се опита да прехвърли Георгиев, но топката мина на сантиметри от левия стълб. Лудогорец съвсем логично стигна до трето попадение. В 81-ата минута Марселиньо отправи силен шут от границата на наказателното поле, но Георгиев изби, топката попадна в Шверчок, който направи 3:0.", "date": "2018.12.02", "title": "Лудогорец премина с лекота през Витоша"}
{"url": "https://www.standartnews.com/kultura/diana-dimitrova-shchyakh-da-osdya-natfiz-379718.html", "text": "Педагог с власт и позиция ме мачкаше в НАТФИЗ. Щях да осъдя Академията“, сподели Диана Димитрова в „Събуди се“ по Нова. Красивата д-р Зорница Огнянова от „Откраднат живот“ призна пред Мариян Станков за още критични точки, гарнирани с анатомия на гнева. Тя е почти пребита от гадже с неизявени до този момент психически отклонения, но се отървала от връзката веднага след първите шамари. „Оттогава много внимавам какви хора допускам в живота си“, категорична е Диана. А когато са снимали изнасилването на д-р Огнянова, което гледахме преди няколко епизода в докторския сериал, тъкмо е била разтърсена от трагедията с Виктория в Русе и през цялото време е мислела за ужаса на поруганата и убита журналистка. Диана обаче не скри, че страни от актьорските среди. „Не съм от това тесто“, мотивира се тя и добавя, че шуро-баджанащината е на почит в арт гилдията. Дори имало моменти, в които й се искало да извика: „Довиждане, останете си с вашите хора, които вкарвате навсякъде“. Всъщност тъкмо поради разминавания в морала на поведение бъдещата звезда на сцената и екрана напуска Художествената академия, където е приета от раз, за да влезе също без проблем в НАТФИЗ. Но попада в класа на Веселин Ранков, с когото никак не могат да се погодят. Мести се при професор Здравко Митков – и се случва същата драма. Диана е разказвала, че бившият шеф на Сатирата дори я оставил само да пуска музиката, докато колегите й работят над етюдите. След като два семестъра тества търпението си, Димитрова демонстрира огнения си нрав, типичен за зодията й Овен. „В НАТФИЗ работят хора, които обслужват комплексите си“, не пести сарказъм тя. Все пак открива своя професор – Атанас Атанасов.  В момента Диана представя картините си в столичната галерия „Artcenter 12“. Четвъртата й самостоятелна изложба с живопис и графика се нарича „Прераждане и 28 сапунени мехура“. „Чудя се защо си причиних това напрежение – три месеца рисувах и снимах“, самоиронизира се актрисата художник. Големият отсъстващ от нейните успехи е любимата й баба, която я е отгледала в село, близо до границата ни с Румъния. Най-важният човек в живота на Димитрова умира през 2016-а, а от погребението Диана веднага трябва да поеме към София, за да се озове пред камерите за първия сезон на „Откраднат живот“, където се появи епизодично като сестра в „Свети Кирил“. „Налага ми се да бъда по-често мъж, отколкото жена“, описва тя характера си. И мълчи за новия партньор в живота си, с когото е отскоро. Но намеква, че са били заедно в друго прераждане, тъй като има нещо вярно в привличането от пръв поглед. „Не вярвам в любовта, само обичта е вечна“, убедена е Диана Димитрова.", "date": "2018.12.02", "title": "Диана Димитрова: Щях да осъдя НАТФИЗ"}
