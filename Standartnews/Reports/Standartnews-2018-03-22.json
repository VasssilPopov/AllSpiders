{"url": "http://standartnews.com/svyat/uspehat_na_vlakovete_fusin_se_krie_v_kitayskite_tehnologii-369612.html", "text": "По време на празниците по случай Пролетния фестивал (китайската Нова година - бел. ред) първият създаден от Китай високоскоростен влак - \"Фусин\", бе предпочитан избор за пътниците в Пекин, Шанхай, Нанкин и Гуанджоу, заради бързото, плавно и комфортно пътуване. Тайната зад неговото изключително представяне се крие в технологиите от световна класа, разработени от китайските инженери. Преди години пътуването от Пекин до Шанхай отнемаше цял ден с влак, който се движи с около 100 км/ч, спомня си Кан Шунсин, зам.-директор на билетния офис на гара \"Пекин Юг\". След пускането на \"Фусин\" и други високоскоростни влакове, пътниците успяват да отидат до единия град и да се върнат в рамките на деня, добавя Кан. Тест, направен от пътник във \"Фусин\", показа, че пластмасова бутилка вода, оставена наобратно, стои без да падне при скорост на влака от 350 км/ч. Една от тайните за бързата скорост и плавното пътуване във \"Фусин\" се крие в корпуса на скоростната кутия - основен компонент, който може да се използва максимум 30 г. Всяка предавка може да изкара 24 милиона километра, което се равнява на около 600 пъти обиколката на Земята. Във фабрика, разположена в провинция Дзянсу в Източен Китай, която произвежда предавателни кутии за влаковете \"Фусин\", всички производствени и монтажни процеси са под строг технологичен контрол, за да се гарантира висока точност по отношение затягането на болтовете. Оформянето е най-важната процедура при създаване на задвижващо колело, каза Лу Йенлон, главен експерт по техниките за производство от CRRC Qishuyan Locomotive & Rolling Stock Technology Research Institute. Повърхностната точност на зъбните предавки е необходима, за да достигне микронен порядък, по-малък от една пета от човешки косъм. В противен случай ще бъде засегната връзката между зъбците и ще пострада продължителността на износването им, добави Лу. Първите влакове \"Фусин\", което в буквален превод означава \"подмладяване\", бяха пуснати в експлоатация през юни 2017 г. Това е флагмански продукт, създаден от Китай, защото целият използван софтуер е разработен самостоятелно от китайски инженери. Някои технологии, залегнали в тези влакове, задават посоката и в световен мащаб. Сред 254-те стандарта на основните технологии, използвани във \"Фусин\", до 84% са развити в Китай и сега се следват от други страни.", "date": "2018.03.21", "title": "Успехът на влаковете \"Фусин\" се крие в китайските технологии"}
{"url": "http://standartnews.com/lyubopitno/priziv_iztriyte_profilite_si_vav_feysbuk-369606.html", "text": "/ / Създателят на \"WhatsApp\" Брайън Ектън призова всички потребители на \"Фейсбук\" да изтрият собствените си профили в тази социална мрежа. \"Крайно време е! Изтривайте \"Фейсбук\", написа Ектън в собствения си профил в \"Туитър\". Това е поредният удар срещу най-мощната социална мрежа в света, след като стана ясно, че британската компания \"Cambridge Analytica\" е събрала личните данни на над 50 млн. потребители на \"Фейсбук\" и е разработила алгоритъм за анализ на политическите предпочитания на избирателите. Според представители на социалната мрежа през 2015 г. професорът по психология от университета в Кеймбридж Александър Коган, с помощта на създадено от него приложение за платформата на „Фейсбук\", е предал на Cambridge Analytica масивен обем лични данни на потребители на „Фейсбук\". Европейският парламент започва разследване във връзка с информацията за използването на личните данни на потребители на социалната мрежа. Еврокомисарят по въпросите на правосъдието, правата на потребителите и социалното равенство Вера Юрова ще повдигне този въпрос по време на среща на представители на компанията и федералното правителство следващата седмица, когато ще е на посещение в САЩ. Бившият най-близък партньор на собственика на \"Фейсбук\" Марк Зукърбърг Роджър Макнъми предупреди, че \"Фейсбук\" е изправен пред най-голямата си криза - криза на доверието и тя може да срине тотално компанията\".", "date": "2018.03.21", "title": "ПРИЗИВ: Изтрийте профилите си във Фейсбук!"}
{"url": "http://standartnews.com/biznes/balgariya_er_puska_nad_35_000_mesta_na_niski_tseni-369617.html", "text": "„България ер\" обяви, че с началото на пролетната си кампания пуска над 35 000 места на промоционални цени. До 5 април включително пасажерите могат да купят евтини самолетни билети по всички директни дестинации и да ги използват за пътуване до 30 юни 2018 г. В рамките на пролетната промоция еднопосочните полети от и до Милано са на цени от 45 евро, а тези до Рим - от 55 евро. Самолетните билети в едната посока за дестинации като Берлин, Ларнака и Барселона са намалени на 59 евро. На ромоционални цени са и еднопосочните полети за Мадрид (66 евро), Тел Авив (77 евро), Цюрих (79 евро), Амстердам (89 евро), Париж (99 евро) и Москва (127 евро). По-евтини са и  двупосочните билети до Брюксел (159 евро).", "date": "2018.03.21", "title": "\"България ер\" пуска над 35 000 места на ниски цени"}
{"url": "http://standartnews.com/svyat/premierat_evropa_tryabva_da_razpolaga_sas_silni_sotsialen_i_kohezionen_fond-369611.html", "text": "Европа трябва да разполага със силен Социален фонд и силен Кохезионен фонд. Това заяви министър-председателят Бойко Борисов на Тристранната социална среща на върха за растеж и заетост. Борисов посочи, че страната ни продължава активно да работи по засилване на социалното измерение на Европа, което е приоритет на председателското трио Естония, България и Австрия, и е важна част от програмата на българското председателство. Той постави акцент върху безработицата, особено сред младежите, и върху развитието на човешките ресурси. Той отбеляза съществуващото неравенство на пазара на труда, особено по отношение на заплащането на жените и мъжете, както и необходимостта от засилване на основните социални права на европейските граждани и най-вече приобщаването на хората с увреждания. „Факт е напредъкът в нашето председателство по редица законодателни досиета, включително и по Директивата за командироване на работници\", каза Бойко Борисов и посочи започнала работа за превръщане на Европейския семестър за координация на икономическите политики и политиките по заетостта в основна рамка за приложението на Социалния стълб. „Без адекватно финансиране резултатите от приложението на Стълба няма да са така осезаеми, както ни се иска. Неслучайно приоритет за българското председателство е и социалното измерение на Многогодишната финансова рамка\", заяви още българският министър-председател. Той подчерта, че следващият европейски бюджет, въпреки отражението на Брекзит върху него, трябва да отговаря на високите цели европейските страни в икономическата, социалната и екологичната сфера, което е аргумент в полза на формирането на силни Социален фонд и Кохезионен фонд.", "date": "2018.03.21", "title": "Премиерът: Европа трябва да разполага със силни Социален и Кохезионен фонд"}
{"url": "http://standartnews.com/mneniya/zabavnite_prilozheniya_vav_feysbuk_sa_mnogo_opasni-369621.html", "text": "-Реалният свят опасен ли е за хората? Да, защото има много заплахи. Разликата е, че за опасностите в реалния свят учим децата от най-ранна възраст. Докато ориентацията в дигиталния свят някакси е изоставена поради много различни причини. В същото време имаме спадане на възрастта – до седемгодишна възраст 50% от децата в България са в интернет. Много рядко родителите се опитват да помогнат на децата да се ориентират в тази среда. Стигаме до ситуация, в която родители са първите дигитални деца, които нямат модел на поведение, нямат съответното възпитание и не се ориентират какво представлява дигиталната среда. Един пример за това е случващото се с Фейсбук. Това не е за първи път. Това показва, че не се спазват някои основни принципи като например принципът от реалния живот: „ако искам да отида в магазин, ще проверява кога му е работното време\". А ние се регистрираме в даден сайт и не отиваме да прочетем условията за ползването му. Почти на всички езици, със сигурност на български, Фейсбук има Декларация за права и отговорности или условия за ползване. Там има няколко точки, описващи перфектно това, което всъщност сега предизвика проблем с „Кеймбридж Аналитика\". - Първо, пряка злоупотреба няма. Според настройките на профила на всеки потребител, Фейсбук преценява какво може да ползва и да предоставя, вкл. и на други лица, от съдържанието. Ако настройките на профила са ни публични, това означава, че Фейсбук си е „вързал гащите\" и може да споделя информацията с трети лица – предимно рекламодатели. А при конкретния скандал данните са предоставени за изследователски цели, каквото е била и първоначалната оферта на „Кеймбридж Аналитика\". Т.е., абсолютно в съответствие с правилата за ползване са предоставили възможност на едно уж изследователско звено да има достъп до личните данни на потребителите. „Кеймбридж Аналитика\" искат и получават достъп до профилите и съдържанието на профили на стотици хиляди американски потребители, които са дали съгласие и дори са били заплатени. Проблемът е, че покрай тези профили абсолютно незаконно са навлезли по-дълбоко в базата на Фейсбук и са влезли в профилите на „приятелите\" на тези потребители, участвали в изследването. После са стигнали до „приятелите\" на „приятелите\", които не са били уведомени, и така цифрата от 50 млн, която се цитира, може би е доста подценена. От една страна тук имаме отговорност на Фейсбук, който трябва да уточнява условията до какво точно ще има достъп съответната организация. Както и каква е гаранцията, че след приключване на изследването, данните се унищожават. Мисля, че при този казус трудно би могло да бъде заведено съдебно дело, защото всеки е взел нужните предпазни мерки. А в същото време е налице доста неморален подход към личността и личните данни на потребителите. Тук опираме до тази точка от правилата за ползване на Фейсбук – че когато сме дали настройка „публично\", те имат правото да използват достъпната информация за всякакви цели, вкл. за трети организации и лица. По-стряскащото е, че през тези данни към огромен кръг потребители се прилага алгоритъм на „Кеймбридж Аналитика\", който анализира и поведението на потребителите. Това означава, че на базата на всичко, което са харесали, коментирали, блокирали, алгоритъмът прави стряскащо точен профил на отделните хора. Това включва от политически пристрастия до сексуални предпочитания. - Така е, но не се отнася само до Фейсбук. Затова се мъчим да учим децата от все по-ранна възраст – всяко действие, което извършите в интернет, оставя някаква следа. По редица от тези следи може постепенно да се изгражда и да се развива дигиталния ви образ. С колкото повече данни се разполага, толкова той се приближава до реалния ни образ без ние да знаем за това. Тук идва т.нар. дигитално-медийна грамотност. Така че призивът ми е: хора, четете условията за ползване на всеки сайт. Правихме едно национално представително изследване на деца между 9 и 17 години. То показа стряскащия резултат, че 73% от децата под 12-годишна възраст са в соцалните мрежи. А теоретично те нямат правото да ги ползват преди да навършат 13 години. Това става с обявяването на фалшива възраст. Много от родителите помагат на детето да си създаде първия профил и избират първата им попаднала година. Така децата масово се представят за 30,40 и дори 50-годишни хора. Родителите не са си направили труда да узнаят, че профилите под 18-годишна възраст ползват няколко важни защити. Първата и най-важната от тях е, че никаква външна търсачка не може да открие профил във Фейсбук, който е с възраст под 18 години. Ако човек си пусне името в Гугъл, на едно от първите места излиза профила му във Фейсбук. Нашето изследване показа, че почти всяко трето дете между 9 и 17 години си държи профила в социалните мрежи публичен. Това означава, че като приложим онзи алгоритъм, ние можем да профилираме тези деца и да придобием много ясна представа за тях – дали родителите им са разведени, дали живеят с един родител и т.н. Когато на живо разговаряме, също даваме различна информация, но много от нея се забравя, докато в интернет всичко остава. - Можем да се предпазим като мислим за информацията, която даваме за себе си в интернет. Като почнем от настройките на профила – да преценим необходимо ли е този профил да е публичен и всеки да има достъп до неговото съдържание. През тези настройки можем до някаква степен да регулираме коя информация ще бъде общодостъпна. Второ, трябва да мислим когато качваме нещо в интернет – снимки, коментари и т.н. Много пъти вече се говори, че когато човек кандидатства за работа, първото нещо, което работодателят прави, е да го открие във Фейсбук и да си създаде впечатление за човека, хобитата му и свободното му време. Социалните мрежи и  другите интернет платформи, които разполагат с огромно количество информация, трябва да имат много по-ясни правила за ползване. Освен това, когато ползват данни или предоставят това право на трети организации, потребителят трябва да бъде уведомяван. Оказа се, че дори когато сте излезли от профила си във Фейсбук, той продължава да събира информация кои други сайтове сте отворили и какво правите там. Това предизвика скандал и социалната мрежа обеща, че ще коригира този проблем. Да не си правим илюзии – големите интернет платформи са бизнес предприятия и тяхната цел е печалбата. Те не продават нищо контректно, техният продукт са потребителите и техните лични данни, които могат да бъдат продавани на рекламодатели и от време на време на други организации. Докато ползваме интернет постоянно трябва да осъзнаваме, че там, където сме, даваме информация за себе си. Една от големите глупости, която възрастните потребители правят, е да се забавляват с някое от стотиците хиляди приложения във Фейсбук от типа на „Вижте как ще изглеждате като звезда от Холивуд\" или „Коя националност сте по характер\". Никой не обръща внимание, че когато кликне върху тези приложения, той излиза извън Фейсбук. За да се върне отново там, той трябва да си въведе паролата, а това означава, че въпросното приложение вече има достъп до профила на потребителя. Това забавление е изключително опасно. Подобни приложения не са направени за забавление на потребителите, а за да събират информация, която след това или се продава, или потребителят става обект на определени компании, които го заливат с информация. - Аз лично дълбоко се съмнявам. Трябва да се повишат изискванията към тези платформи и контролът дали тези изисквания се спазват. В случая с „Кеймбридж Аналитика\" формално са спазени всички условия, които те са декларирали – няма нарушение. От там нататък се отваря една огромна врата за източване на информация и данни, с което потребителите не са се съгласили. Т.е. трябва да има някаква такава регулация, но трябва да се мисли и за контролен механизъм. Това е изключително сложно и скъпо и не знам кой би инвестирал такива огромни средства. Говорим за милиарди тонове информация ежедневно – кой ще анализира и контролира накъде отива тя. Могат обаче периодично да се правят проверки и да се искат доказателства от Фейсбук. Това бе направено, когато мрежата обяви, че когато човек реши да си изтрие профила, той наистина се изтрива и на сървърите не остава нищо. Преди това не беще така, но беше наложено на социалната мрежа и беше изконтролирано дали се случва. В заключение бих казал, че е хубаво да има регулация, това е изключително сложно, така че най-важното е да се образоват потребителите. Те трябва да знаят, че щом са в интернет, поемат рискове и отговарят с поведението си за тези рискове.", "date": "2018.03.21", "title": "Забавните приложения във Фейсбук са много опасни"}
{"url": "http://standartnews.com/sport/igrachi_sadyat_ivaylo_petev_v_kipar-369603.html", "text": "Тримата футболисти, които бяха обвинени от старши треньора на Омония (Никозия) Ивайло Петев, че са играли съмнително в някои мачове, внесоха жалба срещу него в полицията. Новината съобщи телевизия ANT1, цитирайки полицейски служител. Органите на реда в Кипър ще търсят и днес Петев, за да обясни думите си пред медиите в България. Става дума за тримата португалски футболисти - Ренато Маграса, Алекс Соареш и Рафа Лопеш, като първият има и кипърски паспорт. Петев обясни, че ги е отстранил от отбора, но под натиск от страна на ръководството са били върнати. Бурята в клуба обаче няма изгледи да приключи, след като днес, по време на срещата си с президента, Петев е предоставил видеа, които иска да използва като доказателства за думите си. Радио \"Астра 92.8\" пък съобщава, че не само въпросните трима са с подозрително поведение. Именно за да докаже наличието и на още такива хора, българинът е занесъл записите. Засегнатите футболисти са се обърнали за защита към Синдиката на играчите в Кипър, който им е гарантирал юридическа подкрепа. Самите те пък са потвърдили, че са готови на всякакво съдействие на полицията, за да изчистят имената си.", "date": "2018.03.21", "title": "Играчи съдят Ивайло Петев в Кипър"}
{"url": "http://standartnews.com/svyat/validiraha_marka_za_osvobozhdenieto-369615.html", "text": "Половин месец след събитието посланикът на България в Москва Бойко Коцев и ръководителят на Федералната агенция по съобщенията на РФ г-н Олег Духовницкий валидираха блок от пощенски марки, посветен на 140-та годишнина от Освобождението на България от османско иго. Това стана на тържествена церемония в българското посолство на 20 март 2018 г., като част от съвместно издаване на марки, посветени на годишнината, в България и Русия. Тиражът на марките в РФ е 50 000 екземпляра и на тях са изобразени портретите на генералите от Руско-турската война от 1877-1878 г. Столетов, командвал българското опълчение, Гурко и Тотлебен. След края на церемонията солистите от Оркестъра за народна музика на БНР и Мистерията на българските гласове поздравиха гостите с български народни песни.", "date": "2018.03.21", "title": "Валидираха марка за Освобождението"}
{"url": "http://standartnews.com/svyat/borisov_v_bryuksel_tryava_da_uskorim_ikonomicheskiya_rastezh_video-369619.html", "text": "Имахме една продуктивна дискусия. Във всички случаи мога да кажа че в днешния ден постигнахме целта, за която дойдохме. Трябва да ускорим икономическия растеж заради европейските граждани. Това каза премиерът Бойко Борисов на Тристранната социална среща на върха за растеж и заетост. Традиционният форум в Брюксел събира ръководителите на европейските институции и на европейските социални партньори, както и премиерът на държавата, председателстваща Съвета на ЕС, за обсъждане на основните предизвикателства за постигане на по-високи социални стандарти в Европа. Премиерът подчерта и че Българското председателство ще продължи активно работата си по важните законодателни предложения в областта на заетостта и социалната политика. Целта ни е постигнем необходимия напредък. \"Готови сме да започнем своевременно и приоритетно анализа на новите инициативи на Европейската комисия\", каза Борисов.", "date": "2018.03.21", "title": "Борисов в Брюксел: Трява да ускорим икономическия растеж /ВИДЕО/"}
{"url": "http://standartnews.com/kultura/film_za_vaptsarov_pravi_furor_v_solun-369613.html", "text": "Истински фурор сред студентите и преподавателите в Солунския университет \"Македония\" предизвика филмът за Никола Вапцаров \"Епоха\" на режисьорката Мая Вапцарова. Преди дни потомката на великия поет лично представи лентата и участва в среща - разговор с младите хора и академичната общност. Темата на разговора с Вапцарова бе „Съхранение и опазване на колективната и лична памет за Вапцаров\". Събитието беше организирано от Департамента за Балкански, славянски и ориенталски науки в рамките на магистърската програма \"История, антропология и култура на Източна и Югоизточна Европа\". В разговора участваха проф. Евтихия Вутира, преподавател по антропология, Стефания Филипова-Мертзимеки, преподавател по български език и литература и Асимения Карали, студентка в магистърската програма, която представи и част от магистърската си теза за великия поет Никола Вапцаров. На срещата присъстваха още представители на българската дипломатическа мисия в Солун, студенти и преподаватели  от университета „Македония\" и бивши възпитаници от Школата за балкански езици към Института по Балканистика. \"Във филма \"Епоха\" по един метафорично-поетичен начин се представя и тълкува темата за съхранението на колективната и лична памет за Вапцаров през бурния ход на три епохи. Първата, „епоха на дива жестокост\", в която беззащитен и сам губи живота си, но печели битката със смъртта и забвението. В следващата, в която личността и делото му ще бъдат задушени от идеологически цензурирани „прегръдки\", но този път ще го защити поезията му и ще прекрачи границата на безвремието. И съвременната, в която съхранената за него памет и нейната стойност за идващите поколения се опитва да се пребори с историята, както древногръцката богиня на паметта Мнемосина, която се намира в непрекъснат конфликт с дъщеря си, музата на историята Клео\", коментира преподавателката Стефания Мертзимеки. И допълни: \"Както самият Вапцаров, който е в разпра с живота и няма доверие в „пожълтелите страници\" на историята, от която днес вече няма нужда – превърнал се е в мит\". Казват, че във всяка епоха има и по една бесилка за поетите й. „Това е толкоз просто и логично\", както би казал отново Вапцаров. Различното в съвременната ни епоха е, че не разполага с поети, за които да издигне своите бесилки, смята още Мертзимеки. Твърде болезнено е да осъзнаеш с какъв респект и обич към поезията на Никола Вапцаров се отнасят хората от други националности, в сравнение с отношението, с което се сблъсква неговата личност тук, в България. Още по-болезнено е да разбереш, че този световно признат поетически гений, носител на световна награда за мир, превеждан на десетки езици продължава да бъде разстрелван и днес от сънародниците си, заяви пред \"Стандарт\" Мая Вапцарова. На въпроса какво вижда в младите хора днес, тя отговори: \"Пробуждане, по-силна мисъл и вяра\". Днес те са готови на бунт срещу блатото на закостенелостта, в което затъвахме 30 години, но и проявяват реверанс към старата, забравена култура и искат засилване на културните връзки със съседните народи, заключи тя.", "date": "2018.03.21", "title": "Филм за Вапцаров прави фурор в Солун"}
{"url": "http://standartnews.com/balgariya/zabavnite_prilozheniya_vav_feysbuk_sa_mnogo_opasni-369621.html", "text": "-Реалният свят опасен ли е за хората? Да, защото има много заплахи. Разликата е, че за опасностите в реалния свят учим децата от най-ранна възраст. Докато ориентацията в дигиталния свят някакси е изоставена поради много различни причини. В същото време имаме спадане на възрастта – до седемгодишна възраст 50% от децата в България са в интернет. Много рядко родителите се опитват да помогнат на децата да се ориентират в тази среда. Стигаме до ситуация, в която родители са първите дигитални деца, които нямат модел на поведение, нямат съответното възпитание и не се ориентират какво представлява дигиталната среда. Един пример за това е случващото се с Фейсбук. Това не е за първи път. Това показва, че не се спазват някои основни принципи като например принципът от реалния живот: „ако искам да отида в магазин, ще проверява кога му е работното време\". А ние се регистрираме в даден сайт и не отиваме да прочетем условията за ползването му. Почти на всички езици, със сигурност на български, Фейсбук има Декларация за права и отговорности или условия за ползване. Там има няколко точки, описващи перфектно това, което всъщност сега предизвика проблем с „Кеймбридж Аналитика\". - Първо, пряка злоупотреба няма. Според настройките на профила на всеки потребител, Фейсбук преценява какво може да ползва и да предоставя, вкл. и на други лица, от съдържанието. Ако настройките на профила са ни публични, това означава, че Фейсбук си е „вързал гащите\" и може да споделя информацията с трети лица – предимно рекламодатели. А при конкретния скандал данните са предоставени за изследователски цели, каквото е била и първоначалната оферта на „Кеймбридж Аналитика\". Т.е., абсолютно в съответствие с правилата за ползване са предоставили възможност на едно уж изследователско звено да има достъп до личните данни на потребителите. „Кеймбридж Аналитика\" искат и получават достъп до профилите и съдържанието на профили на стотици хиляди американски потребители, които са дали съгласие и дори са били заплатени. Проблемът е, че покрай тези профили абсолютно незаконно са навлезли по-дълбоко в базата на Фейсбук и са влезли в профилите на „приятелите\" на тези потребители, участвали в изследването. После са стигнали до „приятелите\" на „приятелите\", които не са били уведомени, и така цифрата от 50 млн, която се цитира, може би е доста подценена. От една страна тук имаме отговорност на Фейсбук, който трябва да уточнява условията до какво точно ще има достъп съответната организация. Както и каква е гаранцията, че след приключване на изследването, данните се унищожават. Мисля, че при този казус трудно би могло да бъде заведено съдебно дело, защото всеки е взел нужните предпазни мерки. А в същото време е налице доста неморален подход към личността и личните данни на потребителите. Тук опираме до тази точка от правилата за ползване на Фейсбук – че когато сме дали настройка „публично\", те имат правото да използват достъпната информация за всякакви цели, вкл. за трети организации и лица. По-стряскащото е, че през тези данни към огромен кръг потребители се прилага алгоритъм на „Кеймбридж Аналитика\", който анализира и поведението на потребителите. Това означава, че на базата на всичко, което са харесали, коментирали, блокирали, алгоритъмът прави стряскащо точен профил на отделните хора. Това включва от политически пристрастия до сексуални предпочитания. - Така е, но не се отнася само до Фейсбук. Затова се мъчим да учим децата от все по-ранна възраст – всяко действие, което извършите в интернет, оставя някаква следа. По редица от тези следи може постепенно да се изгражда и да се развива дигиталния ви образ. С колкото повече данни се разполага, толкова той се приближава до реалния ни образ без ние да знаем за това. Тук идва т.нар. дигитално-медийна грамотност. Така че призивът ми е: хора, четете условията за ползване на всеки сайт. Правихме едно национално представително изследване на деца между 9 и 17 години. То показа стряскащия резултат, че 73% от децата под 12-годишна възраст са в соцалните мрежи. А теоретично те нямат правото да ги ползват преди да навършат 13 години. Това става с обявяването на фалшива възраст. Много от родителите помагат на детето да си създаде първия профил и избират първата им попаднала година. Така децата масово се представят за 30,40 и дори 50-годишни хора. Родителите не са си направили труда да узнаят, че профилите под 18-годишна възраст ползват няколко важни защити. Първата и най-важната от тях е, че никаква външна търсачка не може да открие профил във Фейсбук, който е с възраст под 18 години. Ако човек си пусне името в Гугъл, на едно от първите места излиза профила му във Фейсбук. Нашето изследване показа, че почти всяко трето дете между 9 и 17 години си държи профила в социалните мрежи публичен. Това означава, че като приложим онзи алгоритъм, ние можем да профилираме тези деца и да придобием много ясна представа за тях – дали родителите им са разведени, дали живеят с един родител и т.н. Когато на живо разговаряме, също даваме различна информация, но много от нея се забравя, докато в интернет всичко остава. - Можем да се предпазим като мислим за информацията, която даваме за себе си в интернет. Като почнем от настройките на профила – да преценим необходимо ли е този профил да е публичен и всеки да има достъп до неговото съдържание. През тези настройки можем до някаква степен да регулираме коя информация ще бъде общодостъпна. Второ, трябва да мислим когато качваме нещо в интернет – снимки, коментари и т.н. Много пъти вече се говори, че когато човек кандидатства за работа, първото нещо, което работодателят прави, е да го открие във Фейсбук и да си създаде впечатление за човека, хобитата му и свободното му време. Социалните мрежи и  другите интернет платформи, които разполагат с огромно количество информация, трябва да имат много по-ясни правила за ползване. Освен това, когато ползват данни или предоставят това право на трети организации, потребителят трябва да бъде уведомяван. Оказа се, че дори когато сте излезли от профила си във Фейсбук, той продължава да събира информация кои други сайтове сте отворили и какво правите там. Това предизвика скандал и социалната мрежа обеща, че ще коригира този проблем. Да не си правим илюзии – големите интернет платформи са бизнес предприятия и тяхната цел е печалбата. Те не продават нищо контректно, техният продукт са потребителите и техните лични данни, които могат да бъдат продавани на рекламодатели и от време на време на други организации. Докато ползваме интернет постоянно трябва да осъзнаваме, че там, където сме, даваме информация за себе си. Една от големите глупости, която възрастните потребители правят, е да се забавляват с някое от стотиците хиляди приложения във Фейсбук от типа на „Вижте как ще изглеждате като звезда от Холивуд\" или „Коя националност сте по характер\". Никой не обръща внимание, че когато кликне върху тези приложения, той излиза извън Фейсбук. За да се върне отново там, той трябва да си въведе паролата, а това означава, че въпросното приложение вече има достъп до профила на потребителя. Това забавление е изключително опасно. Подобни приложения не са направени за забавление на потребителите, а за да събират информация, която след това или се продава, или потребителят става обект на определени компании, които го заливат с информация. - Аз лично дълбоко се съмнявам. Трябва да се повишат изискванията към тези платформи и контролът дали тези изисквания се спазват. В случая с „Кеймбридж Аналитика\" формално са спазени всички условия, които те са декларирали – няма нарушение. От там нататък се отваря една огромна врата за източване на информация и данни, с което потребителите не са се съгласили. Т.е. трябва да има някаква такава регулация, но трябва да се мисли и за контролен механизъм. Това е изключително сложно и скъпо и не знам кой би инвестирал такива огромни средства. Говорим за милиарди тонове информация ежедневно – кой ще анализира и контролира накъде отива тя. Могат обаче периодично да се правят проверки и да се искат доказателства от Фейсбук. Това бе направено, когато мрежата обяви, че когато човек реши да си изтрие профила, той наистина се изтрива и на сървърите не остава нищо. Преди това не беще така, но беше наложено на социалната мрежа и беше изконтролирано дали се случва. В заключение бих казал, че е хубаво да има регулация, това е изключително сложно, така че най-важното е да се образоват потребителите. Те трябва да знаят, че щом са в интернет, поемат рискове и отговарят с поведението си за тези рискове.", "date": "2018.03.21", "title": "Забавните приложения във Фейсбук са много опасни"}
{"url": "http://standartnews.com/sport/dimitrov_tselite_mi_za_mayami_sa_poskromni-369590.html", "text": "Първата ракета на България Григор Димитров призна, че все още не е навлязъл в оптималната си форма и целите му за турнира в Маями са по-скромни от обикновено, предаде БГНЕС. „Не играх достатъчно мачове през последните седмици. Единствено започвам да чувствам по-добре тялото си, както и увереност. Стъпка по стъпка ще се опитам да изградя играта си и тя да стигне до оптималното си ниво. Нужно е да набера форма, да работя пет, шест, седем дни в седмицата и да се почувствам максимално добре. Тогава ще дойдат и победите\", коментира Гришо. Той сподели, че има прекрасни спомени от Маями, където като млад игра в престижния турнир Ориндж Боул. В Маями Димитров на два пъти стигна до 1/8 финалите, като през 2012 г. бе 101-и в света, а по пътя си към четвъртия кръг отстрани седмата ракета в Тура Томаш Бердих. Тази година Димитров ще стартира участието си на Мастърса с двубой срещу германеца Максимилиан Мартерер или унгареца Мартон Фучович. Двамата ще се срещнат в първи кръг, а Григор е поставен под №3 и тръгва от втория етап.", "date": "2018.03.21", "title": "Димитров: Целите ми за Маями са по-скромни"}
{"url": "http://standartnews.com/sport/80_detsa_uchastvaha_v_poigray_s_priyatel_v_dema-369600.html", "text": "Над 80 деца взеха участие в инициативата организирана от СК ДЕМА \"Поиграй с приятел\". Празникът премина с много радост, усмивки и добро настроение. Всички участници получиха награди от партньорите на СК \"ДЕМА\", фирма \"Амперел\", която предостави страхотните плодови сокове - Frugo, както и различни видове здравословни десерти Go 4 Raw. В допълнение, фирма Doppel Herz предостави висококачествени полезни витамини за деца. За пролетно-летния сезон се планират още такива инициативи.", "date": "2018.03.21", "title": "80 деца участваха в \"Поиграй с приятел\" в ДЕМА"}
{"url": "http://standartnews.com/biznes/kelner_kupuva_i_telenor_za_28_mlrd_evro-369599.html", "text": "Очаквана новина! Чешкият милиардер Петр Келнер купува и \"Теленор\" след Нова телевизия. За сделката бе официално съобщено от \"Теленор\" днес. Освен българският бизнес, са продадени и активите в Централна и Източна Европа (ЦИЕ) на купувача PPF Group за сумата от 2,8 милиарда евро (приблизително 27 милиарда норвежки крони). Трансакцията включва изцяло притежаваните от Теленор предприятия в Унгария, България, Черна гора и Сърбия, както и доставчика на технологични услуги Telenor Common Operation. През 2017 г. компаниите на \"Теленор\" в ЦИЕ са донесли на групата приходи от приблизително 11,8 милиарда норвежки крони или 9% от общите приходи на Теленор Груп. Приходите преди данъци, лихви, амортизации и отчисления на компаниите достигат 4,1 милиарда норвежки крони или 8% от общите на групата. Компаниите имат общо над 9 милиона клиенти и около 3 500 служители. Петр Келнер е определян от Forbes като най-богатия човек в Централна и Източна Европа със състояние от 16 млрд. долара. Групата му PPF Group е най-голямата частна инвестиционна група в ЦИЕ, която управлява активи на стойност приблизително 35 милиарда евро. PPF Group инвестира в различни сектори, включително банки, потребителски финанси, недвижими имоти, миннодобивна дейност и телекомуникации. През 2013 г. групата придоби подразделението на O2 в Чешката република от \"Телефоника\", а през 2018 г. -\"Нова Броудкастинг Груп\" в България.", "date": "2018.03.21", "title": "Келнер купува и \"Теленор\" за 2,8 млрд. евро"}
{"url": "http://standartnews.com/biznes/italiantsi_davat_ramo_na_gazoprovod_prez_balgariya-369622.html", "text": "Италианските компании Eni и Snam обсъждат възможността да инвестират в изграждането на отклонение от газопровода „Турски поток\" през България и Сърбия до австрийския хъб Баумгартен. Това съобщава руското издание Interfax Global Energy. Целта е Италия да си гарантира доставките на руско синьо гориво след прекратяването на транзита през Украйна догодина. През 2017 г. на Ботуша са получили от Русия близо 24 млрд. куб. м газ, като договорът на Eni за доставка на гориво от \"Газпром\" през Баумгартен изтича в 2035 г. Поради това шефовете на Eni и Snam - Клаудио Дескалци и Марко Алвера, преди дни заявили, че може да обсъдят възможността за участие в проекта South Stream Lite, който повтаря маршрута на „Южен поток\" през България и Сърбия до Австрия, но в съкратен вариант. Подписахме договор за определен обем и очакваме, че този газ ще стига до нас през Баумгартен, казва Дескалци в интервю за Interfax Global Energy при представянето на стратегията на Eni в Лондон неотдавна. Snam също обсъжда възможността да инвестира в новия газопровод за доставка на руски газ през Балканите, коментира и Марко Алвера. Ако „Газпром\" ни покани, ще обсъдим това, казва той в интервю за руския сайт. South Stream Lite обаче е само един от вариантите за продължение на „Турски поток\", които обсъжда „Газпром\". Алтернатива за доставки на руски газ за Италия могат да бъдат още Трансадриатическият газопровод (ТАР), както и проектът ITGI-Poseidon.", "date": "2018.03.21", "title": "Италианци дават рамо на газопровод през България"}
{"url": "http://standartnews.com/balgariya/oranzhev_kod_za_vyatar_i_snyag-369602.html", "text": "Оранжев код за силен вятър и сняг е обявен за 18 области, а жълт за останалата част от страната за 22 март. Това сочи справка на сайта на Националния институт по метеорология и хидрология (НИМХ) при БАН. Оранжев код за силен вятър и снеговалежи е обявен в 18 области на страната. Кодът е в сила за София-град, София - област, Перник, Кюстендил, Видин, Враца, Монтана, Габрово, Плевен, Ловеч, Велико Търново, Търговище, Русе, Разград, Шумен, Варна, Добрич, Силистра. В тези области се очаква образуване на снежна покривка от 10 до 30 сантиметра. От НИМХ предупреждават за снежни виелици и опасности от образуване на преспи и навявания. Жълт код за валежи от дъжд, който до вечерта ще премине в сняг и силен вятър е в сила за областите Благоевград, Пазарджик, Пловдив, Смолян, Стара Загора, Хасково, Кърджали, Сливен, Ямбол, Бургас. В областите ще духа умерен североизточен вятър и има опасност от образуване на поледици. Очакваните количества валежи ще са между 15 и 35 литра на кв./м.", "date": "2018.03.21", "title": "Оранжев код за вятър и сняг"}
{"url": "http://standartnews.com/balgariya/borisov_s_politsai_i_videonablyudenie_horata_sa_pospokoyni-369607.html", "text": "Промени в законодателството, които да спрат злоумишленото обжалване на обществени поръчки, и други, които да дадат инструменти за борба с престъпността, бяха обсъдени на днешното правителствено заседание. Това съобщиха от пресцентъра на правителството. Работни групи с участието на всички заинтересовани институции, готвят изменения в ЗОП и в Наказателния кодекс, посочиха вицепремиерът Дончев и министър Цачева. Готвените промени в наказателното законодателство са свързани основно с приравняване на противозаконното отнемане на автомобил с кражба. „Трябва да се знае в селото, че или има постоянен полицай, или има видеонаблюдение, или веднъж минава полицейски патрул, който отива при кметския наместник или при кмета, подписва се в тетрадката, пита го за проблеми, за да живеят спокойно хората\", обясни Борисов.", "date": "2018.03.21", "title": "Борисов: С полицаи и видеонаблюдение хората са по-спокойни"}
{"url": "http://standartnews.com/balgariya/radev_napomni_na_izrael_za_spasenite_evrei_-369614.html", "text": "През 1943 г. българите спасиха своите сънародници евреи, но всъщност спасиха и себе си, спасяваха своето кътче от цивилизацията, спасиха достойнството си, отстояха и достойнството на Европа, заяви президентът Румен Радев, който е на официално посещение в Израел, в изказването си пред Шестия глобален форум за борба с антисемитизма. Радев припомни, че в защита на българските евреи тогава са се обединили Православната църква, водещи политици и интелектуалци и че нито един евреин гражданин на България не е бил депортиран в лагерите на смъртта. Този светъл бунт на нашия народ срещу овладялото цяла Европа мракобесие си обясняваме не само с куража на праведните, но и с живия спомен за османското владичество, коментира държавният глава. Според него опита от безправието е една от причините расовите теории да се разбият в непоклатимата човещина на тогавашните българи. Радев посочи, че ужасът на холокоста вече е история, но сянката на антисемитизма и омразата продължава да бъде заплаха за нашите общества. Според него една от причините за упорития вирус на антисемитизма е интелектуалната и социална изостаналост. Антисемитизмът и другите форми на ксенофобия дават лесни обяснения на лични и групови фрустрации. В нашия все по-поляризиран свят антисемитизмът се вкоренява в социално ощетените слоеве, посочи президентът. Затова си струва да помислим как да изцелим социалната дисхармония, която улеснява проповедниците  на антисемитизма, отбеляза Радев. Той смята също, че за да профилактираме вируса на антисемитизма и всяка друга форма на ксенофобия, е необходима и изострена чувствителност към болката. Преди това президентът поднесе венец и пред гробовете на жертвите на кораба \"Салвадор\", с който над 300 евреи потегля от Варна, но претърпява корабокрушение. Спасени са 119 души, останалите загиват. Случаят с платнохода \"Салвадор\" е пример за вечния стремеж на хората към своята родина и надеждата, заяви Румен Радев на церемонията. Днес не само почитаме паметта на загиналите в това корабокрушение, но и почитаме стремежа на всички евреи да достигнат до своята обетована земя, стремежа към надеждата и  свободата, почитаме помощта и защитата, която те намериха в лицето на българския народ в онези тежки времена, посочи президентът. Изи Алмог от дружеството \"Салвадор\" благодари за присъствието на президента и посочи, че то е доказателство, че българите са били и остават участници в съдбата на българските евреи. Той разказа свои спомени как като дете заедно със семейството си са били принудени да напуснат София и да отидат в провинцията и с умиление обясни за хазяите, които са ги приютявали в домовете си. Съдбата на България и българите е била и винаги ще остане в нашето сърце, заяви Алмог. На церемонията присъства и над 90-годишната Режина Канети, една от спасените от кораба, която също поднесе венец.", "date": "2018.03.21", "title": "Радев напомни на Израел за спасените евреи"}
{"url": "http://standartnews.com/balgariya/podariha_pechka_na_spasitelya_na_shtarkelite-369616.html", "text": "Министерство на околната среда и водите (МОСВ) дари бездимна екопечка и връчи грамота на жителя на силистренското село Зарица Сафет Халид в знак на благодарност за оказаната грижа за бедстващи щъркели. От името на министъра на околната среда и водите Нено Димов наградата беше връчена от неговия помощник Красимир Живков, който посети района, за да се запознае на място със ситуацията с пострадали от студа птици от вида бял щъркел Ciconia ciconia. „Благодаря на цяла България, на всички хора, които ме подкрепиха. Да сте живи и здрави и тези щъркели да донесат благословение на всички хора\", каза г-н Халид. Зам.-министър Живков подчерта, че след подобряване на времето е необходимо възможно най-бързо щъркелите да бъдат пуснати в своята естествена среда, по местообитанията, по поляните – там, където има храна. Също така той обясни, че хората не трябва ловят щъркелите, а да им помагат само в крайни ситуации, когато са в безпомощно състояние. Директорът на РИОСВ инж. Любомир Атанасов също заяви, че в подобни случаи трябва да се уведомяват на първо място кметовете на населените места, които имат връзка с всички институции, НПО, с областната администрация и със съответните екоинспекции. „Имаме веднага възможности за реакция\", увери той. МОСВ предупреждава населението, че не е необходимо прибиране на птиците, освен ако те не са в безпомощно състояние. Също така, след оказването на първа помощ и затопляне на птиците, те трябва да се освободят в природата, на мястото на намиране или близко до него. Опасно е задържането на птиците в домашни условия, защото привикват към човека, а те са диви животни. Добре е да не се настаняват в домовете, тъй като е възможно да са преносители на заболявания. Освен това не бива да се държат в стопански постройки заедно с други птици, за да не са пренесат зарази. Във връзка с това най-добрата реакция е да се потърси експертна помощ от РИОСВ, местната власт или горските стопанства.", "date": "2018.03.21", "title": "Подариха печка на спасителя на щъркелите"}
{"url": "http://standartnews.com/balgariya/tsvetan_tsvetanov_kam_kmetove_gerb_i_pravitelstvoto_sa_tvardo_zad_vas-369620.html", "text": "Като политици наше задължение е да помагаме на българските общини. Мога да гарантирам, че и занапред ще получавате пълната подкрепа както на ГЕРБ, така и на правителството на Бойко Борисов. С тези думи председателят на ПГ на ГЕРБ и заместник-председател на партията Цветан Цветанов се обърна към кметове на населени места в община Свищов по време на работна среща в Гербовата зала на Общината. На срещата присъстваха великотърновският кмет и председател на НСОРБ Даниел Панов,  депутатът от ГЕРБ-Свищов Станислава Стоянова, кметът на Свищов Генчо Генчев и  председателят на Общинския съвет д-р Кристиян Кирилов. Цветан Цветанов подчерта, че за България всичко, което ще се случва след 2020 година, е изключително важно. „Затова трябва да работим усилено, за да запазим кохезионната политика. Нашето искане е страните-членки да увеличат вноските си в ЕС на база степента на развитие на икономиката си. Вече дори имаме съгласие от няколко държави по това наше предложение\", обясни Цветанов. По думите му при такава солидарност ще получим дори още по-голяма финансова подкрепа. Председателят на ПГ на ГЕРБ изрази задоволството си от добрия управленски екип, който са сформирали кметът Генчо Генчев и председателят на Общинския съвет д-р Кристиян Кирилов. „Много е важно, че те са дейни и упорити. Хубаво е, когато един общински кмет е управлявал и малко населено място. Така той знае и най-дребните проблеми. Ако населените места са добре, това означава, че ще има живот в общината. През годините винаги, когато Генчо Генчев ми е поставял въпроси, на момента съм реагирал\", допълни Цветанов. „Винаги съм казвал, че срещаме огромна подкрепа от правителството, от г-н Цветанов, от народните представители от ГЕРБ, както и от председателя на НСОРБ Даниел Панов. Те ни посещават редовно и винаги съдействат, за което отново благодаря\", заяви на свой ред кметът на община Свищов Генчо Генчев. Кметовете на 15-те свищовски населени места, където живеят 30% от населението на  общината, изразиха искрената си благодарност за решен дългогодишен проблем с водоснабдяването. В село Драгомирово от десетилетия хората са оставали без вода за периода от юни до октомври, сподели местният кмет. Кметът на село Морава Георги Георгиев припомни, че на 4 села бяха отпуснати 800 000 лева за ремонт на довеждащите водопроводи от МРРБ. „Аз съм най-старият кмет в общината и за първи път в селото ни влиза такава голяма сума. Надявам се правителството да продължи работата си както досега, защото ние имаме само ползи\", коментира той. Хората споделиха, че са доволни и от ремонта на отсечката от село Царевец до село Драгомирово.", "date": "2018.03.21", "title": "Цветан Цветанов към кметове: ГЕРБ и правителството са твърдо зад вас"}
{"url": "http://standartnews.com/balgariya/gps_za_kucheta_i_kone_pokazvat_v_plovdiv-369618.html", "text": "Заместник-министърът на земеделието Атанас Добрев показа точен мерник в динамична стрелба, след като откри изложбата „Природа, Лов, Риболов 2018\" в Международния панаир в Пловдив. Модерно оборудване за различни видове хоби и спорт демонстрират над 60 фирми на изложението. \"Радвам се, че можем да приветстваме участниците в този престижен форум в рамките на Българското председателство на Съвета на ЕС\", заяви Атанас Добрев. Той преряза лентата, разгледа експозициите и бе впечатлен от голямото разнообразие на високо технологични иновации  за лов, риболов, водни и екстремни спортове, демонстрирани на 24-ото издание на изложбата. Мащабното събитие се провежда под егидата на Министерството на земеделието, храните и горите, съорганизатори са Изпълнителната агенция по горите и Съюза на ловците и риболовците в България (СЛРБ). Участниците показват ловно, рибарско, туристическо и спортно оборудване: лодки и яхти, оръжия, муниции,  принадлежности, облекло, обувки,  аксесоари,  оптически и навигационни уреди, високопроходими АТВ и УТВ, както и други изделия за свободното време.  Новост е зоната за екстремни спортове с  екипировка, дронове, фото и видео техника. Сред атракциите  са стрелби с лък и въздушно оръжие, интерактивни игри, презентации и риболовно състезание за деца, демонстрации на динамична стрелба с пистолет и картечница, разходки с кон и пони. Гостите могат да видят препарирани екзотични животни - от лъв до жираф и антилопа, както и оферти за екстремни преживявания като сафари и фото лов. Проследяващи устройства за животни и универсален всъдеход са сред  новостите, които може да се видят на изложбата. Единствените в България GPS устройства служат за проследяване на домашни любимци, като кучета и котки, както и за коне и крави и са особено подходящи за високопланинските породи животни. Модерната джаджа работи с над 220 мобилни оператора в 80 страни. Разработени са няколко серии, сред които ловна и дамска, украсена с камъни „Сваровски\". Премиера ще направи универсалният всъдеход GENERAL, който може да  се използва и за работа, и за забавления. Сред най-атрактивните експонати  са лодките Grand от фибростъкло, съчетаващи ултрамодерен дизайн и инженерни технологии, стабилност и лукс. \"Изложбата отговаря на нагласите на модерното общество, в което активният отдих и заниманията по интереси са важен приоритет\", каза д-р Иван Соколов, главен директор на Международен панаир Пловдив.  Съществен аспект е и зелената икономика, представена чрез дейността на  държавните горски предприятия за съхраняване и използване на природните богатства. \"Важен е поставеният фокус върху връзката между бизнес  начинанията и стремежа за опазване на природата, но и желанието да се приобщят децата към екологичната тематика\", подчерта заместник-министърът на земеделието Атанас Добрев. По време на изложението се отбелязва и 120 години от създаването на най-старата и най-голямата ловна организация, чийто правоприемник е сдружението „Съюз на ловците и риболовците в България\". В чест на годишнината за първи път на изложението се представя част от музейната сбирка на съюза. „Природа, Лов, Риболов 2018\" е разположена в палата 3. Тя е отворена от 9 до 18 ч., а в неделя – до 14 часа. Билетът струва три лева, за ученици, пенсионери и инвалиди цената е два лева. Той дава достъп и до останалите прояви в Панаира:  „Цветна пролет\" (от 21 март), Италиански фестивал на красотата и прическата (от 23 март) и киноложки изложби (от 24 март). Очакват се над 20 000 посетители. Те имат шанс да получат различни награди, като попълнят анкетни карти. Подаръците  са осигурени от Международен панаир Пловдив, а печелившите талони ще бъдат изтеглени в последния ден – 25 март. Грижите за дивеча, полагани от държавните предприятия и техните ловни стопанства спомагат България да  възвърне авторитета си на предпочитана ловна дестинация в Европа и света\". През 2017 г. приходите по линия на организирания ловен туризъм възлизат на над 6,5 млн. лв., което е с над 1,5 млн. повече от предходната година. Ловували са близо 5 500 ловци, от които около 1 500 са чуждестранн и гости с интерес към традиционно атрактивния трофеен отстрел, който предлага страната ни. Много успешна беше 2017 при отстрела на трофеен благороден елен, като са завоювани 53 златни медали при 36 през 2016. 56 са медалите при елена лопатар, от които 19 – златни. Ловът на дива свиня остава най-предпочитан и от чуждестранните, и от българските ловци, като по линия на организирания ловен туризъм през миналата година при този вид има общо завоювани 267 медала, от които 88 – златни. При перспективния вече лов на муфлон са отстреляни 17 с медали.Наскоро се проведе семинар в София на тема „Ролята на дивите животни в контекста на здравето на животните\", където си дадоха среща лесовъди, ловни и ветеринарни експерти. В същия аспект беше и едно от значимите събития в календара на МЗХГ от края на миналата година, когато в Правец стартира дейността на първия в Европа и втори в света регионален CIC Център за опазване здравето на дивеча.", "date": "2018.03.21", "title": "GPS за кучета и коне показват в Пловдив"}
{"url": "http://standartnews.com/balgariya/podpisaha_ramkovoto_sporazumenie_za_remontite_na_starite_migove-369623.html", "text": "Подписано беше рамковото споразумение за Интегрирана логистична поддръжка на самолети МиГ-29, след като изтекоха всички процедурни срокове за обжалване на обществената поръчка. Споразумението на стойност 81 милиона лева предвижда доставка на резервни части и на услуги като подмяната на резервните части ще бъде извършвана от българските инженери в авиобазата в Граф Игнатиево. По този начин ще бъде осигурена поддръжка и ремонт на 12 бойни и 3 учебно-бойни самолета МиГ-29 за срок от четири години. Така се възстановява летателната годност на изтребителите на ВВС и се гарантира тяхната експлоатация, включително и изпълнението на задачите по охрана на въздушното пространство. Изпълнител по това споразумение е Руската самолетостроителна корпорация МиГ. Цялата документация за хода на обществената поръчка, решението за избор на изпълнител и рамковото споразумение са публикувани в интернет страницата на Министерството на отбраната, рубрика „Профил на купувача\" Това споразумение не води до отмяна или забавяне на процедурата за придобиване на нов тип многоцелеви боен самолет, подготовката на която е в напреднала фаза и се очаква до края на април да бъде внесена в Народното събрание.", "date": "2018.03.21", "title": "Подписаха рамковото споразумение за ремонтите на старите МиГ-ове"}
{"url": "http://standartnews.com/balgariya/nivoto_na_dunav_shte_prehvarli_7_metra-369605.html", "text": "Река Дунав в българския участък продължава да се повишава. Днес при Русе нивото й е 651 см, като в утрешния ден се очаква сутринта да стигне 680 см, а в следобедните часове да прехвърли 7 метра. Засега няма опасност за населението, съобщиха от Агенцията за проучване и поддържане на река Дунав. Оттам обясниха, че при Ново село от снощи се наблюдава задържане на едно и също ниво, около 11 000 куб. метра в секунда, което се очаква да дойде при Русе до ден-два. Повишаването на водните стоежи се дължи на топенето на снега в Западна и Средна Европа и на пълноводието на сръбските реки. Тъй като реката е по-широка в българския участък, изпускането на сръбския хидровъзел „Железни врата\" заради пълноводните притоци на Дунава не създава сериозни притеснения. В Русе ще бъде обявена първа степен на готовност – повишено внимание, която важи при нива между 680 и 750 см. Следващата степен е между 750 и 800 см, когато се извършва денонощно наблюдение, а третата е над 8 метра – опасност от преливане. Прогнозите в следващите дни са постепенно нивата да се нормализират.", "date": "2018.03.21", "title": "Нивото на Дунав ще прехвърли 7 метра"}
{"url": "http://standartnews.com/balgariya/nov_preparat_pomaga_sreshtu_glaukoma-369608.html", "text": "С иновативна медикаментозна терапия отделението по очни болести в МБАЛ „Централ Хоспитал\" в Пловдив лекува глаукома и очна хипертенция. Преди да стартира приложението, екипът от специалисти под ръководството на доц. Марин Атанасов и началникът на отделението д-р Димитриос Власиадис проведе проучване за краткосрочния ефект на специалното лекарство за снижаване на вътреочното налягане при оперирани и неоперирани от катаракта пациенти. В него взеха участие и лекарите д-р Панайотис Христу, д-р Eлица Хаджийска и д-р Вера Атанасова. Проучването обхвана 35 пациента, като 28 от тях бяха с поставена диагноза глаукома и 7 са с очна хипертензия. От тях 8 пациенти изобщо не са провеждали терапия, а 27 пациента бяха  с локална терапия с антиглаукомни медикаменти, невключващи простагландинов аналог. Оперираните от перде бяха 38, а останалите 32 не са.  При всички пациенти беше проведена терапия с Tafluprost по една капка вечер. Това ни даде възможност да направим извода, че терапията с препарата „Tafluprost\" е уместна и 100-процентово ефикасна за намаляване на вътреочното налягане при случаи на глаукома и очна хипертензия, коментира д-р Власиадис. Презентацията на екипа в МБАЛ „Централ Хоспитал\" бе представена по време на Седемнадесетия симпозиум на Българското глаукомно дружество, проведен в София на 16 и 17 март 2018 г., където предизвика огромен интерес от страна на участниците, а лекарите от Пловдив бяха са обсипани с въпроси. „Нашето отделение фокусира вниманието си върху битката с глаукомата, тъй като почти четвърт милион българи вече страдат от това заболяване, заяви д-р Власиадис. Затова търсим и най-модерните терапевтични методи и  оперативни техники, за да помогнем на своите пациенти.\" Заболяването е коварно – започва с бавно, постепенно ограничаване на зрителното поле, което до един момент е неусетно за пациента. Затова е известно като „тихия крадец на зрение\". Засяга предимно хора над 60 г., но вече се диагностицира и при по-млади. Началникът на офталмологията припомни, че неговият екип до края на март провежда безплатни прегледи за глаукома. Тъй като всички часове за консултации вече са запълнени, много скоро ще обявим датите за следващата кампания, което пак ще реализираме със съдействие на Ортодоксалния орден на Хоспиталиерите, увери д-р Власиадис.", "date": "2018.03.21", "title": "Нов препарат помага срещу глаукома"}
{"url": "http://standartnews.com/svyat/priziv_iztriyte_profilite_si_vav_feysbuk-369606.html", "text": "/ / Създателят на \"WhatsApp\" Брайън Ектън призова всички потребители на \"Фейсбук\" да изтрият собствените си профили в тази социална мрежа. \"Крайно време е! Изтривайте \"Фейсбук\", написа Ектън в собствения си профил в \"Туитър\". Това е поредният удар срещу най-мощната социална мрежа в света, след като стана ясно, че британската компания \"Cambridge Analytica\" е събрала личните данни на над 50 млн. потребители на \"Фейсбук\" и е разработила алгоритъм за анализ на политическите предпочитания на избирателите. Според представители на социалната мрежа през 2015 г. професорът по психология от университета в Кеймбридж Александър Коган, с помощта на създадено от него приложение за платформата на „Фейсбук\", е предал на Cambridge Analytica масивен обем лични данни на потребители на „Фейсбук\". Европейският парламент започва разследване във връзка с информацията за използването на личните данни на потребители на социалната мрежа. Еврокомисарят по въпросите на правосъдието, правата на потребителите и социалното равенство Вера Юрова ще повдигне този въпрос по време на среща на представители на компанията и федералното правителство следващата седмица, когато ще е на посещение в САЩ. Бившият най-близък партньор на собственика на \"Фейсбук\" Марк Зукърбърг Роджър Макнъми предупреди, че \"Фейсбук\" е изправен пред най-голямата си криза - криза на доверието и тя може да срине тотално компанията\".", "date": "2018.03.21", "title": "ПРИЗИВ: Изтрийте профилите си във Фейсбук!"}
{"url": "http://standartnews.com/svyat/milioni_hora_shte_migrirat_zaradi_klimatichnite_promeni-369571.html", "text": "Над 140 млн. души от 3 развиващи се региона в света може да мигрират до 2050 г., за да избягат от негативните ефектите на климатичните промени, като намаляването на селскостопанската продукция, недостига на вода и повишаването на нивото на моретата. За това предупреди Световната банка в публикуван доклад, предаде АФП. Ако до средата на века не бъде направено нищо, потенциални климатични мигранти са 86 милиона в африканските страни южно от Сахара, 40 милиона в Южна Азия и 17 милиона в Латинска Америка. \"Всеки ден климатичните промени стават все по-силна икономическа, социална и екзистенциална заплаха\", коментира главният изпълнителен директор на Световната банка Кристалина Георгиева. Тя посочи, че броят на очакваните климатични мигранти може да бъде намален с няколко десетки милиона, ако се предприемат глобални действия за намаляване на вредните емисии. Над 5 милиарда души са застрашени от недостиг на вода до 2050 г. Проучване на ООН предупреждава за опасност от конфликти и заплахи за цивилизацията, ако не се вземат мерки за намаляване на натиска над водите в реките, езерата, влажните зони и язовирите.", "date": "2018.03.21", "title": "Милиони хора ще мигрират заради климатичните промени"}
{"url": "http://standartnews.com/balgariya/obzor_podzemiyata_na_mavzoleya_stavat_muzey-369624.html", "text": "1500 квадрата катакомби под бившия мавзолей на Георги Димитров стават галерия до 2 години. Там ще бъде приютен първия у нас подземен музей на съвременното изкуство. Той ще е филиал на Софийската градска галерия, която е само на 100 метра - в бившия царски дворец. Бункерът под земята се простира на 4 нива, а за първи път вчера зам.-кметът на София Тодор Чобанов слезе заедно с журналисти в подземията. \"Предстои конкурс за цялостната визия на идеалния център на столицата, пространството трябва да бъде внимателно обмислено като функции и разпределение. Това е възможност да видим как тези подземия могат да получат нова функция, отговарящи на съвременните ни представи за градския център\", заяви Чобанов. В подземията се намират десетки съоръжения за климатизация и пречистване на въздуха в мавзолея със стотици метри въздуховодна инсталация. Основната част от генераторите са поддържали температура от 17 градуса, с отклонение от 0,5 С, за да бъде съхранявана балсамираната мумия на комунистическия  вожд Георги Димитров. Впечатлението е, че се намираш в пречиствателна станция, с огромни метални въздуховоди, цистерни за гориво и въздух и генератори за ток. От табелките по машините става ясно, че са произведени в бившия СССР през 50-те години и вероятно са копие на съоръженията в мавзолея на Ленин в Москва. На огромен аналогов пулт са разполежени стотици копчета, които вкарват уредите в различен режим на работа - \"зима\" и \"лято\". Почти на всяка машина има специални маометри, които показват налягането на охлаждащата течност фреон, както и на маслата в тръбите и картера на генераторите, видя екип на \"Стандарт\". Руснаците, произвели техниката са се опитали да преведат всички надписи на български, макар на един от тях да пише на българо-руски \"Въздух на исходе от залата\". \"Има антики на технологиите отпреди половин век, които по това време са били последен писък на техниката и те представляват интерес. Част от тях ще отидат в Политехническия музей, а други в общинския музей\", заяви Чобанов. Цялото това техническо чудо с огромни мащаби ще се превърне в музей на съвременното изкуство. \"Съвременното изкуство са произведения с временен характер, творците ще получат възможност да предложат различни арт-инсталации и решения. Това изкуство е изключително динамично и поражда произведения, нужни за самата среда. Някои от тези произведения ще бъдат замислени като интериор на тези подземия\", коментира Чобанов. Според него ще бъдат обявени два конкурса за зона 3 около градската градина и за дизайн и оформлението на самата галерия ще бъдат обявени заедно. \"Защото логиката е архитектите и урбанистите да могат да се координират с тези, които ще дадат облика на подземния обект\", обясни зам.-кметът. Според него новият музей ще има закрита част отдолу и открита част на кота 0. Навремето четириетажният бункер е служел като вход или изход към основния комунистически бастион – Партийния дом, също към БНБ, към Народното събрание. Подходите към тях днес са зазидани. Според изчисленията за строително-монтажни работи ще са необходими до 100 000 лева с ДДС, а най-вероятно новият музей ще е готов до 2-3 години. Още навремето Светлин Русев предлагаше подземните помещения да станат галерия. По-късно самата градска галерия искаше помещенията заради мощната климатична система, понеже в нейните помещения картините тънеха във влага и мухъл.", "date": "2018.03.21", "title": "ОБЗОР: Подземията на мавзолея стават музей"}
{"url": "http://standartnews.com/svyat/sarkozi_napusnal_aresta-369584.html", "text": "Бившият френски президент Никола Саркози, който вчера беше задържан в полицията в Париж, най-вероятно е бил освободен, съобщи Нова телевизия. Два тъмни автомобила напуснаха късно през нощта подземния паркинг на управлението, където той беше арестуван, циира медията съобщения на световните агенции. Бившият държавен глава е бил разпитван за незаконно финансиране на предизборната си кампания през 2007 година. Срещу него не са повдигнати обвинения, но тече проверка дали е взел значителна сума от либийския лидер Муамар Кадафи. Смята се, че 5 милиона евро са били донесени във Франция в 3 куфара. Ливански бизнесмен признал, че е пренесъл парите и ги дал на шефа на тогавашната администрацията на Саркози.", "date": "2018.03.21", "title": "Саркози напуснал ареста?"}
{"url": "http://standartnews.com/svyat/skandalat_s_feysbuk_se_razrastva_zukarbarg_e_izvikan_da_dava_obyasneniya_v_britanskiya_parlament-369589.html", "text": "Собственикът на Фейсбук Марк Зукърбърг е извикан да даде показания в британския парламент. Причината е предполагаемата злоупотреба с личните данни на 50 милиона потребители на социалната мрежа, съобщи Би Би Си. Деймиън Колинс, председател на Комисията за фалшиви новини в Камарата на общините, е изпратил писмо до Зукърбърг, в което го прзовава да даде обяснение за скандала с британската консултантска компания \"Кеймбридж аналитика\" с цел да се повлияе на президентските избори в САЩ през 2016 г.  Колинс, който е от Консервативната партия се позовава на журналистическите разследвания в The Guardian и New York Times, които разкриват пробив в личните данни на 50 милиона потребители, използвани за целите на предизборната кампания в САЩ. Въпреки че Facebook са разбрали за нерегламентираната употреба на данните, те не информирали засегнатите лица за случая. Ръководството на социалната мрежа се е задоволило само да изиска изрично унищожаването на данните от компанията за политически анализи Cambridge Analyticа, но не е предприела мерки, за да гарантира изпълнението на това искане. \"Комисията многократно е питала Facebook как компаниите придобиват и пазят данните на потребителите на сайта, особено дали има случаи на достъпване на лични данни без съгласието на Facebook. Отговорите на мениджърите на Вашата компания непрекъснато подценяваха този риск и подвеждаха Комисията\", пише Деймиън Колинс в писмото до Зукърбърг. \"Сега е време да чуем от изпълнителен директор на Facebook с достатъчно власт точни отговори на тази катастрофична грешка в процедурите. Това е силен тест за обществения интерес по отношение на защитата на правата на потребителите. Затова сме сигурни, че ще разберете нуждата от присъствието на представител от самия връх на организацията ви, за да отговори на притесненията. Имайки предвид ангажимента Ви в началото на новата година да \"поправите\" Facebook, се надявам, че този представител ще бъдете самият Вие\", завършва писмото на Колинс. Комисията очаква отговор от Зукърбърг до понеделник, 26 март. По-рано британският министър на информация Елизабет Денам заяви, че ще поиска съдебна заповед за обиск на офисите на \"Кеймбридж аналитика\". Бивш служител на компанията заяви за Би Би Си, че тя е разполагала с различни приложения във Фейсбук, които са събирали данните на хората. При нас дойде професор от универститета в Кеймбридж и ни представи негова разработка на приложение за Фейсбук, което изисква специално разрешение да събира данни, но не само на потребителя, а и на всичките му приятели, твърди бившият служител, информира БНР. От фирмата уверяват, че са следвали коректно всички процедури за събиране на данни, но миналата седмица Фейсбук обяви, че повече няма да ползва услугите на компанията. В САЩ започна проверка срещу фейсбук. Федералната комисия по търговия разследва социалната мрежа след обвиненията, че личната информация на 50 милиона потребители е била употребена от консултантска фирма, наета от кампанията на Доналд Тръмп. Заради обвиненията компанията „Кеймбридж аналитика\" уволни директора си. Появиха се твърдения, че е нарушен изборния закон в Съединените щати, но базираната в Лондон фирма отрича.", "date": "2018.03.21", "title": "Скандалът с Фейсбук се разраства! Зукърбърг е извикан да дава обяснения в британския парламент"}
{"url": "http://standartnews.com/svyat/zaev_kam_rusiya_makedonskiyat_narod_iska_v_nato-369597.html", "text": "Македонският премиер Зоран Заев заяви, че Македония е ориентирана към членство в НАТО и има пълната подкрепа на народа, отговаряйки на предупреждение на руското външно министерство, че членството на страната в алианса ще има негативни последици, предаде Танюг. \"От независимостта си през 90-те години Македония е строго ориентирана към членство в НАТО и има пълната подкрепа на македонските граждани. Нашият избор е евро-атлантическата интеграция\", заяви Заев, цитиран от македонските медии. Вчера руският заместник външен министър Александър Грушко на среща с македонския посланик в Москва Гоце Караянов предупреди, че присъединяването на Македония към НАТО ще има негативни последици за регионалната сигурност и двустранните отношения с Русия.", "date": "2018.03.21", "title": "Заев към Русия: Македонският народ иска в НАТО"}
{"url": "http://standartnews.com/balgariya/patriarh_neofit_otkazal_da_pusne_inerkom_pod_naem-369604.html", "text": "Патриарх Неофит е отказал да подпише договор за наем и споразумение с „Инерком\" ЕООД, собственост на Гинка Върбакова, информира БГНЕС. Дружеството „Инерком\" е поискало да наеме помещение на Софийската Света Митрополия на ул. „Съборна\" в центъра на София. В края на 2016 година е подготвен предварителен договор за наем и споразумение чрез пълномощници от двете страни. Българският патриарх Неофит категорично се е противопоставил на подписването на какъвто и да е договор с Гинка Върбакова, заявиха и от патриаршията. По неофициална информация предварителният договор заложил скандално ниски цени за наем в идеалния център на София. „Инерком\" ЕООД със собственик Гинка Върбакова, поиска да придобие едноличен контрол върху предприятия от корпоративната група на ЧЕЗ в България.", "date": "2018.03.21", "title": "Патриарх Неофит отказал да пусне \"Инерком\" под наем"}
{"url": "http://standartnews.com/balgariya/posreshtame_proletta_s_tsveten_fermerski_pazar-369579.html", "text": "Днес пред министерството на земеделието в София ще се проведе поредното издание на фермерския фестивал „От нашата ферма – с любов за вас!\", като със специален ден на цветята ще бъде отбелязано настъпването на пролетта. Фермерският пазар ще бъде съпътстван с демонстрации на цветя, които са насрочени в часовете между 12 и 13 ч. и 16 и 17 ч. в Демонстрационната шатра, разположена вдясно на централния вход на министерството на земеделието. Цветята идват от градински център Величкови, които редовно излагат продукция на пазара. Ще бъде пъстро и свежо с красиви  пролетни цветя: иглики, парички, циклама, лютиче, зюмбюл, лале, ароматен мини карамфил, теменужки... До края на март фермерският пазар отново ще се провежда всяка сряда от 10,30 до 17,30 часа. От април ще продължи с час по-късно - до 18,30. Фестивалът предлага разнообразни фермерски и занаятчийски храни на малки производители от страната: краве, овче, биволско и козе сирене и кисело мляко, кашкавал, мед и пчелни продукти, сладка, яйца, прясно месо, занаятчийски хляб, ядки, печена био тиква и тиквени семки, био вино, био оцет, био чай, сезонни плодове и зеленчуци, пресни и сушени билки и подправки, козметика, цветя... В следващите му издания до края на юни 2018 се предвиждат демонстрации и дегустации на автентични фермерски храни и български занаяти, възраждането на забравени рецепти, публични готвения с фермерски продукти и др. Две от изданията на Фестивала – „Опитайте стари български рецепти с мляко\" и „Дъх на рози на Фестивала\"  –  са насочени към гостите на събития по Българското председателство на ЕС. Проектът Фестивалът „От нашата ферма – с любов за вас!\" се организира от Фондацията за биологично земеделие Bioselena / Биоселена с финансовата подкрепа на Програма Европа – 2018 на Столична община", "date": "2018.03.21", "title": "Посрещаме пролетта с цветен фермерски пазар"}
{"url": "http://standartnews.com/balgariya/evrostat_naymnogo_kandidati_za_ubezhishte_u_nas_sa_registrirani_ot_afganistan-369582.html", "text": "Най-голям брой кандидати за убежище у нас са регистрирани от Афганистан - 1050 души, сочат данни от анализ на Евростат за броя на кандидатите за убежище за първи път в страните на ЕС през 2017 г. На втора позиция по брой кандидати за убежище за първи път са били граждани от Ирак - 955, а на трета позиция са били сирийците - 940 души, отчита европейската статистика. За първите два месеца на тази година у нас са потърсили убежище общо 224 лица, като най-голям е бил броят на сирийците - 150, следвани от представителите на Ирак - 35 и на Афганистан - 20. Статут на бежанец са получили около 60 души, хуманитарен статут - 98, а отказ е бил даден на около 180 лица. Според данни на Държавната агенция за бежанците, за 15-годишен период, най-голяма е групата на лицата, които са потърсили убежище у нас от Афганистан - около 25 хиляди души. Втора по численост е групата на лицата от Сирия - около 21 хиляди, а трета - от Ирак - около 19 хиляди. Близо 650 хиляди лица са кандидатствали за пръв път за международна закрила в ЕС през 2017 г., отчита анализът на Евростат. Това е близо наполовина от лицата, които са кандидатствали за убежище в ЕС през 2016 г., когато техният брой е надхвърлил 1,2 милиона души. Сирийците /102 400 кандидати за първи път/, иракчаните /47 500/ и афганистанците /43 600/ продължават да бъдат основно лицата, търсещи международна закрила в държавите-членки на ЕС през 2017 г. Най-голям брой сирийци са потърсили убежище в Германия - близо 50 000 души, в Гърция - около 16 000 и в Австрия - над 7 000 души. Германия е страната с най-голям брой кандидати за убежище през миналата година - над 200 000 души или около 30 на сто от общия брой на всички лица, търсещи убежище в ЕС. По брой лица търсещи убежище следват Италия - 127 хиляди /или 20 на сто/, Франция - 91 хиляди /или 14 на сто/, Гърция - 57 хиляди /или 9 на сто/ и Великобритания - 33 хиляди /или 5 на сто/. Анализът на Евростат отчита и някои интересни подробности относно националността на лицата, търсещи убежище в някои страни на ЕС: например най-компактната група лица, търсеща убежище в Испания е от Венецуела - над 10 000 молби за убежище. Във Франция най-голям е броят на молбите за убежище на представителите от Албания - около 12 хиляди, в Италия - кандидатите за убежище са най-много от Нигерия - близо 25 000, в Полша - най-компактна е групата от Русия - над 2000 души и т.н. Общо 222 хиляди души са получили статут на бежанец в ЕС през 2017 г. на първа инстанция, 159 хиляди са получили статут на субсидиарна закрила /като жертви на военни конфликти/, а 63 хиляди са получили разрешение за пребиваване по хуманитарни причини, отчита Евростат.", "date": "2018.03.21", "title": "Евростат: Най-много кандидати за убежище у нас са регистрирани от Афганистан"}
{"url": "http://standartnews.com/balgariya/nikolay_nankov_okolo_100_mln_lv_godishno_se_davat_za_zapalvane_na_dupki_po_patishtata_obnovena-369588.html", "text": "Около 100 милиона лева годишно се дават за запълване на дупки по пътищата в страната, каза в предаването „Тази сутрин\" по bTV регионалният министър Николай Нанков. По думите му 40-50 милиона лева на годишна база са нужни за републиканските пътища и още толкова за общинските. Нанков отбеляза, че този неефективен и неустойчив метод трябва да бъде прекратен и се търси дългосрочно решение. „30 години политиката е била дупките по пътищата да се пълнят със студена смес след края на зимния сезон и в есенно-зимни условия отново да „цъфнат\", отбеляза министърът. Той увери, че се търси вариант за кардиналното решаване на проблема. Фигуративно сме поставили чиновник до всяка дупка, коментира още Николай Нанков. 8000 км от 20 000 км републикански пътища са в лошо или много лошо състояние. Същото важи и за над 12 000 км от 20 000 км общинска пътна мрежа, стана ясно от думите на министъра. Нанков допълни, че в момента на годишна база около 400 км се рехабилитират напълно. Освен средства от тол системата и от бюджета пари за пътни ремонти ще се търсят и от нов фонд, свързан с пътната безопасност, който ЕК създава. \"Днес или утре трябваше да стартира строежа на участъка от Ябланица до пътен възел \"Боаза\" на АМ \"Хемус\". Отложихме го заради лошото време. Не може да вали сняг и ние да правим първа копка. Това най-вероятно ще стане другия вторник, когато времето ще е хубаво. Срокът за изпълнение на тази отсечка е 2 години, но мисля, че ще успеем да го съкратим. Като цяло, сроковете ни за строеж на АМ \"Хемус\" са много добри. Тази година стартираме строежа на 77 км. В момента проектираме 85 км, които ще започнем да строим 2019 година. Работим по цялото трасе\", увери Николай Нанков. Аз лично предпочитам първия вариант за райониране. Той е от 5 области в страната. Единствената промяна спрямо сега е, че се обединяват областите от Северозапдания и Северен централен район в един, който ще се нарича Северозападен. А ако се избере втория вариант, в който има Черноморски район и попадат и Варна, и Бургас, ще има обсъждане кой от двата града да бъде областен център, обясни министърът. Колегите от МОСВ публикуват обновена информация за язовирите. Те работят много добре с НИМХ на БАН. Няма опасност за населението от преливащите в страната язовири, каза още министърът на регионалното развитие.", "date": "2018.03.21", "title": "Николай Нанков: Около 100 млн. лв. годишно се дават за запълване на дупки по пътищата (ОБНОВЕНА)"}
{"url": "http://standartnews.com/balgariya/kolko_shte_struva_agneshkoto_meso_za_velikden-369585.html", "text": "По 6 лева за килограм живо тегло ще трябва да дадем, ако искаме на Великденската трапеза да сложим свежо агнешко месо. Оказва се, че заради по-малкия брой агнета - 600 000-700 000 и поради голямото търсене цената на месото се е покачила още от сега. И ако миналата година фермерите са предлагали агнешкото на цени между 4 и 4,50 лв./кг, то в момента килограм струва 5-5,50 лв., като до Великден цената ще скочи на 6-7 лева, коментира пред „Монитор\" бившият председател на Националната овцевъдна асоциация Бисер Чилингиров. В магазините пък се очаква цените да варират между 11 и 16 лв/кг. По думите на овцевъда търговците нарочно завишават до такива нива цените, което не е правилно. Според него, ако от фермата агнето излиза на 5-6 лева, то нормалната цена на пазара трябва да е 12-13 лева. Чилингиров уточни още, че и тази година месото за празника няма да е на 100% българско, а отново ще се предлага мръвка от Нова Зеландия, Австралия и Румъния. Цената обаче не издава кое месо е наше и кое е чуждо. Така макар румънските агнета да струват по-малко, магазинерите го продават на същата цена, както българското. Как да разпознаете размразеното месо? Ако е било замразявано, като се натисне, остава вдлъбнатина, както при мекото на хляба. Прясното е сухо и има бяла корица, а при натиск е еластично и възвръща формата, споделят експерти.", "date": "2018.03.21", "title": "Колко ще струва агнешкото месо за Великден?"}
{"url": "http://standartnews.com/balgariya/kabinetat_reshava_dali_da_otpusne_velikdenski_dobavki_kam_pensiite-369586.html", "text": "Очаква се кабинетът да реши дали да бъдат отпуснати великденски добавки към пенсиите. Ще се намерят ли в бюджета над 50 милиона лева за допълнителни разходи на държавното обществено осигуряване, трябва да каже министърът на финансите. Миналата година надбавките от 40 лева бяха изплатени на малко повече от 1,2 млн. пенсионери с пенсии под 314 лева. Изплащането на пенсиите през април ще започне на 5-о число заради празниците, което се пада Велики четвъртък.", "date": "2018.03.21", "title": "Кабинетът решава дали да отпусне великденски добавки към пенсиите"}
{"url": "http://standartnews.com/balgariya/komisiyata_za_chez_se_sabira_za_parvi_pat-369583.html", "text": "Временна комисия за установяване на всички факти и обстоятелства във връзка с приватизацията и планираната продажба на дружествата на ЧЕЗ Груп в България ще проведе първото си заседание. Комисията по казуса с ЧЕЗ ще работи в срок от 1 месец, а неин председател ще бъде зам.-председателят на ПГ на БСП Жельо Бойчев. Казусът с ЧЕЗ започна с депозиране на оставката на енергийния министър Теменужка Петкова заради познанството й със Гинка Върбакова, собственик на фирмата „Инерком\" - купувач на чешкото дружество. Коалиционният съвет обаче не прие, че има основание за оставката, затова Теменужка Петкова остава енергиен министър. От БСП остро критикуваха правителството заради сделката за ЧЕЗ и поискаха тя да бъде спряна. Премиерът Бойко Борисов възложи на институциите да направят пълна проверка на сделката. Борисов се срещна със собственика на „Инерком\" Гинка Върбакова. След това правителството заяви ясната си воля да участва в сделката за ЧЕЗ, а Върбакова уточни, че е склонна да се съгласи. По предложение на ГЕРБ в парламента бяха изслушани всички компетентни органи, които разполагат с информация за сделката. Тогава Гинка Върбакова заяви, че някои политици са видели в сделката за ЧЕЗ възможност да повишат рейтинга си. Заради обидните квалификации и изявления фирмата ще търси правата си в съда. Левицата инициира и подписка в страната срещу продажбата на дружеството. Държавният глава Румен Радев обяви, че ще свика КСНС за обсъждане на енергийната сигурност. Той изтъкна, че правителството дължи на народа отговори за схемата на финансиране и за това как сделката е получила политическа подкрепа.", "date": "2018.03.21", "title": "Комисията за ЧЕЗ се събира за първи път"}
{"url": "http://standartnews.com/balgariya/zagina_politsay_ot_spetschastite_v_burgas_v_svirepa_katastrofa_kray_kotel-369591.html", "text": "25-годишният полицай от спецчастите в Бургас Вилиан Димов е загинал в тежка катастрофа край Котел. Младият мъж, част от Специализираните полицейски сили, се е ударил със своя Фолксваген Голф в Рено с хасковска регистрация, чийто 56-годишен шофьор по чудо е оцелял.  Откаран в критично състояние за лечение в Сливен, няколко часа по-късно полицаят е починал от тежките травми. Младият мъж бил в отпуск и гостувал на гости на роднини в Жеравна, като по това време редовно ходел да тренира във фитнес зала в Котел. Цялата полиция в Бургас е в шок от трагичната вест за внезапната кончина на младия им колега, съобщи Флагман.бг. \"Когато излизаше от завоя не можа да овладее колата започна да прави нещо като дрифтове до момента, в който се блъсна с огромна сила в мен\", заяви шофьорът на реното пред Котелнюз. \"Беше се завъртял така, че ме удари със задницата си, силно отскочи и се блъсна в мантинелата.\" Общо 13 души са ранени при 13 ПТП-та в страната през изминалото денонощие, съобщиха от пресцентъра на МВР. На територията на столицата са станали 133 леки пътни инцидента.", "date": "2018.03.21", "title": "Загина полицай от спецчастите в Бургас в свирепа катастрофа край Котел"}
{"url": "http://standartnews.com/balgariya/borisov_shte_tarsi_pari_za_zaplati_na_nadziratelite_i_sadebnata_ohrana-369595.html", "text": "Премиерът Бойко Борисов е поел ангажимент за отпускане на допълнителни средства за двете главни дирекции \"Изпълнение на наказанията\" и \"Охрана\", съобщиха от Синдиката на служителите в затворите. Това е станало на среща между синдикатите, Борисов и правосъдния министър Цецка Цачева. Отпуснатите допълнително средства трябва да послужат за увеличаване на основните месечни възнаграждения и изравняване на сумите, плащани за специфични служебни дейности с тези в МВР, допълват от синдиката. В последваща среща в Министерството на правосъдието са били определени технологичните стъпки, разпределени конкретните задачи със срокове за изпълнението им. Уговорена е била и следваща среща на 29 март. Синдикатът на служителите в затворите ще обсъди направените предложения до края на седмицата и ще обяви дали ще продължи протестните действия. До вземането на решение се отменят предварително насрочените до края на седмицата локални протести в градовете Ловеч, Враца, Пазарджик и Стара Загора.", "date": "2018.03.21", "title": "Борисов ще търси пари за заплати на надзирателите и съдебната охрана"}
{"url": "http://standartnews.com/balgariya/asansyorite_na_bul_tsarigradsko_shose_vse_oshte_ne_rabotyat_zaradi_semeen_konflikt-369587.html", "text": "Семеен конфликт стои в основата на това асансьорите на бул. „Цариградско шосе\" все още да не работят. През есента на миналата година е завършен ремонта на подлезите при Окръжна болница и хотел „Плиска\" под бул. „Цариградско шосе\". Целта на ремонта е да направи подлезите под най-големия булевард в България достъпни. Инсталирани са общо пет асансьора, но те все още не работят. Първоначално трябваше да бъдат пуснати през декември 2017 г. През февруари новите асансьори все още не работят. „В момента тече процедура по регистрация на техническите съоръжения с повишена степен на опасност от агенцията на Метрологичен надзор\", каза Иво Иванов, инвеститорски контрол. Още един месец по-късно, асансьорите в подлезите продължават да не работят. Държавната агенция така и не ги е лицензирала. Оказва се, че в документите за регистрация на съоръженията има несъответствие, което не е отстранено. Наш екип потърси производителя на асансьорите, за да разберем защо не получава лиценз и какво е несъответствието. „В основата на всичко са междуличностни отношения между управителя на нашата фирма Явор Златанов и баща му Илия Златанов\", пояснява управителят на фирма „Изамет 2000\" Петър Чупетловски. Илия Златанов до скоро управлявал и притежава фирмата за производство на асансьори заедно със сина си Явор, но днес те са конкуренти и дори врагове. Според Илия Златанов синът му регистрирал фирмата на свое име, въпреки че се води съдружник. Той е бил изнудван от дъщеря си, зет си и сина му, за да прехвърли 20% от фирмата на негово име. „На 27 юни в този офис дойдоха дъщеря ми, зет ми и трима рекетьори и ме изнудваха за 220 хил. долара да платя в брой и веднага, и за 1 млн. и 200 хил. евро да подпиша документ, че ги дължа на зет ми\", твърди Илия Златанов. Златанов младши не пожела да говори пред камерата ни, но от разговора ни по телефона става ясно, че с баща си са в меко казано недобри отношения. Мениджърът на фирмата на сина Петър Чупетловски твърди, че бащата е този, който пречи да се лицензират асансьорите в подлезите. „Изамед 2000\" се опита веднъж да организира оценка на съответствието, но фирмите, които трябваше да я направят, бяха натиснати и заплашени, че ще им бъдат отнети лицензите\", твърди Чупетловски. От своя страна Златанов баща твърди, че асансьорите на сина му не отговарят на изискванията, а от другата фирма контрират, че проблемът е само документален. От Столична община също потвърдиха за bTV, че причината асансьорите да не тръгват са отношенията между баща и син Златанови, а спорът между роднините-конкуренти поне засега оставя най-големия булевард в България недостъпен за трудноподвижни, възрастни хора и майки с колички.", "date": "2018.03.21", "title": "Асансьорите на бул. „Цариградско шосе” все още не работят заради семеен конфликт"}
{"url": "http://standartnews.com/balgariya/svlachishte_na_vhoda_na_tran_prekasna_vrazkata_na_grada_s_oblastta-369592.html", "text": "Основната пътна артерия, свързваща град Трън с областта, е затворена. Активизирало се е свлачище на входа на града, съобщи областният управител Ирена Соколова. В късните следобедни часове вчера движението на тежкотоварните автомобили през пътния участък е било спряно, а снощи е било спряно цялото движение. В момента се използва обиколен маршрут през селата Велиново и Глоговица, който също не е безпроблемен. \"Работи се активно по укрепване на терена\", увери Соколова. Поради свличане на земни маси има стесняване на една от лентите за движение на пътя София-Дупница при разклона за село Дяково, съобщават от АПИ. Участъкът е обозначен със сигнална лента и знаци.", "date": "2018.03.21", "title": "Свлачище на входа на Трън прекъсна връзката на града с областта"}
{"url": "http://standartnews.com/balgariya/srednoshtna_drama_v_kvmladost_varnenets_ubi_sasedka_i_se_samoubi-369593.html", "text": "Досъдебно производство за извършено убийство с последвало самоубийство на извършителя ръководи Окръжната прокуратура във Варна. Около 1.00 ч. след полунощ, в кв. „Младост\" 24-годишният Цветан А. започнал да хвърля от балкона на жилището си различни предмети. Младият мъж излязъл на балкона гол и крещял. Шумът от виковете и буйството му събудили живеещите във входа съседи. Подаден бил сигнал на спешния телефон 112, съобщиха от обвинението. Цветан прескочил преградата между двата балкона и се прехвърлил в съседския. В апартамента живеела 84-годишната Минка М. След като вратата на жилището й била разбита от пристигналия полицейски екип от ОД на МВР, възрастната жена била открита мъртва. Убийството й е извършено с множество удари. В апартамента било намерено и тялото на Цветан, който се самоубил чрез включени кабели в електрическия контакт. Има данни, че е страдал от психично заболяване. Извършен е оглед на местопроизшествието под ръководството на наблюдаващ прокурор от Окръжната прокуратура във Варна. Разпитани са свидетели на действията на 24-годишния мъж. Днес ще бъдат извършени аутопсии на двете тела и назначени експертизи за установяване причините за смъртта им. Действията по разследването продължават.", "date": "2018.03.21", "title": "Среднощна драма в кв.\"Младост\", варненец уби съседка и се самоуби"}
{"url": "http://standartnews.com/balgariya/yazovir_kardzhali_ne_preliva_nyama_risk_za_naselenieto_i_infrastrukturata-369594.html", "text": "Нивото на язовир „Кърджали\" е на 20 см от преливния ръб, водоемът не прелива и риск за населението и инфраструктурата по поречието на Арда няма, съобщиха от пресцентъра на областната администрация. Тази сутрин лично областният управител Никола Чанев е проверил на място състоянието на хидротехническото съоръжение. Специалистите са го информирали, че в момента и четирите турбини на ВЕЦ-а работят. По думите на Чанев повишено е нивото и на язовир „Студен кладенец\" заради снеготопенето и дъждовете. „Повод за тревога обаче няма, хората трябва да са спокойни, при висока вълна големите язовири от критичната инфраструктура преливат контролирано през преливниците\", изтъква още областният управител на Кърджали.", "date": "2018.03.21", "title": "Язовир „Кърджали” не прелива, няма риск за населението и инфраструктурата"}
{"url": "http://standartnews.com/balgariya/tsvetanov_izyavlenieto_na_ermenkov_za_krim_narushava_natsionalniya_ni_interes-369598.html", "text": "Европейският съюз, който Ерменков си позволи да обиди, днес е основен гарант както за националната сигурност на България, така и за икономическото и социалното развитие на страната. Ние от ГЕРБ настояваме още днес председателят на БСП Корнелия Нинова да заеме ясна позиция по отношение на изявлението на Таско Ерменков и ако все още поддържа консенсуса, че България трябва да бъде част от Европа, категорично да се разграничи от него. Това заяви народният представител Тома Биков в декларация от името на ПГ на ГЕРБ, изчетена от парламентарната трибуна. Вчера Евродепутатите от ГЕРБ излязоха с декларация по повод изказванията на депутата от БСП Таско Ерменков за изборите в Крим. Ерменков нарече във Фейсбук \"идиоти\" ЕС и държавите от Западна Европа по повод победата на Путин в Крим. \"Чухте ли гласа на хората в Крим, 90% от които гласуваха за Путин. Чули или не - Крим каза своята тежка дума, а вие, както го беше казал Христо Ботев, \"...а вий...вий сте идиоти!\", написа депутатът.", "date": "2018.03.21", "title": "Цветанов: Изявлението на Ерменков за Крим нарушава националния ни интерес"}
{"url": "http://standartnews.com/balgariya/gdbop_neutralizira_prestapna_grupa_za_trafik_na_hora_prez_granitsata-369596.html", "text": "ГДБОП неутрализира организирана престъпна група за трафик на хора през границата, съобщиха от пресцентъра на МВР. Задържани са 18 участници в престъпната дейност, на 7 от тях са повдигнати обвинения. Те са български, турски и сирийски граждани. На петима от обвиняемите е наложена постоянна мярка \"задържане под стража\", а на други двама - мярка за неотклонение \"парична гаранция\". Операцията е проведена на 17 март от служители на ГДБОП в Хасково, Кърджали и София под ръководството на Специализираната прокуратура. Претърсени са 15 адреса на територията на област Хасково и Годеч, както и два автомобила. Иззети са множество мобилни телефони, сим карти, парични суми и други вещи и предмети.", "date": "2018.03.21", "title": "ГДБОП неутрализира престъпна група за трафик на хора през границата"}
{"url": "http://standartnews.com/balgariya/oshte_stud_dazhd_i_snyag-369556.html", "text": "Днес времето ще остане променливо и с валежи от дъжд и сняг. Ще бъде почти тихо, с минимални температури между -2 и 3 градуса, в югозападните райони и по Черноморието до 5-6. Вятърът от юг-югозапад ще се усили и в източната половина и по северните склонове на планините временно ще е силен, но още преди обяд в източните райони ще се ориентира от изток, а в северните от североизток. До вечерта вятърът в цялата страна ще ес ориентира от север-североизток и с него ще нахлува студен въздух. Ще бъде облачно с превалявания от дъжд, в северозападните райони и от сняг. Максималните температури ще са в широки граници – от 3-4 градуса в северните райони, до 16-17 в южните, а в София около 9. През нощта срещу четвъртък валежи от сняг ще има на много места в Северна България и високите полета на Западна. Атмосферното налягане сутринта все още ще е по-ниско от средното за март, през деня ще продължи да се повишава и вечерта вече ще е по-високо.", "date": "2018.03.21", "title": "Още студ, дъжд и сняг"}
