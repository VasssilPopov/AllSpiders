{"url": "http://standartnews.com/balgariya/dete_padna_ot_terasa_v_harmanli_i_otselya-373663.html", "text": "3-годишно момиченце е паднало от тераса в Харманли. Детето веднага е било откарано в хасковската болница. Момиченцето се покатерило по необезопасен парапет на терасата, откъдето е паднало от около 2 м височина, съобщава БНР. Детето има нараняване на черепа и ще бъде транспортирано в специализирана клиника в Пловдив.", "date": "2018.07.14", "title": "Дете падна от тераса в Харманли и оцеля"}
{"url": "http://standartnews.com/sport/parva_pobeda_za_mirela_demireva_v_diamantenata_liga-373643.html", "text": "Най-добрата ни състезателка в скока на височина - Мирела Демирева, записа нов голям успех за сезона. След като наскоро преодоля границата от 2 метра, днес сребърната медалистка от Рио 2016 спечели турнир от Диамантената лига. Демирева триумфира в Рабат с резултат 1.94 метра, като по този начин сложи край на серията от 45 поредни победи на световната шампионка Мария Ласицкене. Последната скочи 1,90 метра в мароканската столица и остана трета. На второ място се нареди Юлия Левченко от Украйна, която също се справи с 1.94 метра, но от втория опит. Мирела успя от първия и си осигури победата. В края на състезанието Демирева направи три неуспешни опита на 2.02 метра. \"Щастлива съм, макар че не скачах много добре. Състезанието беше трудно, но се справих с обстоятелствата. Времето беше топло, но публиката е чудесна и създава настроение. Имах известни проблеми с разбега, вятърът също пречеше, но победата си е победа. Радвам се, че ми предстои да скачам на Балканиадата. Ще се видя с много близки и приятели. Дано публиката дойде и да подкрепи българския отбор, защото го заслужаваме\", каза Демирева след състезанието.", "date": "2018.07.14", "title": "Първа победа за Мирела Демирева в Диамантената лига"}
{"url": "http://standartnews.com/lyubopitno/megan_i_keyt_zaedno_na_uimbaldan_da_gledat_serena_uilyams-373662.html", "text": "Херцогините Меган и Кейт се появиха заедно в ложите на Уимбълдън. Това е първият им самостоятелен ангажимент - без техните съпрузи принц Хари и принц Уилям, откакто Меган стана част от кралското семейство. От ложата херцогинята на Съсекс и херцогинята на Кеймбридж вероятно ще подкрепят приятелката на Меган Серена Уилямс, която играе десетия си финал на Уимбълдън. Това е първият самостоятелен ангажимент на Меган и Кейт - без техните съпрузи принц Хари и принц Уилям.", "date": "2018.07.14", "title": "Меган и Кейт заедно на Уимбълдън да гледат Серена Уилямс"}
{"url": "http://standartnews.com/svyat/peshterata_v_tayland_stava_muzey_shte_se_snima_film_za_dramata-373634.html", "text": "Тайландските морски пехотинци, участвали в спасителната операция на децата и треньора им в пещера в Тайланд, се завърнаха в столицата Банког. Те бяха посрещнати там като герои. Десетки войници, както и няколко цивилни, сърдечно приветстваха \"тюлените в базата край Банкок. Те им благодариха за проявения кураж, в продължилата няколко дни операция. Местни медии съобщиха, че преживяната от 12-те малки футболисти и треньора им 18-дневна драма под земята ще стане сюжет на филм. По време на операцията загина един от най-добрите тайландски спасители-водолази. Интерактивна изложба в пещерата ще показва етапите от спасителната операция. Комплексът Там Луанг е една от най-мащабните пещерни системи в Тайланд. Голяма част е неразработена, като само малко пространство е пригодено за туристи. Две продуцентски компании, една от които в Холивуд, вече проучват на място възможностите драматичната история да се превърне във филм.", "date": "2018.07.14", "title": "Пещерата в Тайланд става музей, ще се снима филм за драмата"}
{"url": "http://standartnews.com/balgariya/sled_sreshta_s_zhivotnovadite_shte_davat_naymalko_po_190_lv_za_umartveno_zhivotno-373669.html", "text": "Земеделският министър Румен Порожанов обясни лично на земеделските стопани, чиито животни подлежат на евтаназиране, че това са европейските и световни ветеринарни мерки, които България се е задължила да спазва, съобщават от министерството на земеделието и храните. По думите на министъра ако не се предприемат бързи мерки има опасност заболяването да се разпространи в други общини и области, и на България да бъдат наложени ограничения за износ на продукти от овце и кози – мляко, сирене, месо. Въпреки, че разчетите по пазарни цени показват обезщетения от средно 225 лева за животни под селекционен контрол и 140-150 лева за останалите, министърът се ангажира компенсациите да бъдат завишени до минимум 190 -200 лева на евтаназирана коза или овца. Готовност за изплащане на средствата има още от понеделник, като ще бъде направено бързо преизчисление на компенсациите за завишаването им. Регистрираните земеделски стопани ще получат парите по банков път, а за останалите ще бъде направена организация да вземат средствата си на място в кметствата в селата. Министърът се ангажира, че ако има стопани, които не искат  да получат средства като компенсация за евтаназираните животни, ще им бъдат осигурени идентични животни, които да отглеждат след като бъдат изпълнени мерките за биосигурност в засегнатите общини.", "date": "2018.07.14", "title": "След среща с животновъдите, ще дават най-малко по 190 лв. за умъртвено животно"}
{"url": "http://standartnews.com/svyat/erdogan_poiskal_ot_merkel_palno_razsledvane_na_neonatsistki_ubiystva-373654.html", "text": "Турският президент Реджеп Тайип Ердоган заяви, че е поискал от германския канцлер Ангела Меркел задълбочено разследване на националсоциалистическа нелегална група, добавяйки, че присъдата тази седмица в съдебния процес срещу неонацистката терористична група \"не е удовлетворяваща\", предаде Ройтерс. Нелегалната група на Беате Чепе, Уве Мундлос, Уве Бьонхарт е извършила серия убийства и нападения с расистки мотиви от 2000 до 2007 г. Повечето от десетте им жертви са турци. Чепе, последната оцеляла членка на групата, бе призната за виновна по десетте обвинения в убийство и осъдена на доживотен затвор от съда в Мюнхен. \"Казахме на Меркел, че този въпрос трябва да бъде разследван задълбочено. Тя няма различно мнение по въпроса\", е заявил Ердоган на борда на самолета при завръщането си от Брюксел, съобщиха вестник \"Хюриет\" и други турски медии. Турският външен министър Мевлют Чавушоглу тази седмица призова Германия да открие и накаже стоящите зад тези убийства лица \"в разузнаването, в \"дълбоката държава\". Турският президент е заявил също, че планираната му визита в Берлин може да се осъществи през август.", "date": "2018.07.14", "title": "Ердоган поискал от Меркел пълно разследване на неонацистки убийства"}
{"url": "http://standartnews.com/biznes/v_san_balgariya_e_nayevtinoto_myasto_za_semeyna_vakantsiya_poevtino_e_ot_2017_g-373668.html", "text": "Най-доброто място за почивка в Европа е България, а дори е и по-евтино от 2017 година, пише британският в. „Сън\". Проучване на банката M&S Bank показало, че семейната ваканция е по-евтина с 1,4% тази година в сравнение с 2017-а, като най-приемливото място за ваканционна инвестиция е Слънчев бряг. Почивка за четиричленно семейство ще струва на британците 3136 паунда, с всичко включено в него, което е 784 паунда на човек за полет, настаняване, храна, напитки и приятно изкарване под слънцето. Турция обаче ни следва по петите, тъй като почивка в Анталия например излиза средно 3144 паунда, или 786 паунда на човек. На трето място е курортът Пула в Хърватия, където почивката ще струва на четиричленно семейство 3348 паунда, или по 837 на човек. На пето място е Дубай, а след това се нареждат дестинации като Закинтос в Гърция, Алгарве в Испания и други. Пол Стоукс, шеф на продуктовия отдел на M&S Bank, съобщава във връзка с изледването, че тази година се търсят по-евтини дестинации, тъй като британците са се отпуснали да харчат през предишните години и сега са по-пестеливи. България се оказва най-евтина дестинация за британци и в друго проучване – Post Office Travel Money Holiday Costs Barometer, което сравнява разходите в 19 европейски летни курорта. Барометърът изследва общата цена на 10 продукта и услуги във всеки курорт, включително обяд, вечерно хранене, напитки, плажна козметика, репеленти срещу насекоми и др. При средна цена 37 паунда, всички тези неща струват с 10% по-малко в Слънчев бряг отколкото са стрували миналата година. През 2018 г. те са и най-евтини в сравнение с другите дестинации. „Но какво е толкова страхотно в Слънчев бряг?\", пита вестникът и отбелязва, че в Слънчев бряг се предлагат продукти и занимания, които са повече в сравнение с конкурентните курорти. Независимо, че Слънчев бряг е с по-малко опит от другите места за почивка\", пише „Сън\". Курортът не само предлага добри хотели за част от цената в другите места, но също подмамва и със страхотен нощен живот, красиви гледки и вкусни местни храни и вина.", "date": "2018.07.14", "title": "В. „Сън“: България е най-евтиното място за семейна ваканция, по-евтино е от 2017 г."}
{"url": "http://standartnews.com/lyubopitno/geroi_na_ekrana_i_v_zhivota_zvezdi_koito_spasiha_choveshki_zhivot-373655.html", "text": "Харисън Форд, Марк Хармън, Том Круз, Клинт Истууд... Всички те са известни актьори, изиграли не една роля, с която са станали любимци на публиката и са били отличени от критиците. Но има още нещо, което ги обединява и то е, че освен герои на екрана, са спасили човешки живот или са помогнали в критичен момент. Ето техните истории, както и на още две звезди: Актьорът Джейми Фокс се изявява като истински герой през януари 2016 година. Носителят на \"Оскар\" става свидетел на катастрофа пред дома си. Звездата не се поколебала да помогне. Мъж се преобърнал с колата си край пътя. Фокс видял какво се случило, обадил се на 911 и се отправил към мястото на инцидента. Там заедно с парамедик, който не е бил на работа и минавал случайно, помогнали на водача, който се оказал като в капан в колата си. Измъкнали 32-годишния човек секунди преди автомобилът да избухне в пламъци. Пострадалият имал травми на главата, шията и гърдите. По-късно той бил задържан за шофиране в нетрезво състояние. През 1996 година актьорът Марк Харман помогнал на две момчета, след като станал свидетел на автомобилна катастрофа пред дома си. Едното от тях успяло да излезе от колата. Звездата от NCIS счупил с чук прозорец и измъкнал другото момче от горящия автомобил. 16-годишният Колин имал изгаряния трета степен и прекарал месеци наред в болница. Той е категоричен, че цял живот ще е длъжник на актьора. „Той имаше какво да губи – съпруга, деца и кариера, изградена върху неговия външен вид\", казва Колин през 2013 година. Актьорът не говори за инцидента в продължение на години, но когато се връща към него заедно с Колин, заявява от екрана, че не се смята за герой. През 2009 година Деми Мур също помогнала за спасяването на човешки живот. Звездата от филма „Дух\" получила съобщение от жена, което звучало сякаш тя има намерение да се самоубие. Мур ретуитнала текста, като казала, че се надява да е шега. Обръщайки се към своите последователи, тя признала, че е била раздвоена, когато е реагирала и споделила публикацията, но не могла просто да я подмине. Последвали обаждания до полицията в Сан Хосе. Служителите на реда открили жената в дома ѝ, като тя не е била наранена. Откарали я в болница за консултация с психиатър. След това Мур известила почитателите си, че полицията е поела случая и благодари на хората за отзивчивостта. С общи усилия успяхме да помогнем, казала тя. Том Круз е герой не само на екрана, но и в живота. През 1996 година той станал свидетел как кола удря жена. Актьорът придружил пострадалата до болницата. След като разбрал, че тя няма застраховка, той платил сметката от 7000 долара за положените за нея грижи в спешното отделение. Актьорът и пилот на хеликоптер Харисън Форд участвал в не една спасителна мисия. През 2000 година той спасил живота на туристки, изгубили се в планина в Уайоминг. Те страдали от височинна болест, а едната била дехидратирана. През следващата година участвал в търсенето на 13-годишно момче скаут, изгубило се в парка Йелоустоун в Уайоминг, след като се отделило от групата си. Момчето било открито. На гала вечер, предшестваща турнир по голф през 2014 г., Клинт Истууд забелязал гост, който се задушавал. 50-годишният Стив Джон се задавил с парче сирене, докато похапвал от предястията. Истуд го спасил с маньовъра на Хаймлих. Джон, който тежал над 90 килограма, споделил след това пред медиите, че не знае как Истууд е успял да „го хвърли три пъти във въздуха\", изпълнявайки техниката. Актьорът пък от своя страна разказва, че видял в очите на Джон паниката на онези хора, които усещат, че животът се изплъзва пред очите им. Затова се притекъл на помощ и за първи път изпълнил маньовъра на  Казват, че очите са огледало на душата ни. Но как най-добре да подберем грима, за да подчертаем ...", "date": "2018.07.14", "title": "Герои на екрана и в живота: Звезди, които спасиха човешки живот"}
{"url": "http://standartnews.com/lyubopitno/za_da_zhiveete_dalgo_razhozhdayte_se_i_dishayte_chist_vazduh-373650.html", "text": "Честите разходки сред природата и свежият въздух могат да намалят риска от диабет тип 2, сърдечносъдови болести и да сведат до минимум риска от преждевременна смърт, установиха учени от Източна Англия, съобщи Лайф, цитиран от БТА. Като анализирали резултатите от 140 изследвания, обхванали над 290 милиона души от 20 страни, включително Великобритания, САЩ, Испания, Франция, Германия, Австралия и Япония, учените заключили, че разходките на чист въздух отдавна са се превърнали в ефикасно средство за дълголетие. След като изследвали средната продължителност на живота на участниците, учените констатирали, че достъпът до естествена растителност допринася за оздравяването на човешкия организъм, като изпълва белите дробове с максимално чист и подходящ за обновяването на клетките въздух. У живеещите близо до природата хора било регистрирано най-близко до нормите артериално кръвно налягане, а сърдечният ритъм и състоянието на сърцето били близки до идеалните показатели. Освен това стресът влияе по-малко върху живеещите в хармония с природата, отколкото върху живеещите в градска среда. Специалистите смятат, че въздействието на зелените пространства нормализира нивото на съдържащия се в кръвта хормон кортизол, който често е наричан физиологичен маркер на стреса.", "date": "2018.07.14", "title": "За да живеете дълго, разхождайте се и дишайте чист въздух"}
{"url": "http://standartnews.com/svyat/italiya_i_malta_sporyat_koy_da_prieme_korab_s_450_migranti-373644.html", "text": "Италианският вътрешен министър Матео Салвини заяви, че кораб с 450 мигранти на борда, за който се смята, че е в малтийски води, не може да дойде в Италия, предаде ДПА. \"Нека Малта, трафикантите на мигранти и хуманитарно настроените хора от цяла Италия и цял свят да знаят, че този кораб НЕ МОЖЕ и НЕ БИВА да идва в италианско пристанище\", написа Салвини в Туитър. Вътрешното министерство на Малта обаче заяви, че корабът се е намирал на 53 морски мили от италианския остров Лампедуза и на 110 морски мили от Малта, когато координационният център за морски спасявания в Рим е уведомил малтийските власти. Министерството добави, че хората на борда на кораба са изявили желание да отидат в Лампедуза и тъй като корабът се е намирал в открито море Малта не е можела да им дава наставления.", "date": "2018.07.14", "title": "Италия и Малта спорят кой да приеме кораб с 450 мигранти"}
{"url": "http://standartnews.com/svyat/tramp_i_putin_na_raboten_obyad_s_delegatsiite_si_v_helzinki-373648.html", "text": "Срещата между президента на Русия Владимир Путин и американския му колега Доналд Тръмп ще започне в 13 часа в Хелзинки. Това разкрива РИА \"Новости\". Агенцията се позовава на помощника на президента Русия Юрий Ушаков. Той разкри, че двете делегации са се договорили да няма ограничение във времето на разговора между двамата президенти. След неговия край ще има работен обяд за двете делегации, на който ще присъстват Путин и Тръмп.", "date": "2018.07.14", "title": "Тръмп и Путин на работен обяд с делегациите си в Хелзинки"}
{"url": "http://standartnews.com/biznes/predlagat_elektricheski_velosipedi_za_patuvane_do_zlatnite_mostove-373660.html", "text": "Първите 10 електрически велосипеда, с които можете да отидете до Златните мостове вече са пред Националния исторически музей. Това е първият ни проект за споделено ползване на електрически велосипеди, съобщи кметът на София Йорданка Фандъкова. От 16 юли всеки ден от 9 до 19 ч можете да вземете велосипед от НИМ и да карате до Златните мостове, като при интерес, ще предложим и други маршрути в планината, каза още кметицата. Решението и изпълнението на системата е на стартиращата компания Eljoy Bikes и на мрежата за устойчив бизнес - Cleantech Bulgaria и Climate-KIC, които финансират проекта. Фандъкова им благодари затова, че са подкрепилия общината в усилията й да направи София по-чиста и да я развива като зелен и иновативен град. Екипите на зам.-кмета Евгени Крусев и на Елица Панайотова от нашата организация Зелена София работеха заедно за разработване на велоалеите до НИМ - следващия месец маркираме велоалея по бул. \"Пушкин\", а догодина планираме разширение на велоалеята по бул. \"България\", съобщи още кметът на София. ElJoy Bikes бяха избрани за победител в конкурса за стартиращи компании от цяла Европа, \"Sofia Urban Challenge\", които разработват технологии спомагащи политиките за по-чист въздух в градовете. ElDrive осигуряват електрическото захранване на велосипедите. Сайтът на инициативата - https://rentebike.bg, а до няколко дни ще работи и специално приложение.", "date": "2018.07.14", "title": "Предлагат електрически велосипеди за пътуване до Златните мостове"}
{"url": "http://standartnews.com/svyat/dozhivoten_zatvor_za_mazh_prizovaval_za_atentat_sreshtu_prints_dzhordzh-373647.html", "text": "Кралският съд в Уулуич, източно от Лондон, осъди на доживотен затвор Хуснаин Рашид, който призоваваше към атентат срещу 4-годишния принц Джордж. „Сигналът ви беше ясен – предоставихте името и адреса на училището на принц Джордж, снимка на училището на принц Джордж, инструкции и заплахи, че принц Джордж и другите членове на кралското семейство трябва да бъдат възприемани като потенциални мишени\", каза съдията Андрю Лийдс, когато прочете присъдата. По време на заседанието на съда Рашид се призна за виновен за участие в подготовката на терористични действия и подстрекателство към тероризъм. В социална мрежа той призоваваше привържениците на радикалния ислям да извършват нападения срещу хора, като използват бомби и хладно оръжие, а също и да инжектират отрова в сладолед в магазините. През октомври миналата година той публикува снимка на 4-годишния принц Джордж и адреса на училището Thomas's Battersea в Лондон, в което той учи. Отдолу имаше текст „дори кралското семейство няма да бъде оставено на мира\". Освен това при разследването в телефона на обвиненият британски гражданин беше открито събраното там ръководство с името „Муджахидин единак\", в което се съдържаха статии за това как се приготвят самоделни взривни устройства при домашни условия. Обвинението твърди, че Рашид имал намерение да публикува тези материали, което не станало поради залавянето му от полицията. Подсъдимият е преподавал в мечета в град Нелсън и, според разследването, имал намерение да замине за Сирия, за да се включи в бойните действия на страната на екстремистите от „Ислямска държава\".", "date": "2018.07.14", "title": "Доживотен затвор за мъж, призовавал за атентат срещу принц Джордж"}
{"url": "http://standartnews.com/svyat/nad_100_dushi_ubiti_pri_samoubiystven_atentat_na_predizboren_miting_v_pakistan-373646.html", "text": "128 души загинаха при самоубийствен атентат в пакистанския град Мастунг, предаде Франс прес, като се позовава на местните власти. Атентатор самоубиец задейства взривното устройство близо до мястото на провеждане на предизборен митинг за парламентарните избори, насрочени на 25 юли. Отговорност за атентата пое \"Ислямска държава\".", "date": "2018.07.14", "title": "Над 100 души убити при самоубийствен атентат на предизборен митинг в Пакистан"}
{"url": "http://standartnews.com/biznes/blokcheyn_tehnologiite_obsazhdaha_na_parvi_po_roda_si_seminar_v_sofiya-373641.html", "text": "Първият по рода си специализиран семинар на тема \"Приложения и правни аспекти на блокчейн технологиите\" се проведе в София. Организатори на събитието бяха Обучителен център \"Темида\" и партньорът в работата - Юридическа кантора \"Меджеделиева и партньори\". Лектор на събитието беше експертът в областта адвокат Мая Меджеделиева. Тя е специализирала проектно финансиране, капиталови пазари, данъчно и митническо право. Участвала е в някои от най-значимите проекти в България през последните години и е консултирала чуждестранни инвеститори като Accor, CEZ a.s., Citibank, Citigroup, Deutsche bank, Dexia Kommunalkredit Bank, EBRD, Glaxo Smith Kline, Goldman Sachs Group, KBC Bank, IFC, Merill Lynch, OTP Bank, Samsung, Swisscom AG, etc. Участие във форума взеха представители на водещи юридически кантори от цялата страна. В рамките на обучението пред тях бяха детайлно представени същността и основните приложения на блокчейн технологията, особеностите на блокчейн проектите, първичните монетни предлагания (initial coin offerings), токенизацията като процес и токените. По време на семинара бяха разгледани още мерките срещу изпиране на пари и начините за прилагане на мерките „Познай клиента си\" (KYC measures). Акцент беше поставен върху същността на криптовалутата, конкретно – основната правна рамка и данъчните аспекти. Провелото се събитие постави началото на редица обучения по различни теми в сферата на блокчейн технологиите, информираха организаторите.", "date": "2018.07.14", "title": "Блокчейн технологиите обсъждаха на първи по рода си семинар в София"}
{"url": "http://standartnews.com/balgariya/hilyadi_razgledaha_narodnoto_sabranie_otvatre-373667.html", "text": "Повече от 4000 граждани посетиха Народното събрание в Деня на отворени врати, съобщиха от пресцентъра на парламента. Най-малкият посетител е бил на шест месеца, а най-възрастният - на 86 години. През целия ден председателят на Народното събрание Цвета Караянчева е посрещала в пленарната зала гостите, сред които и много млади хора. Тя е отговаряла на техните въпроси, свързани с работата на парламента, и с проблеми, които ги вълнуват. Всеки, който е пожелал, е можел да се снима на председателската трибуна и да удари парламентарния звънец. Денят на отворени врати беше по повод 27 години от приемането на Конституция на Република България от Седмото Велико народно събрание. В парламента беше изложен оригиналът на основния закон, предоставен от Държавна агенция \"Архиви\". Посетителите са можели да разгледат изложба на фоторепортера Велислав Николов със знакови моменти от гласуването на Конституцията, както и постоянната експозиция, свързана с историята на Народното събрание. Младите гости са получили книжки и дискове с филм, посветени на историята на парламентаризма у нас.", "date": "2018.07.14", "title": "Хиляди разгледаха Народното събрание отвътре"}
{"url": "http://standartnews.com/balgariya/valeri_simeonov_proveri_za_shum_i_zavedeniya_vav_varna_shte_ima_globeni-373658.html", "text": "Снощи бяха извършени проверки на заведенията във Варна и региона, съобщи вицепремиерът Валери Симеонов в профила си във Фейсбук. Оказа се, че проверките в София и Бургас не са повлияли на местните радетели на развлекателната индустрия, констатира Симеонов. Той съобщава, че са били проверени заведенията от Алея Първа/Морска градина, където е съсредоточен нощният живот на града. „Навсякъде беше спряно озвучаването като бяха съставени констативни протоколи и предписания на: Куба бар, Пунта Кана, Кубо, Макалали, както и бар Брик (срещу Фестивалния център)\", пише Симеонов. Бил е проверен и комплекс „Златни пясъци\", където не са били констатирани сериозни нарушения с изключение на ресторант Делфин и още няколко заведения от открит тип. Два часа по-късно бяха отново проверени заведенията от Алея Първа, където всички обекти бяха спрели озвучаването с изключение на Макалали. На клуба беше съставен акт и предстои налагането на сериозни санкции, казва вицепремиерът. Проверките бяха извършени със съдействието на органите на РЗИ Варна, икономическа полиция и ОДП Варна. В по-голямата част от случаите на проверките беше оказано пълно съдействие от управителите и собствениците на заведенията. В случаи на нарушения на гореспоменатите заведения, очакваме сигнали на телефона към политическия ми кабинет - 02 940 30 03. Както и за нарушения от цялата страна. За пореден път бяха установени и неправомерно издавани категоризации на заведения върху пясъчната ивица на плажовете от Министерство на туризма, за които следващата седмица ще бъде сезирана Прокуратурата.", "date": "2018.07.14", "title": "Валери Симеонов провери за шум и заведения във Варна, ще има глобени"}
{"url": "http://standartnews.com/balgariya/sofiyskata_pozharna_otpraznuva_140_godini_ot_sazdavaneto_si-373657.html", "text": "Столичните огнеборци честват днес 140 години от създаването на пожарната служба в града. Празникът бе отбелязан с атрактивна двучасова демонстрация на съвременна пожарна техника на площад Княз Александър I Батенберг в София. Жителите и гостите на града имаха възможност да се запознаят от близо с техническите възможностите на служба, а най-смелите от тях - да бъдат пожарникари за няколко минути. Преди демонстрацията служителите на СД \"Пожарна безопасност и защита на населението\" поднесоха цветя пред паметника на колегите си, загинали при изпълнение на служебния си дълг. На тържествена церемония директорът на пожарната служба ст. комисар Веселин Гетов награди пожарникарите, проявили себеотрицание и мъжество при локализирането и ликвидирането на опасни и тежки пожари, аварийно-спасителни дейности и наводнения. На 14 юли през 1878 година в София за първи път е създадена организация от доброволци – пожарникари, съставена от столични жители по родове и съсловия. Протоколът, с който е документирано решението за създаването на първата пожарна команда е съхранен в протоколната книга на Софийския градски управителен съвет от 1878 г., намираща се в Софийски държавен архив. Така, преди 140 години започва забележителната история на Столичната пожарна, белязана с професионални постижения и изпълнена с прояви на достойнство, мъжество и себеотрицание на поколения огнеборци. Първите български пожарни командири - Захари Коритаров, опълченецът Атанас Канарев, Димитър Тролев, Руси Караджов, Светослав Бойчев и други са ръководели потушаването на много пожари, проявявайки забележително умение, храброст и находчивост. Юрий Захарчук, с чието име е свързан един от най-ярките периоди в историята на столичната пожарна и пожарното дело в България, още приживе спечелва прозвището „Рицар на огнеборската чест\", а през 1999 г. е избран за \"Пожарникар на ХХ век\". Пожарната „тулумба\", както я наричали в началото, е разчитала на конска тяга и каруци, натоварени с бурета, секири и канджи. Първите пожарникарски съоръжения пристигат от Виена през 1879 година - три ръчни помпи, 14-метрова стълба, каски и брадвички, а през 1925 г. е поставен на дежурство първият противопожарен автомобил.", "date": "2018.07.14", "title": "Софийската пожарна отпразнува 140 години от създаването си"}
{"url": "http://standartnews.com/balgariya/borisov_izprati_porozhanov_v_regionite_sas_zasegnati_ot_chumata_zhivotni-373651.html", "text": "По разпореждане на министър-председателя Бойко Борисов министърът на земеделието, храните и горите Румен Порожанов ще посети всички населените места, където има открити огнища на чума. Обиколката ще започне от село Шарково, област Ямбол. Премиерът разпореди на министър Порожанов да се срещне с всички засегнати стопани и фермери и лично да следи изпълнението на мерките срещу разпространението на чумата по дребни преживни животни. На Порожанов е разпоредено също да информира стопаните на евтаназирани животни за реда и условията за получаване на обезщетения, съобщиха от правителствената пресслужба.", "date": "2018.07.14", "title": "Борисов изпрати Порожанов в регионите със засегнати от чумата животни"}
{"url": "http://standartnews.com/balgariya/rektorite_saglasni_da_sklyuchvat_menidzharski_dogovori_s_ministara_na_obrazovanieto-373656.html", "text": "Ръководителите на държавните висши учебни заведения да сключват договори за управление с министъра на образованието и науката. Това предложение на министъра на образованието и науката Красимир Вълчев за промяна в закона за висшето образование бе подкрепено от Съвета на ректорите, чието заседание се проведе в Бургаския свободен университет. Договорите ще съдържат показатели за изпълнението на програма, ориентирана към развитието на висшето училище. В момента ректорите имат недостатъчно правомощия, което създава проблеми както за стратегическото управление, така и невъзможност да се провеждат политики на развитие. С договорите за управление ще се изяснят отговорностите и задълженията им, каза министър Вълчев. Кандидатите за ректори отново ще бъдат излъчвани от Общото събрание на съответното висше училище, но след като имат договор с министъра. Те ще носят повече отговорности пред обществото - към използването на публичните ресурси и към репутацията на учебното заведение. С мениджърските договори ректорите няма да са зависими от колективните органи на управление, които често се противопоставят на непопулярни мерки като промяна в структурата на персонала и при закриването и разкриването на специалности. Министърът акцентира върху необходимостта да се подготвят кадри, които ще са търсени от пазара на труда и ще се реализират успешно.  Пазарът все повече цени уменията, а не дипломата, каза министърът. Трябва да готвим хора с дигитални умения, които ще са по-адекватни да се справят с новите професии, да променяме учебните планове като ги свързваме с дигитализацията, подчерта Вълчев.  Той постави акцент и върху необходимостта висшите училища да се отворят за партньорства – с общините, с бизнеса, с други научни организации.", "date": "2018.07.14", "title": "Ректорите съгласни да сключват мениджърски договори с министъра на образованието"}
{"url": "http://standartnews.com/balgariya/v_sofiya_se_provezhda_konferentsiya_za_autizma-373659.html", "text": "В столицата днес започна Първата научна конференция за аутизма, организирана от сдружение \"Аутизъм днес\" и Бостънския университет, под патронажа на Н. Пр. Сьорен Якобсен, посланик на Дания в България, съобщи заместник-кметът Дончо Барбалов. Според последните проучвания, ако през 2000 г. едно на всеки 150 деца е било диагностицирано като аутист, през 2014 г. съотношението е вече 1 към 59, без значение от раса или социален статус. „Като човек, родител и като представител на Столична община, не мога да не приветствам инициатива като тази конференция, която има за цел обмяна на информация за най-новите методи за терапия на хората от аутистичния сектор. За да помагат на тях и техните семейства, специалистите трябва да са запознати с най-съвременните научни открития и практики в тази сфера\", каза заместник-кметът. Столична община не е безразлична и вече няколко години работи съвместно със сдружение \"Аутизъм днес\" за интеграция и повишаване качеството на живот на децата и младежите с аутизъм. В София вече има няколко центъра за работа с деца от този спектър. „Надявам се, че работата на форума ще е полезна за всички съпричастни към този здравен, но и социален проблем\", отбеляза Барбалов.", "date": "2018.07.14", "title": "В София се провежда конференция за аутизма"}
{"url": "http://standartnews.com/balgariya/karakachanov_hadzhi_dimitar_i_stefan_karadzha_polozhiha_kostite_si_za_da_ima_balgariya-373661.html", "text": "Отбелязваме 150 години от подвига на четата на Стефан Караджа и Хаджи Димитър – две велики личности в българската история, които оставиха светла диря в борбата ни за освобождение от турско робство. Това заяви вицепремиерът и министър на отбраната Красимир Каракачанов в словото си по време на отбелязването на годишнината от Бузлуджанската епопея пред паметника на Хаджи Димитър в подножието на връх Бузлуджа, предаде агенция Фокус. Каракачанов подчерта, че в днешно време непрекъснато ни призовават да бъдем политически коректни, да не бъдем крайни, но трябва да казваме истината такава, каквато е. „А истината е, че тези 125 млади българи, които преминаха Дунава и след четири епични сражения положиха костите си по Балкана, а някои от тях бяха избесени по центровете на Казанлък, Стара Загора или Русе, дойдоха да се борят не за някакво присъствие. Те дойдоха да се борят срещу черното петвековно турско робство. И това трябва да бъде ясно на всички. Тези 125 български мъже минаха Дунава, за да вдигнат народа на всеобщо въстание. Това е първият голям, организиран опит за повдигане духа на българския народ, с организирани чети. Дотогава и двамата войводи имат своя хайдушки опит\", заяви той. В словото си министърът на отбраната обърна внимание на опита на Хаджи Димитър и Стефан Караджа, който имат като четници и по – късно преминавайки през идеологията на Георги Сава Раковски за създаване на българска войска. „Четниците, които идват в четата на Хаджи Димитър и Стефан Караджа, идват на територията на България като освободителната българска армия, която иска да вдигне народа на въстание и да доведе освобождението на българските земи\", каза Каракачанов и се обърна към присъстващите, препоръчвайки им да прочетат на камъните зад паметника на Хаджи Димитър, имената и рождените места на 125-те четници. „Ще видите, че в тази чета има българи от всички български земи – от Македония – Куманово, Велес, Прилеп, има българи от Северна Добруджа и от Одринска Тракия, онези земи, които ние днес забравяме и забравяме българите там, може би улисани от някакви нови хоризонти. Всички тези хора дойдоха да мрат за свободата на целокупния български народ. Те умряха за онази България, част от която днес не е в пределите на съвременната ни държава. Това също не трябва да се забравя\", каза министър Каракачанов. Той поясни, че отдаваме почит на последната голяма група, която дава сражение на турския поробител, начело със своя войвода Хаджи Димитър. „Тези хора положиха костите си, за да я има днес съвременна България. Обединени от българската идея те дадоха живота си не да бъдем днес разделени, противопоставени и един друг да се гледаме накриво. Те си мечтаеха за една друга България, в която българите ще бъдем единни, след като извоюваме свободата си\", коментира вицепремиерът. В словото си Каракачанов обърна внимание и на продължението на делото на Хаджи Димитър от неговия род. „Всеки път, когато се събираме на подобни възпоменателни тържества да отбелязваме Ботев, Левски, Хаджи Димитър или други велики българи си даваме сметка, че тези хора пренебрегнаха личните си чувства, личните си човешки амбиции, семейства, възможност за някаква кариера и се сражаваха, и умираха за България. Следваме ли техния пример и какво сме готови да направим за България? Защото стоейки пред телевизора и мрънкайки, обсъждайки световната политика или футбола, ние не правим нищо за България. Нека всеки един от нас, всеки родолюбив българин си зададе въпроса, ако не живот, готов ли съм да отделя от личното си време, готов ли съм да жертвам нещо свое, малко? Преди да искаме трябва всички заедно да се запретнем и да я изграждаме тази България, заедно, както го правеха нашите предшественици, така както го направиха и четниците, положили костите си за свободата и единството си на целокупния български народ\", каза в заключение Красимир Каракачанов.", "date": "2018.07.14", "title": "Каракачанов: Хаджи Димитър и Стефан Караджа положиха костите си, за да има България"}
{"url": "http://standartnews.com/balgariya/patyat_na_balgariya_kam_evroto__dalag_i_s_usloviya-373645.html", "text": "България получи подкрепа за чакалнята към Еврозоната, но това я изправя на прага на нов икономически и политически маратон. Пътят към еврото не само се очертава дълъг, но и с условия, които се очаква да изпълним, посочва NOVA. „Много благодарим за усилията\", казаха страните от Еврозоната, но искаме още: „Да поработите върху банковата система, срещу корупцията, прането на пари, за по-добри институции\". Ако сме готови с всичко, най-рано можем да влезем в \"чакалнята\" преди Еврозоната след година. После ни чакат още две години престой. Опитът преди нас обаче показва, че средно целият процес от чакането до въвеждането на еврото отнема двойно повече - между 5 и 7 години. Такъв е бил случаят на прибалтийските държави, Словения и Словакия. Важният въпрос за хората е какво да правят с парите си, докато страната пътува към еврото, но не е съвсем пристигнала. Според банкери, докато печелим в левове, спокойно можем да теглим и кредитите си в национална валута. А когато се наложи смяната ѝ, това ще става с формула и ще е регулирано така, че да няма спекулации. „Очакваме да се присъединим едновременно към ERM II и Банковия съюз до юли 2019 г.\", каза с писмо България. Европейската комисия отговори: „Година е реалистично\", но предупреди, че ще ни наблюдават. „Ще наблюдаваме финансовия сектор, ефективността на институциите, несъстоятелността, борбата с прането на пари, управлението на държавните предприятия, съдебната реформа, борбата с корупцията и организираната престъпност в България\", коментира Валдис Домбровскис, зам.-председател на Европейската комисия, отговорен за еврото. Европейската централна банка също предупреди за нови стрес тестове. Според банкери, щом трябва, ще стане. „Очевидно Еврозоната преминава през една трансформация. Ще трябва просто да ги изпълним\", коментира банкерът Левон Хампарцумян. Световните медии коментираха изискванията към нас критично. Според Агенция „Ройтерс\", върху страната ни била хвърлена сянка заради проблемите с някои банки и корупцията. А според „Файненшъл таймс\", Евросъюзът тихомълком променял критериите си, а България била опитно зайче, защото изискването за Банковия съюз е нещо, през което нито една от страните не е минавала. „Подчертавам, че очакваме да следваме подобен подход и за други страни-членки, които искат да влязат в ЕРМ и в Банковия съюз – на принципа на равно третиране\", обясни Марио Сентено, президент на Еврогрупата. Трудно е да се прецени как и дали клиентите на банките ще усетят новите изисквания. Но, според банкерите, решенията на потребителите не трябва да са следствие от пътя към Еврозоната. По-важни били доходите и сигурността на работното място. Оттук нататък ни чака наблюдение. И ако напредъкът не е достатъчен, срокът може да се проточи. Ако резултатът е толкова добър, че уговорките се спазят, България може да приеме еврото най-рано през 2022 г.", "date": "2018.07.14", "title": "Пътят на България към еврото - дълъг и с условия"}
{"url": "http://standartnews.com/balgariya/otsechki_na_smartta_koi_sa_opasnite_uchastatsi_po_patishtata_u_nas_-373652.html", "text": "Над 162 са опасните участъци по високоскоростните пътища в страната. Става въпрос за изходите на градовете в посока на магистралите, пътят Русе-Бяла, Креснеското дефиле, отсечката между Бургас и Варна и още много други, предава Нова тв. В разгара на летния сезон се засилва и трафикът по скоростните пътища на страната. За жалост черната статистика на тежки пътнотранспортни произшествия продължава да слага черните точки на смъртта на картата на България. 27 са жертвите от началото на годината по българските автомагистрали. За 2017-та загиналите по широките и високоскоростни пътища у нас са 62-ма. Сред опасните участъци са изходите на градовете посока автомагистралите. В Пловдивска област най-опасна е автомагистрала Тракия от 107 до 149-тия километър, в който участък само за една седмица загинаха 7 души, сред които е 2 годишно дете. На територията на Пловдивска област по пътищата от Републиканската мрежа са загинали 16 души, а 222-ма са ранени. „Съветваме пътуващите да съобразяват своето поведение с метеорологичните условия\", посъветва гл. инспектор Бетьо Гергинов от Пътна полиция – Пловдив. В участъците с опасност от произшествия има засилено полицейско присъствие. „Активните действия от страна на полицейските сили са разпоредени до приключване на летния сезон\", каза гл.инспектор Гергинов. Кресненското дефиле и проходът Предел. Това са така наречените пътища-убийци в Югозапада. Кресненското дефиле между Симитли и Кресна. Това е един от пътните участъци в Благоевградска област, в които ако попаднете зад волана трябва да сте изключително внимателни. Трафикът от тежкотоварни камиони и коли е много интензивен, видимостта в дефилето на много места е изключително слаба, а правите участъци много често лъжат шофьорите, затова и огромният брой на пострадали и загинали при катастрофи не изглежда никак случаен. „От началото на тази година до настоящия момент имаме 124 тежки ПТП-та с 11 убити и 159 ранени,което за радост наша радост в сравнение с миналата година имаме намаление по всички показатели\", заяви ст. Инспектор Петър Овнарски от Пътна Полиция – Благоевград. За 2017-та година произшествията са 136, в които са загинали 18 души. За 2016-та от Пътна полиция и Агенция „Пътна инфраструктура\" отбелязват 126 отсечки с концентрация на пътни произшествия. Една от най-невралгичните точки на магистрала „Марица\" е в нейния край, където тировете преминават в скоростната лента, а автомобилите буквално профучават край тях. Въпреки че е сравнително нова, по магистрала „Марица\" не липсват и проблеми с настилката, особено в стария участък от Харманли до Свиленград. Там те се запълват почти всяка година. Пътувайки към морето, посока Бургас има няколко опасни точки. Сред тях е участъкът от 165-ти до 208-ми километър на магистрала „Тракия\". Един от най-опасните участъци в Бургаския регион е този при разклона за Атия, заради пешеходната пътека, която пресича главния път от Бургас до Созопол и след множеството инциденти тук са поставени стационарен радар, както и ленти, ограничаващи скоростта за движение. На мястото през 2017-та 6-годишно момче е загина на място, след като беше блъснато от джип на пешеходна пътека. В Русенска област пътят с най-много черни точки на смъртта е отсечката Русе- Бяла. Голям наклон, остър завой и стесняване на пътя – Беленския баир, едно от най-опасните места между Русе и Бяла . По статистика на КАТ през първите 6 месеца на годината по този път са станали 21-а катастрофи с 36 Ранени и двама загинали. „Тенденцията е увеличаване броя на ПТП-тата в този участък от пътя\", каза началникът на Пътна полиция – Русе, Михаил Манов. За сравнение през цялата 2017-та година са станали 33-тежки катастрофи с 59 ранени и 4-ма загинали. Засиленият трафик, високата скорост и неправилните маневри са причините , водещи до повече катастрофи през летния сезон. От началото на годината между Монтана и Видин са станали 100 пътно-транспортни произшествия с 5 загинали и над 30 ранени. Основната причина е несъобразената скорост.", "date": "2018.07.14", "title": "Отсечки на смъртта: Кои са опасните участъци по пътищата у нас?"}
{"url": "http://standartnews.com/balgariya/zadarzhaha_izbyagaliya_zatvornik_v_plovdiv-373653.html", "text": "Открит е избягалият от болнична стая затворник в Пловдив, съобщиха от полицията. Служители на Трето районно управление в града са успели да намерят и задържат лишения от свобода Младен Младенов, който преди дни напусна без предупреждение болница \"Свети Георги\". Мъжът е открит в близост до гребна база в града и вече е предаден на служители от затвора. За момента от полицията не съобщават къде се е укривал беглецът от сряда до днес. На 11-ти юли 59-годишният Младен Младенов излязъл, без да се обади на никого от болничната стая, където бил настанен за изследвания. Младенов изтърпявал наказанието си в общежитие от открит тип, затова нямал охрана в болницата. Мъжът излежавал присъда от година и половина за кражба, като почти бил изтърпял наказанието си. Оставал му месец преди да излезе от затвора. Заради бягството го грозят до три години затвор, съобщиха преди дни от прокуратурата.", "date": "2018.07.14", "title": "Задържаха избягалия затворник в Пловдив"}
{"url": "http://standartnews.com/balgariya/goreshta_sabota-373622.html", "text": "Очаква ни гореща събота. Минималните температури сутринта ще са между 12 и 22 градуса. Ще е предимно слънчево. В следобедните часове отново, главно над източните и планинските райони, ще се развива купеста облачност, но само на отделни места ще превали и прегърми. Ще духа умерен северозападен вятър. Максимални температури между 28 и 33 градуса. Атмосферното налягане ще се задържи близко до средното за месеца и през деня ще бъде почти без промяна.", "date": "2018.07.14", "title": "Гореща събота"}
{"url": "http://standartnews.com/balgariya/den_na_otkriti_vrati_v_narodnoto_sabranie-373649.html", "text": "От 10 до 18 ч. днес българският парламент ще бъде с отворени врати за посетители. Поводът е 27-а годишнина от приемането на сегашната Конституция от Седмото Велико Народно събрание. Гостите на парламента ще могат да видят оригинала на съвременната българска Конституция, както и фотоизложба със знакови моменти от приемането на основния закон. Първите посетители ще бъдат посрещнати от председателя на Народното събрание Цвета Караянчева. Гражданите ще могат да разгледат сградата на парламента, пленарната зала на Народното събрание, както и постоянната експозиция, свързана с историята на законодателната институция. Председателят на парламента отбеляза при откриването на изложбата, че приетата преди 27 години Конституция е осигурила демократичното развитие на България. В нея са заложени демократичните принципи на управление като разделение на властите, политически плурализъм, правата на личността и правото на собственост, посочи Цвета Караянчева. По думите й основният закон е станал символ на новия път, по който България тръгна – към изграждането на демократична и правова държава. Председателят на Народното събрание посочи, че Конституцията е  създала среда и условия, за да може страната ни да реализира стратегическите си цели, свързани с успешното интегриране в евроатлантическите институции. Именно във връзка с интеграцията в ЕС бяха направени и промени в Конституцията и България постигна най-големия си успех, като стана част от обществото на модерните държави, от общност на свобода, солидарност и демокрация, допълни Цвета Караянчева. Тя отбеляза, че пред българските граждани са се открили нови възможности – да пътуват, да работят, да получават образование във всяка страна-членка на ЕС. Цвета Караянчева припомни, че дните на приемането на Конституцията са били свързани с противоречия, напрежение, разделение. Тя благодари на Държавна агенция „Архиви\", че е предоставила оригинала на Конституцията и посочи, че снимките от изложбата на фоторепортера Велислав Николов представят емоциите и вълненията, съпътстващи гласуването на основния закон на съвременна България.", "date": "2018.07.14", "title": "Ден на открити врати в Народното събрание"}
{"url": "http://standartnews.com/balgariya/razkriha_v_misionis_krashtelnyata_na_sv_andrey-373624.html", "text": "Читателите на „Стандарт\" помнят, че през миналата 2017 г. проведохме поредните важни археологически проучвания на ключовия античен и средновековен град Мисионис край Търговище. Името на града научаваме от съчинението на живелия през ХІІ в. арабски географ Ал-Идриси. Особено важно е сведението, че той е „значителен стар град, който лежи до подножието на една височина във водна и превъзходно положена страна и извлича голям доход от търговията\". Добре се знае обаче, че арабинът използва доста по-стари данни, извлечени главно от римски и ранновизантийски автори. През тази година разкопките изцяло бяха съсредоточени във вътрешността на главната крепост. Както е известно, тя е издигната през V-VІ в. При първите археологически проучвания от 60-те години на ХХ в. беше разкрита отлично запазената крепостна порта, епископската базилика и Сега разкопките продължиха в южна и източна посока. Оказа се, че там крепостните стени от ранновизантийската епоха също са се съхранили много добре и достигат във височина до 3.5-4 м височина. В тези участъци културните пластове са дебели до 5-6 м. В тях се откриват множество находки от V до ХІV в. Но може би най-интересна се оказа изследваната от археолозите връзка на Мисионис с един от най-големите християнски светци – св. Андрей Първозвани. Не случайно до този момент тук са открити вече три огромни раннохристиянски базилики. Изключително важен момент е, че през І в. земите на днешна Североизточна България (в римската административна система слез ІІІ в. провинция Малка Скития) започват да бъдат покръствани от ученика на Иисус Христос и брат на апостол Петър, апостол Андрей. Съществува хипотеза, че той е бил ученик на самия св. Йоан Кръстител. заради което е смятан за покровител на Русия и Румъния. Ето защо Руската плавославна църква го приема за свой покровител. Има версия, че апостол Андрей основал църквата на Византион, бъдещия Константинопол, поради което и днес Вселенските патриарси се смятат за негови преки наследници. Загива с мъченическа смърт, а празникът му е на 30 ноември (Андреев ден). Живелият през ІІІ в. Иполит и по-късният византийски автор Епифаний Монах обаче отбелязват и един много любопитен момент. По време на мисията си в Североизточна България апостол Андрей ръкоположил за епископ на Одесос (Варна) римлянина Амплий. Така той станал първи варненски християнски архиерей. Без съмнение почитането на апостол Андрей е било силно развито в земите на Североизточна България още от времената на ранното християнство. Сигурно е, че това се отнася и за древния Мисионис, както и да наследилото го Търговище. Ние обаче успяхме да докажем този култ по доста необичаен начин, касаещ период от цяло хилядолетие след налагането на християнството по тези земи. При разкопките на Мисионис преди време бе открит оловен кръст-реликварий от ХІІІ-ХІV в. с образите на апостолите Петър, Павел и Андрей. Първите двама са всепризнатите водачи на Христовите ученици, а третият е именно човекът, който лично покръства тукашните земи. С голяма степен на сигурност може да се говори, че в реликвария са се пазели мощи на светеца. Този паметник обаче ни води към един друг период от развитието на града, когато той става важен център на Второто българско царство. Оказва се, че и тогава е бил жив споменът за великата мисия на големия християнски проповедник. На 4 август 2017 г. в останките на древната епископска базилика на Мисионис Негово Високопреосвещенство Варненско-Преславският митрополит Йоан отслужи тържествен водосвет. Той с пълна сила може да е приеме като наследник и продължител на делото, започнато от апостол Андрей и ръкоположения от него първия Варненски епископ Амплий преди почти 2000 години. И ето, че при започналите само преди две седмици разкопки от сезон 2018 г. вече имаме поредното на земите на Североизточна България през V-VІ в. На Мисионис бе разкрит уникален за цялата християнска цивилизация паметник. Става дума за пристроен към огромната базилика баптистерий (кръщелня), където възрастните езичници са приемали новата вяра от последователите на апостол Андрей. Уникалното култово съоръжение е разкрито за първи път от моя баща, покойния проф. Димитър Овчаров през далечната 1964 г. Тогава обаче няма условия за неговото съхранение и той е принуден за го затрупа отново с пръст. Ето че днес заедно с моя корега Ангел Конаклиев отново показваме на света една от първите кръщелни в Европа. Баптистерият представлява четириъгълно помещение с размери 2.20/2.50 м, чиито под е покрит с напълно запазен под от керамични плочи. В центъра му е писцината (кръщелния басейн). Той е с формата на четирилистна детелина със заоблени краища. Съоръжението е дълго 1.20 м и дълбоко 1.00 м. Изградено е изцяло от тухли. При кръщението възрастните езичници са се потапяли във водата, слизайки по стълбището от запад и вече приели християнството, са се изкачвали по другата стълба от изток. Преди това свещеникът ги е поливал със светената вода, символизирайки така Христовото кръщение от св. Йоан Кръстител във водите на река Йордан. Разкритият в Мисионис паметник е един от най-добре запазените раннохристиянски кръщелни в света. За съжаление и той през 90-те години на миналия век. Тогава те проникват в дълбочина и разрушават едното от стълбищата на басейна. С помощна на община Търговище и на спонсори сега се надяваме той да бъде напълно възстановен и експониран за любителите на културно-историческия туризъм.", "date": "2018.07.14", "title": "Разкриха в Мисионис Кръщелнята на Св. Андрей"}
{"url": "http://standartnews.com/balgariya/otbelyazvame_150_godini_ot_gibelta_na_stefan_karadzha_i_hadzhi_dimitar-373642.html", "text": "На 14 юли отбелязваме 150 години от гибелта на националните герои Хаджи Димитър и Стефан Караджа. Годишнината ще бъде отбелязана на връх Бузлуджа. Честването ще се проведе под патронажа на вицепремиера и министър на отбраната Красимир Каракачанов. Традиционно ще бъде отслужена заупокойна молитва за загиналите, ще бъдат произнесени слова и ще бъдат положени венци и цветя пред паметника на воеводата. По случай годишнината ще бъде валидирана юбилейна пощенска карта, издадена от Министерство на транспорта, за което ще бъде разкрита временна пощенска станция на върха. На Бузлуджа ще има мащабната историческа възстановка на гибелната битка на войводата и неговата чета, в която ще участват близо 150 активисти на Националното дружество „Традиция\".", "date": "2018.07.14", "title": "Отбелязваме 150 години от гибелта на Стефан Караджа и Хаджи Димитър"}
