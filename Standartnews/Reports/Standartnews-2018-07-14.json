{"url": "http://standartnews.com/mneniya/mariya_konakchieva_frantsiya_me_nauchi_da_razbiram_drugite-373637.html", "text": "- Защото винаги сме обичали свободата, която ни е липсвала векове наред.  А Франция е първата държава в модерния свят, която издига свободата в национална кауза.  Още като дете в родната ми Елена усетих, че наоколо витае особеният дух на франкофонството –  и  Иларион Макариополски, и Мина Тодорова, и П. Ю. Тодоров, и Стоян Михайловски са учили във Франция.  Братът на баба ми е завършил медицина в Лион през 1897 година – д-р Иван Камбуров. Но се завръща тук - работи в Айтос и Бургас, за да умре на 29 от туберколоза.  Винаги казвам,  че родовата памет и гордост не са в реституцията, а в това какво си получил от дедите си като послание. А моите до един са били революционери, участвали са още във Велчовата завера. - Преклонението пред бащите на нацията и почитта към традициите. Те никога не забравят тези, които са творили историята им.  На 6 юли 1880 година по време на Третата република за национален празник е обявен 14 юли – след гласуване в Събранието.  Въпреки че преди това Наполеон го отменя, защото Бастилията е била почти празна, когато са я превзели на тази дата. - Всичко е случайност. Всичко е съдба. Напуснах Алжир,  когато ислямистите дойдоха на власт, за да го разрушат и унищожат по най-жестокия начин.  Не можех да остана в държава, в която вече не се чувствах между свои.  Обърнаха автомобила, с който се прибирах в къщи. Върнах се в България и изпаднах в дълбока депресия – разрухата беше тотална.  През февруари на 1991-а страната беше пълна с хора, които  лъжеха, които крадяха всичко онова, което народът е събирал – няма значение, че е било по времето на соца.   Синовете ми дойдоха с мен – единият учеше медицина, другият – информатика. Всички познати ми се чудеха: „Ти си луда - ние си изпращаме децата по света, ти доведе твойте тук в най-безумния период\".  Но всеки, който е живял в България през 91-98-а, може да оцелее навсякъде по света. Това бяха годините на големия грабеж.  Не можех да повярвам, че моят народ се беше овълчил до степен, в която измамата  беше морална категория. Един ден вървях безнадеждна по булевард „Витоша\" и реших, че не е лошо да отида до френската библиотека на ъгъла с „Денкоглу\".  Така започнаха дните ми на лудо четене - бях се отдала на отчаяно самоусъвършенстване.  Не след дълго момичета в библиотеката ми предложиха: „Поговорете с Елиан Льовре от икономическия отдел на френското посолство  –  и тя като вас обича Алжир\". Отидох да се представя и споделих,  че дори не мога да си намеря работа – аз съм завършила геохимия. В Алжир се занимавах с петрол,  газ,  полезни изкопаеми,  злато,  мини.  Но точно в онзи момент в България никой не се интересуваше от подобни умения. Мислех , че съм ненужна.  Елиан Льовре ме изпрати при мосьо Дюро от Френския културен център, който тогава беше отделно от посолството.  Като чу за тегобите ми,  ме взе в библиотеката. Преди това за кратко бях в „Лекари без граници\" – обикаляхме домове за сираци,  търсехме лекарства,  а те бяха изнесени и препродадени. - Благодарение на Френския институт в София,  срещнах хора, с които едва ли  някога щях да общувам дори в центъра на Париж – Франсоа Митеран, Никола Саркози, писатели, актьори, режисьори, певци... Бях на масата за 20-годишнината от прочутата закуска на Митеран в посолството на Париж в София през 1989-а.  На 19 януари 2019-а ще отбележим 30-годишнината на тази митична сбирка.  Живите десиденти вече са само Анжел Вагенщайн и Копринка Червенкова. Все още е жив и Ролан Дюма – тогавашният външен министър на Франция, който днес е на 97.  Та на 20-годишнината дойде и Бертран дьо Латайад, който през 1989-а е бил посланик на Париж в София и от организаторите на знаменателното събитие.  От българска страна беше поканена Миглена Кунева – министър по европейските въпроси. Тя беше единственият действащ политик сред Жельо Желев, Николай Василев, Светлин Русев, Анжел Вагенщайн, Копринка Червенова. Беше и Ив Манвил,  прес аташе на посолството през 1989-а, който владее български и е приятел с много от интелектуалците ни. - Митеран идва за първи път в България през 1977-а, когато е първи секретар на френската социалистическа партия.  И обещава на Тодор Живков, че ще дойде пак, ако го изберат за президент. През 1989-а пък споделя на закуската, че не е очаквал толкова радикална промяна в Източна Европа. Той е с жена си Даниел, въпреки че и двамата са били подготвени от съветниците за скучно и протоколно събитие. За голямо учудване на французите се оказва, че София ври и кипи. Дори не се изненадват, че дисидентите са бивши членове на БКП.  Особено очаровани са от срещата със студентите, която е трябвало да бъде осуетена от Държавна сигурност. Така Митеран открива една нация. Неслучайно през 1994-а, няколко месеца преди да умре,  дойде за трети път в България – макар и вече доста болен. - Няма да забравя 24 юли на 2007-а, когато Сесилия Саркози върна сестрите в България. Още докато слизаше от самолета,  изумителната й аура сякаш завладя всичко наоколо.  Като че ли тази жена не беше материална.  Не говоря за красота, а за излъчване, за походка, за езика на тялото,  за начина й на говорене.  Със Зорка Първанова влязоха във вип салона на аерогата. И когато всички подканящо я погледнаха,  очаквайки да произнесе реч,  Сесилия промълви:  \"Само свърших работата си. Няма повод за изявления\". Обърна се с гръб към журналистите и заплака.  Докато нашите политици се бутаха с лакти, за да влязат в обсега на камерите на най-големите телевизии в света. Много имаме да се учим – вместо постоянно да се самоизтъкваме.  Сесилия е невероятна личност. Сестрите ми разказваха с каква желязна ръка е контролирала ситуацията, докато либийците са били с насочени оръжия срещу самолета на летището. Наредила на българите: \"Долу главите - няма да се изправяте, докато не ви кажа!\".  Пилотите са нямали разрешение за излитане. Сесилия им дава заповед за това, а не диспечерите. И едва когато напускат въздушната територия на Либия, тя въздъхва: \"Да отворим шампанското\". Когато Саркози дойде на 4 октомври 2007-а, сестрите бяха разочаровани, че е сам,  без Сесилия.  Никой не знаеше, че 4 октомври е денят на развода им. Разбрахме го едва на другия ден, когато стана ясно защо президентът съкрати с час посещението си.  Отчаяните от отсъствието й сестри пратиха икони и питаха Саркози къде е тяхната покровителка,  а той само повтаряше „Ще дойде\".  Тя се върна през 2014-а, за да представи биографичната си книга „Желание за истина\". И за пореден път стана ясно, че тук, в България, имаме много къса памет.  Събитието премина между другото. Нямаше достатъчно журналисти, да не говорим за политици.  Сестрите я бяха обградили, сълзите се лееха по лицата им.  40 души бяха и на срещата със Симон Вейл в Софийския университет,  където тя представи мемоарите си „Моят живот\".  Жената, оцеляла на 16 в Аушвиц, станала министър на образованието, а после и първият избран председател на Европейския парламент,  не успя да развълнува българите.  Буквално преди дни тленните й останки бяха погребани заедно с тези на мъжа й в Пантеона, където лежат най-великите французи. Трима президенти се поклониха пред тях на церемонията – Макрон, Франсоа Оланд и Саркози.  Да не забравяме, че благодарение на голямата подкрепа на Симон Вейл,  Ирина Бокова стана председател на ЮНЕСКО. - С 10. Това са 10 живота. От дипломатите се научих как да приемам другия, как да му съчувствам, как да се отнасям към тъгата или радостите му. -\tПръв между писателите беше Алфонс Будар, изключителен интелектуалец, приятел на Един Пиаф.  За по-широката публика – той е сценарист на криминалната драма  „Полицейска история\"  с Ален Делон и Жан-Луи Трентинян.  Показах му София, а той ми разказваше за неговите години в затвора и как човек може тотално да се промени. Срещнах и друг изключителен свидетел на френската история - Етиен Дескриен,  последеният главен ординарец на генерал Дьо Гол.  Споделяше, че човек като Дьо Гол се ражда през няколко века. Дескриен е от тези големи личности, които те карат да се чувстваш равен на тях, въпреки че няма как да бъдеш.  Благодаря на Господ за тези срещи.  Надин дьо Ротшилд обичаше да идва тук, беше свързана с България. Изключителната певица Лио  направи уникален концерт в Народния театър – по средата на шоуто й токът спря, а когато светна, едната й гърда се показваше от деколтето. Много й допадна нашата ракия. Разказваше ми как е имала петима съпрузи, които до един са я разорили. Очарована съм от Патрисия Каас – страшно силна жена. Тя сподели нещо невероятно – майка й, която е от Елзас, е починала, без да говори френски.  Силви Вартан пък е истинска българка, възпитана от майка унгарка и баща български арменец. Всеки ден гледам френските канали - няма случай, в който Силви да участва в предаване или в шоу, и да не спомене родината си - въпреки че я напуска, когато е само на 9.  Годините не й попречиха да остане вечната любимка на французите. Много е важно, когато си някой в света, да работиш за името на страната си.  Всеки от големите те променя, провокира те да се запиташ ти къде си, какво си постигнал. Затова този мост между България и Франция е толкова важен. Ще умра щастлива, ако оставя поне една тухла в него, ако съм провокирала поне един човек да мине по него. - Еманюел Макрон и съпругата му Брижит са във фокуса на цялата не само политическа, но и светска хроника. Президентската двойка е посланик на  „Изкуството да живееш\" – от това се вълнуват хората във Франция.  Не знам дали Брижит винаги е вярвала в своята приказка. Но нейният изключително твърд характер в комбинация с ума и интелекта на мъжа й направиха чудеса. „Сега или никога. Не искам да вляза в Елисейския дворец на 70\", е казала тя на съпруга си преди той да се кандидатира за президент. Е, влезе на 65. - Никога не се говори за пари. Никога никой не знае размера на богатството на другия. - След Първата световна война най-проспериращите създават клуба „Интералие\" – буквално на няколко метра от Елисейския дворец. - 2018-а е европейската година на материалното и нематериалното културно наследство – още една от устойчивите традиции, създадени от Франция в международното пространство.  На 15 и 16 септември у нас ще се случат големи събития. Между другото, досега само в Министерския съвет не  е имало ден на отворените врати.", "date": "2018.07.13", "title": "Мария Конакчиева: Франция ме научи да разбирам другите"}
{"url": "http://standartnews.com/mneniya/patsienti_vtora_upotreba-373627.html", "text": "\"Психичноболните не могат да се разхождат свободно по улиците. Те трябва да се задържат и охраняват\". Това са думи не на друг, а на вътрешния министър Валентин Радев, след като преди дни човек с психично разстройство преби майка си и уби баща си. Ако бяха казани на маса в кръчма, сигурно щяха да затихнат след \"България на три ракии и на три морета\". Но са казани от отговорен представител на институция, който вече бил имал разговори със здравния министър /всъщност също не медицинско лице/ за промени в закона. Кой закон ще променяте, аджеба, господин Радев? Хората с психични увреждания отдавна са на улиците не заради друго, а защото няма достатъчно психиатрични заведения, в които да могат да бъдат лекувани. Останалата една шепа са в такова състояние, че болните вероятно наистина биха предпочели да останат в Централния Софийски затвор, откъдето се бяга лесно и те преследват единствено чистачки. Неотдавна група психиатри започнаха да споделят във Фейсбук снимки на последните обиталища, където мнозина отчаяни изпращат психично болните си роднини на доизживяване, за да не им се мотаят в краката, да не увреждат имиджа им или просто защото нямат възможност да ги гледат. Споделят ги с единствената цел някой от отговорните фактори да ги види и да предприеме нещо. Макар че, както обикновено става в милата ни родина, никой не предприема нищо, когато не е свързано с европредседателство, а е за хора с увреждания, деца с още по-големи увреждания, психично болни и въобще с такива, които трябва да ти се махнат от главата. Отворете тези снимки, ако ви стиска и ако въобще ви интересува. Това са места, в които вероятно правителството трябва да бъде изпратено целокупно да изкара поне един ден, за да види какво представлява истински концлагер. И къде заточваме хората, които приемаме като непотребни, като своя срамна тайна, като грях. Изкъртени стени, падащи тавани, нарове, на които, ако бяха легнали братя Галеви, щяха моментално да осъдят държавата в Страсбург. Това не са потенциални убийци, господин Радев, това са страдащи хора и процентът престъпления, които те извършват, е доказано по-нисък, отколкото този на Пелов и аверите му. Как пък не казахте за тях, че не трябва да се разхождат на свобода? Но не, те се \"отклоняват\", когато ги пуснат да работят извън общежитието и после изчезнат в неясна посока и ги намерите в царевичака, след като пуснете срещу тях цялата полицейска артилерия. Няма нужда да бъдат \"охранявани и задържани\". Имате ли представа колко хора с психични проблеми страдат само от факта, че близките им не са в състояние да ги гледат и да следят дали те могат да приемат медикаментите си? Или защото въобще нямат близки и няма кой да проследи състоянието им? Дали и господин Ананиев познава състоянието на българските психиатрии и стъпил ли е в поне една? От вчера поне трима лекари в психиатрии, договорили се да търсят помощ от Европа, пуснаха снимки на линейки и всички те бяха втора употреба. \"Нашите пациенти не са втора употреба\", написа шефът на психиатрията в Курило доктор Цветеслава Гълъбова. За лекарите си не са. Но за много от близките си и за държавата май са много повече от втора, трета и десета употреба, докато не ви се наложи да стигнете до нея. Между другото, състоянието на една страна се познава не само по брутния й вътрешен продукт, но най-вече по отношението към хора от уязвими групи. С децата с увреждания видяхме каква я свършихте. Чакаме сега МВР да започне да лови и охранява хората с увреждания, а чистачките да бдят за онези, които бягат от затвора. Има и друг вариант - товарим психично болните си на совалка и ги пращаме на Марс, където няма да пречат на никого.", "date": "2018.07.13", "title": "Пациенти втора употреба"}
{"url": "http://standartnews.com/mneniya/dilovinfo_paraskevidekatriafobia-373578.html", "text": "Твърдят,  че  на медицински език така се нарича страхът от петък 13-ти.  По-скоро е на гръцки, ама може и да е на медицински.  То днес с езиците всичко се обърка.  По-важното е, че мой познат психотерапевт лекува по следния начин параскевидекатриафобията:  първо предразполага пациентите си да престанат да се страхуват  не от 13-ката, а от 12. После от 11, 10,  9,  8, 7 и – така до нула. И вече от нищо не се страхуват. Общо взето и националните ни страхове се лекуват по същия начин. Първо се страхувахме от турците – турското иго се беше превърнало за дълго в българско его. После се страхувахме от циганите (от ромите ни е по-малко страх, странно),  от  бежанците  и  т.н.  Сега се страхуваме от Путин и предстои да почнем да се страхуваме от китайците или от американците - кой както предпочита. Тук в сметката изобщо не влиза изконният страх на българите да не настинат и да не се минат.  Това са двата олтара на националната тревожност, пред които българското фейсбук-човечество ежедневно прави щедри дарове. Напоследък има и модни страхове – от голите на плажа, например.  В Бургас дори има нарочен инициативен комитет, събран по смисъла на чл. 47 от Закона за прякото участие на гражданите във властта.  Един от разтърсващите доводи в писмото до градския общински съвет гласи:  „След като Община Бургас е постановила децата да се пазят от еротиката на запис, още повече би следвало да ги пази от еротиката на живо, с която те се сблъскват на плажа и която е крайно неприемлива за родителите им.\" „Еротиката на живо\" е крайно неприемлива за община Бургас.  Както и еротиката на запис.  Изобщо – еротиката.  Страхуването преминава съвсем естествено в мразене.  Една от популярните акции на българското фейсбук-общество е насочена срещу таратора с настъргани краставици. Десетки инфлуенсъри се снимат с табелка: „Аз съм против таратора с настъргани краставици!\".  Интересно, как не са призовали Бойко Борисов още да се намеси лично в тази история. Не че той е останал без работа – функцията му на европейска линейка, която да бъде пращана на всички горещи места в европейското пограничение се разширява постоянно.  Както всички забелязахме с почуда,  включва вече и европейско-китайските отношения и то в един много сложен период, когато Тръмп е решил да оправи отрицателното търговско салдо на САЩ с Китай чрез драстично повишаване на митата. Тази китайско-европейска среща в София беше наистина нещо много голямо. Не знам дали си даваме сметка още какви са възможните последствия.  Извън шегата, не за пръв път Борисов си позволява да инициира политика, която не е съвсем по вкуса на френско-немското двуеначалие в ЕС. На мен това все повече започва да ми харесва. И не защото съм евроскептик, а защото – след модата с гоненето на руските дипломати, след срещата с Ердоган и след настоятелното придвижване на Западните Балкани в центъра на европейския вътрешнобщностен диалог, започваме да формираме характер. Пък бил той и ръбатия Борисов характер. Все пак е някакъв. Защото едно интервю на Плевнелиев през седмицата ни припомни за кратко какво означава ама хич да нямаш характер... Добре де, този човек нали се обзаведе с булка наскоро?!  Кажете ми  на какъв меден месец трябва да си, за почувстваш спешна нужда да се изкажеш по въпросите на разединената десница.  Представете си:  лежите с красива синоптичка в легло и изведнъж ѝ казвате:  „Абе, знаеш ли, този генерал Наско трябва да си подаде оставката като шеф на ДСБ, ако искаме нещата да се оправят.  Румен Христов също.  И там...третият – как му беше името... А, да! И генерал Радев ми идва малко популист...Ти как го усещаш?\" Сигурен съм, че това не е нормално състояние. Някаква фобия ще е. Като параскевидекакриафобията.  Например – страх да не си се изказал по някаква тема.  Това е много популярна болест. Усещам се, че и аз май проявявам симпотми в момента. Точно с този текст... И еднакво ходи и по либералите, и по националистите. Особено по националистите! Триглавата патриотична ламя вечно нещо спори помежду си, което при много силно самовнушение  можем да приемем и като интелектуален вътрешен диалог. Триполярно  разстройство някакво.  То е по-опасно от биполярното. На биполярното хубавото му е това, че винаги, когато поискаш, можеш да си организираш тройка. Дори на „Тройката\" в Бургас (само трябва да сте облечени).  А при триполярното – постоянно си в тройка, ту шведска, ту руска и няма отказване... Така де, да оставим фобиите. Те са толкова много – страх от затворени пространства, например. Вървиш към кръчмата и те е страх, че може да е затворено.  Думата ни беше за характера на Борисов, който все повече се идентифицира с външната политика на България и това не е непременно лошо. Нищо че понякога – съвсем извън протокола – награбва свещеното тяло на китайския премиер и го мачка като плюшено мече.  Сега, ако Борисов успее да докара и Саудитският принц в България,  вече ще е голямо бинго. В една година само с Тръмп не сме влезли в особено близки отношения, но мисля – съвсем справедливо – там се оглеждаме накъде ще подхване дивият Доналд.  Не вярвам нещо да се изясни след срещата му с Путин,  но да мине – пак ще си почешем езиците. Знам, че много български строителни фирми с нега гледат към възможни международни обществени поръчки за построяването на стената между Мексико и САЩ. Строенето на стени е велика метафора в историята на човешката цивилизация.  Сигурен съм, че когато Меркел се е обадила на Борисов да му дърпа ушите за китайския демарш,  той й е отговорил: „Китайско,  китайско, ама как да ти кажа, Ангела - китайската стена е на 5000 години и още стои, а Берлинската и 50 не изкара\". Да се върна на петък 13-и.  Нищо фатално няма в тази дата. Освен за Тупак Шакур, когото именно на петък 13-и го споминаха.  Въпреки това американците губят над 1 милиард  долара всеки път, когато се случи.  А има години, когато се случва 3 пъти. За разлика от китайците,  които смятат,  че 13-ката носи щастие и е късметлийско число. „Воинът умира само веднъж, страхливецът – хиляди пъти\", казват самите китайци, въпреки че приписват тази мисъл на Тупак. По-важно е какво казва тайландската Мария Антоанета за подобни случаи: като няма хляб, яжте ми к....  Няма да напиша какво, за да не загубя детската аудитория или да попадна под санкциите на община Бургас.", "date": "2018.07.13", "title": "Dilov.info: Параскевидекатриафобиа"}
{"url": "http://standartnews.com/kultura/maya_vaptsarova_svalya_maskite_v_arena-373632.html", "text": "Мая Вапцарова – известна  кинорежисьорка, авторка на много документални и няколко игрални филми, с времето си създаде известност и  като писател. Тя написа сатирични разкази и роман, книга-размисъл върху дневника на чичо си – големия поет Никола Вапцаров, изявява се и като пламенен публицист , като преводач от унгарски.  И бяхме забравили,  че тя пише и стихове: през 1972-а  издава първата си стихосбирка „Стъпала\",  а през 1980-а излиза втората  –  „Посоки\".  И ето че 38 години по-късно с появата на третата й стихосбирка „Арена\" със знака на  издателство „Захарий Стоянов\",  Мая Вапцарова  ни припомня, че е и много добра поетеса. Така тя добавя  нов щрих към многообразието на творческата си личност. Стихосбирката й „Арена\" е ярко физиономична книга на поетеса, която  ярко и категорично заявява своите философски, гражданско-публицистични и лирико-драматични  пристрастия днес на арената на живота. Това са страсти на зряла жена, която се вглежда в Човека и на душата му, на ума му, на интелекта му. Още с първото си стихотворение, „Оправдание\" , посветено на баща й Борис Вапцаров,  тя започва своя диалог с Човека  от нашето съвремие – диалог прям, безпощадно честен , страстен и съкровено искрен. Да ровим за причините е нереално. /Причините изчерпват земни задължения./  Причините са като струните на лирата –/звънят с чувство, без да влагат смисъл./А ние в два различни свята сме живели./Чрез теб и аз докосвах твойто време./Чрез теб живях в далечните му тайни./...Прекланях се на всички твои богове./ Но стига безкритично сме си вярвали!/ Зад нас остава недовършен още свят./ Не може цветето, което е разцъфнало, /отново да покълне и да има твоя цвят./ Ненапразно Мая Вапцарова започва книгата си тъкмо с това стихотворение , защото то дава тона на диалога с времето, тръгвайки от корените на времето на бащите и майките, от времето на изградените или прекършени идеали, от тяхната жестока метаморфоза днес. Поетесата подхваща теми от миналото, за да ги пренесе в настоящето и да анализира как те са трансформирани, видоизменени в нашето съвремие. Така в стихосбирката съществува един контюинитет – на история, на съдба, на минало и настояще на България. В друго стихотворения тя категорично заявява: \"Поезията не е опиум/ /за приспиване на страстни дами./И не доказва сбръчканите слави/дори на младите лица./Поезията е по-скоро/остра въпросителна! /Натрапчива/и убедителна./виси в душата като окачено копие,/като бесило, като кръст\". В това програмно послание на поезията й откриваме тона на стиховете на Никола Вапцаров. И тя като него в поезията си е в задаване въпроси към Историята, към Времето ни, към Човека. Така в стиховете на една жена откриваме повече нотките на мъжкото, драматично начало в нашата поезия. Основният патос на стиховете в „Арена\" това е  идеята да за свалянето на маските в живота, за съпротива срещу изкуственото и притворно поведение – тя е за честното и доблестно отношение на съвременника към проблемите на живота.В „Честна дума\" тя буквално крещи: ....Ненавиждам, когато с маски/на човеци разговарям,/с нелепите им отчуждени думи,/с подстриганите  по войнишки фрази,/интонация, апломб./Една огромна Честна дума,/да спори с нечестивата Лъжа./Не вярвам в този спор./Не вярвам./\" В стихосбирката си „Арена\" Мая Вапцарова борави с големи житейско-нравствени категории – Съвест, Истина, История, Време,  Любов,  Доброта. Така чрез тази понятийно-поетична класификация тя навлиза и в дебрите на собствената си душа, където търси тайната на противоречията си, търси онези така чести душевни терзания, които биха я отвели към разгадаване големите тайни на човека – днес , в миналото, в бъдещето. Като четях стихотворенията в „Арена\" ми изплува един метафоричен образ -  поетесата е седнала в средата на голямата Арена на Времето , обградена от лица на хора – като спомени, като видения, като реалност. И всяко стихотворение с тези  хора, излезли от Историята, или  сегашното ни настояще. Тя спори с тях, приемайки или отричайки тяхната философия, но  в името на социална, морална  и гражданска справедливост. И колко точно е характеристиката на Вапцарова в едно от стихотворенията й: \"Животът,  /скрил изцапан циферблат, /отмерва своята илюзия/ с горделивата си самота. /А ние пишем/ миговете си /с изнуреното му махало.......Но смъртта/ ще хвърли всяка декорация,/ защото/махалото на тленността/над всички ни/ безмилостно виси/като бесило.\" Стиховете на Мая Вапцарова в „Арена\" дълбоко вълнуват. Те действат като катарзис върху душата и ума на читателя, защото са заредени с много дълбоки и проникновени размисли, задават се твърде неудобни и прями въпроси  към днешното ни Време и неговите така сложни изживявания като обич и омраза. Така една стихосбирка се оказва  за една поетеса   дълбоко изстрадан нравствен вик, който зове съвременника към  връщането на изконни български добродетели, доброта и честна гражданска позиция.", "date": "2018.07.13", "title": "Мая Вапцарова сваля маските в „Арена\""}
{"url": "http://standartnews.com/svyat/parva_krachka_za_albaniya_kam_chlenstvo_v_es-373630.html", "text": "Еврокомисарят по разширяването Йоханес Хан съобщи днес, че Албания започва процес на скрининг като първа крачка към преговори за членство в Европейския съюз, предаде Танюг. \"Нашите екипи започват работа незабавно, за да гарантират всеобхватен анализ на ситуацията\", каза Хан след среща с албанския премиер Еди Рама в Брюксел. Еврокомисарят съобщи, че ще посети Тирана следващия вторник, за да започне подготвителните работи за скрининга, при който трябва да се разгледат всички области, включени в 35-те глави от преговорите. Хан предупреди албанските власти, че до започването на преговорите през юни следващата година Албания трябва да продължи реформите, особено в областта на правосъдието, както и борбата с корупцията и организираната престъпност. Той каза още, че е  поискал от Рама да засили мерките за намаляване на броя на албанските граждани, искащи убежище в страни от Европейския съюз. Йоханес Хан призова и за продължаване на преговорите между Албания и Гърция за границата в Йонийско море и подчерта, че ЕС няма да приеме нито една нова членка, която има нерешени спорове със свои съседи.", "date": "2018.07.13", "title": "Първа крачка за Албания към членство в ЕС"}
{"url": "http://standartnews.com/lyubopitno/vasil_naydenov_pya_na_svatbata_na_svetlana_vasileva_i_hristiyan_gushterov_-373608.html", "text": "Плеймейтката Светлана Василева и бизнесменът Християн Гущеров се ожениха вчера на пищна и голяма сватба. Празникът за младото семейство бе двоен. Младоженците избраха датата 12.07.2018г., която съвпада с 30-тия рожден ден на Гущеров. Булката бе подбрала дълга рокля направена специално за нея. Любопитното бе, че тя е на българската марката на поп фолк певицата Галена и Борче Ристовски \"Бионд\", а творението бе обсипано с цветя и перли. Гостите на сватбата бяха над 200, а сред по-известните имена се открояваха плеймейтката Златка Димитрова, моделката Моника Валериева, фризьорът Ивайло Колев и бизнесдамата Ваня Червенкова. Васил Найденов, Устата и Илиян забавляваха гостите със своите изпълнения. \"Когато се сбъдне любовта...когато се сбъдне мечтата...Когато се сбъдне семейството...тогава идват вярата, доверието и клетвата: аз съм твоя и ти си мой! Обичам те!\", написа Василева в профила си в Инстаграм.", "date": "2018.07.13", "title": "Васил Найденов пя на сватбата на Светлана Василева и Християн Гущеров"}
{"url": "http://standartnews.com/mneniya/tramp_polzva_nato_za_stsena_pred_putin-373617.html", "text": "Имаше много напрежение в очакванията на тази среща на върха на НАТО и някои от тях не бяха толкова неоснователни. Знаем, че в понеделник е срещата в Хелзинки на двамата големи - Тръмп и Путин. И много хора се опасяваха тонът на американския президент спрямо руския му колега да не е по-приятелски, отколкото със съседите от алианса. Но 2-та процента от БВП за отбрана са голямо препятствие за европейските държави. Само пет от тях ги спазват досега, а останалите силно се колебаят. Вдигането на летвата до 4%, както пожела Тръмп, просто не подлежи дори на разговор. А същевременно Щатите продължават всяка година да харчат милиарди за въоръжаване. Мисля, че стратегията на Тръмп,  ако можем вече да говорим за такава след като наблюдаваме действията му една година, е доста различна от тази на предходниците му. През Студената война САЩ се ориентираха към монотолеранс и лидерство. Само че лидерството за тях несъмненото беше силното присъствие там, където те сметнат за необходимо, на практика по целия свят. Както писа един американски журналист, сега младите хора на САЩ загиват в такива точки на света, в които родителите им не могат да намерят възможности. Но явно, че този тип поведение доста изтощи американското общество и изразходва търпението, което спомогна за избора на Тръмп. Той също не се е отказал от световното цивилизационно лидерство, но го вижда като едни богати Съединени щати, с голяма заетост, с удовлетворено население. И в този смисъл на него Бъдещето на алианса, както и бъдещето на ЕС, се сблъскват с много въпросителни. Смятам, че този тип лидерство на САЩ не беше прието охотно от силните страни в алианса и се образува нещо като контрацентър. За разлика от малките новопоявили се играчи, които веднага гравитираха към големия брат - Естония, Украйна, сега Македония и т.н. Това е разбираемо. Но в голямата политика те нямат кредит. Парите и процентите за отбрана не са най-важният въпрос от срещата в Брюксел. По-съществено е как Тръмп се готви за срещата си с Путин в Хелзинки. Сега американският президент малко играе ястреб. Предишната му среща с Путин предизвика буря от опозиционни възгласи в САЩ. Този път Тръмп предпочита да отиде по-като ястреб и да се върне с някакви резултати. Двамата с руския му колега работят като търговци и са доста делови. И ако Путин прецени, че тонът на Тръмп е остър или обиден, просто няма да има среща. За мен това избързване с поканата към Македония от страна на алианса, което практически е формално, е пак част от търговията преди срещата с Путин. както бяха недоволни и от Черна гора, макар че тя няма стратегическо значение з тях. Те предпочитат да видят тези държави в Европейския съюз, но не и като затягащи натовския кръг около Русия. Мисля, че дебатите около 2-та процента за отбрана бяха предтекст. Беше измислено, за да се подготви бъдещата среща и да се покаже на европейците как ще бъде по-нататък. Според мен в документа след форума на НАТО се вижда, че разногласията в пакта придобиват хроничен характер. Защото Тръмп свърза най-неочаквано тези разходи със \"Северен поток 2\". Той упрекна европейците, че наливат пари на Русия като купуват нейния газ, но той не може да предложи нищо, освен скъпия американски газ. За Украйна и за Грузия виждам, че от алианса вероятно ще развият много добри отношения с тях. Но тук формулата мога да я кажа така - всичко, без пълноправно членство. Много е интересна ситуацията около тази експедиция на Тръмп в Европа. Американският президент казва, че Путин не му е приятел, но не му е и враг. Той не може да говори по друг начин. Двамата имат много общи интереси. В смисъл - всеки иска да се обърне към вътрешната ситуация, да направи живота в своята страна малко по-сносен, да закрепи властта си не със сила, а с едно обществено дело и в този смисъл нямат никакъв интерес от външни разходи. Много ме учуди речта на френския президент Макрон. Той казва: искаме суверенитет в информационната сфера, суверенитет във финансите, а в същото време той много добре разбира, че САЩ се оттеглят от Европа и се освобождава пространство за власт. А Ангела Меркел не е в най-стабилната си позиция и Франция отново вижда розовата мечта да да диктува в живота в Европа, особено при едно оттегляне на Великобритания след Брекзит. В момента лидерите в Европа са в нова ситуация, защото САЩ са като тежък похлупак, който се повдига. А това освобождава доста пространство за политически действия и сега има едно доста интересно движение. Поставят се въпроси, които бяха във въздуха и никой не ги поставяше- примерно как ще живее по-нататък Европа и трябва ли да има НАТО. Сега Меркел говори за суверенна Европа, ама ние се отказахме да правим конституция, а конституцията е правната дреха на един суверен на обществения договор. Като не знаем какъв ще е общественият договор, какъв суверенитет ще прави Европа. Един куп въпроси. И на този фон е радостта на малките, че и ние сме на голямата маса.", "date": "2018.07.13", "title": "Тръмп ползва НАТО за сцена пред Путин"}
{"url": "http://standartnews.com/svyat/tramp_e_netarpeliv_da_se_sreshtne_s_kralitsa_elizabet_ii_smyata_ya_za_strahotna_zhena-373604.html", "text": "Проектът на британския премиер Тереза Мей да запази тесни икономически отношения с ЕС след Брекзит \"ще убие вероятно\" възможността за сключване на споразумение за свободна търговия със САЩ. Това казва президентът на САЩ Доналд Тръмп в интервю за британския таблоид \"Сън\", предадоха световните агенции. \"Ако сключат такова споразумение, ние ще имаме вземане-даване с Европейския съюз вместо с Великобритания, това вероятно ще убие споразумението\", което Лондон така пламенно иска да сключи с Вашингтон, предупреждава Тръмп, цитиран от Франс прес. Плановете на Мей за Брекзит \"определено ще засегнат търговията със САЩ , за жалост по негативен начин\", добавя президентът, цитиран от Ройтерс. \"Е добре, аз мисля, че сделката, която тя договаря, не е сделката, за която хората са гласували, това не е сделката, която бе поставена на гласуване на референдума\", допълва Тръмп, цитиран от ДПА. \"Споделих с Тереза, която аз харесвам, споделих с нея моето виждане за онова, което да се направи и как да се преговаря. Бих казал, че тя направи противното. Това е ОК, тя трябва да преговаря по най-добрия начин, който тя знае, но това определено ще засегне търговската сделка със САЩ\", допълва Тръмп. В интервюто Тръмп казва още, че бившият британски външен министър Борис Джонсън би бил страхотен премиер. \"Не ги противопоставям един на друг. Просто казвам, че мисля, че той би бил страхотен премиер. Мисля, че той има необходимите способности да успее\", казва Тръмп, цитиран от Ройтерс. Тръмп признава, че уважава много Джонсън, че го харесва много и че той е \"много талантливо момче\", допълват Асошиейтед прес и ТАСС. Президентът заявява, че е много натъжен, че Джонсън е напуснал правителството и казва, че се надява, че той ще се върне в даден момент. \"Мисля, че той е страхотен представител на вашата страна\", допълва той. В интервюто той описва Тереза Мей като \"хубав човек\" и подновява критиките си срещу кмета на Лондон Садик Хан, който, според него, върши \"ужасна\" работа при управлението на британската столица. Тръмп казва още, че не се чувства добре дошъл в Лондон и че упреква за това Хан, предаде АП. Той споделя, че е бил информиран, че протестиращи ще пуснат над площада с парламента в Лондон огромен балон с бебе с лика на Тръмп. Пред таблоида Тръмп казва, че поради тази причина ще прекара толкова малко време в Лондон. \"Смятам, че когато те пускат балони, за да ме накарат да се почувствам не добре приет, няма причина да отивам в Лондон\", казва той. Президентът упреква Садик Хан, който е мюсюлманин, за атмосферата и неотдавнашните терористични атаки в Лондон. Той казва, че Хан е свършил \"ужасна работа\" в противопоставянето на тероризма. Хан даде разрешението в небето на Лондон протестиращите да пуснат огромен балон, представящ Тръмп като ядосано бебе с памперс. В интервюто Тръмп споделя, че не е нервен заради срещата с британската кралица Елизабет Втора, предаде АП. Той я нарича \"страхотна жена\" и казва, че с нетърпение очаква срещата с нея. \"Тя представлява страната толкова добре\", допълва Тръмп. Той признава, че една от причините да се възхищава на кралицата е, че през годините, през които тя е представлявала страната си, тя наистина не е допуснала никога грешка.Тръмп и съпругата му Мелания ще пият чай с кралицата днес в Уиндзорския замък, припомня АП. В интервюто Тръмп казва също, че миграцията е променила \"самата структура на Европа\", предаде ДПА. \"Мисля, че онова, което стана в Европа, е срам. Да се позволи на имиграцията да се случи в Европа, това е срам. Мисля, че тя промени структурата на Европа и докато не действате много бързо, Европа никога няма да бъде онова, което беше\", заявява Тръмп. \"Да се позволи на милиони и милиони хора да дойдат в Европа е много, много тъжно. Мисля, че вие губите своята култура\", казва той. \"Сън\" вече пусна туит със снимка на заглавната си страница и обяви, че пълният текст на интервюто с Тръмп ще бъде качено онлайн в скоро време, предаде ДПА. На заглавната страница на \"Сън\" се чете \"Мей разруши Брекзит... Американската сделка се отменя\". Снимка на заглавната страница бе публикувана в Туитър малко след като Тръмп се срещна с Тереза Мей на гала вечеря в негова чест в дворец край Оксфорд.", "date": "2018.07.13", "title": "Тръмп е нетърпелив да се срещне с кралица Елизабет II, смята я за „страхотна жена”"}
{"url": "http://standartnews.com/svyat/britanskata_byala_kniga_za_brekzita_be_privetstvana_predpazlivo_v_bryuksel-373610.html", "text": "Бялата книга с предложенията на Великобритания за споразумение по Брекзита беше предпазливо приветствана в Брюксел, където делегацията на Европейския парламент заяви, че текстът отива в желаната от ЕП посока, предаде Ройтерс, цитирана от БТА. Парламентарната група за Брекзита, която има право на вето над споразумението, заяви, че обхватна сделка, която покрива икономиката, външната политика и сигурността, е била предпочитаният за ЕП вариант от самото начало. Групата обаче отбеляза, че има много детайли в плана на британския премиер Тереза Мей, които ще трябва да се променят. В предложението на Мей се говори за тесни връзки в много области, включително свободното движение на стоки, обаче групата на ЕП е скептична по отношение на митническата част. Лондон казва, че може да прилага митата на ЕС за вносни стоки, предназначени за ЕС, и свои мита за стоки, които са предназначени за Великобритания. Парламентарната група на ЕП заяви, че няма възможност за аутсорсване на митнически правомощия на ЕС. Тя също така напомни на Лондон, че той трябва първо да завърши преговорите по напускането на Великобритания, включително нерешения проблем как да се гарантира, че няма да има връщане към физическа граница между Република Ирландия и Северна Ирландия. Във финансовите услуги Великобритания иска търговско споразумение, основано на взаимното признаване, тоест ЕС и Великобритания да се съобразят всеки с правилата на другия, и отхвърля режимите на еквивалентност, които дават ограничен достъп на някои партньори нечленове на ЕС до някои части от общия пазар. Финансовият министър на Люксембург Пиер Граменя заяви, че подкрепя \"засилена еквивалентност\", която би дала на британските банки широк достъп до пазарите на ЕС. Германският финансов министър Олаф Шолц обаче заяви, че не може и дума да става външни законодатели да участват в решенията на финансовите правила на ЕС след Брекзита. Главният преговарящ на ЕС по Брекзита Мишел Барние припомни в туит какво е предложил ЕС - амбициозно споразумение за свободна търговия и сътрудничество в широк кръг области, включително сигурността. \"Очаквам с нетърпение преговорите с Великобритания следващата седмица\", написа той в Туитър.", "date": "2018.07.13", "title": "Британската Бяла книга за Брекзита бе приветствана предпазливо в Брюксел"}
{"url": "http://standartnews.com/sport/sluchayat_lili__prokalnatoto_dete_chudo-373625.html", "text": "Смятах да не говоря повече по темата за Лили Георгиева, но съм възмутен от откровените лъжи, които се изсипаха но нeин адрес от уважавани и авторитетни хора като Лиляна Томова и треньорката Радмила Станкович. По-големи лъжци от тях не бях срещал. Затова реших за последно да поясня някои неща и да кажа още веднъж истината за тези, които не са разбрали. Лиляна Георгиева е на 18 години, голяма част от тях е прекарала в дом за деца „Мария Луиза\". Спортува от невръстно хлапе и целият й живот е свързан с леката атлетика - спорт, в който Лили притежава 15 национални рекорда. Определяна е като един от най-големите млади таланти на България. Тази зима обаче дойде при мен в клуба ми „Актив 2003\" и заяви, че иска да тренира с нас. Още в онзи ден, в който се разбра, че Лили е решила да напусне стария си клуб \"Тракия\", Лиляна Томова заяви, че това няма да стане. Цитирам: Тя ще бъде наказана и ще си понесе последствията. Така че онова, което се говореше по-късно, че всички в „Тракия\" са много загрижени за Лили, че ще направят всичко, за да може тя да се състезава, че й мислят само най-доброто - е лицемерие и демагогия. Е, вече е факт - тези хора успяха да я спрат от участия, използвайки всичките си връзки във федерацията по лека атлетика и министерството на спорта. Със случая се ангажираха много хора, но се оказа, че има нещо, което стои над всички тях. И това е страшно. Сега громителите на Лили оправдават жалките си действия с приказки за морал, отговорност, достойнство и т.н. И когато говорим за морал, е редно да попитаме - защо трябваше едно дете да бъде наказвано и лишавано от правото да се състезава? Нека поясним. Причините Лили да напусне клуба ви са в самите вас, г-жо Томова. А именно: 1. Тя и другите деца са поставяне под непрекъснат тормоз. По седем-осем тийнейджъри са затваряни в малката стаичка и следва двучасов монолог от страна на г-жа Радмила Станкович. В него тази жена обвинява младежите, че нямат желание да тренират, че не спазват режима, че дебелеят и други небивалици, от които на състезателите да стане ясно, че причините за всеки неуспех са в самите тях. И всичко това се случва в задименото от цигарите на треньорката помещение. 2. Лили дойде при нас с четири контузии - в стъпалото, бедрото, гърба и най-важната - психическата травма. Според вас обаче, г-жо Станкович, когато някой каже, че нещо го боли, то е за да кръшка и да не тренира. Вие сте жена и знаете, че през това време Лили е имала и други, чисто женски проблеми, но не й помогнахте със съвет или консултация при специалист. А я карахте да тренира до изнемога и се ядосвахте на резултатите. При тези обстоятелства и куче да вържете при вас, ще скъса синджира и ще избяга. 3. Слабите резултати от националния шампионат в зала са далеч от постиженията на Лили, което няма как да не притесни и нея за бъдещето й. За тези „прегрешения\" ли, дами и господа, трябва да се наказва жестоко едно талантливо българско момиче? Г-жо Станкович, явно се изживявате като голям треньор с вашите постижения при подрастващите. Вярно е, успяла сте и имате много шампиони. Всички обаче знаем, че когато едно сравнително талантливо дете се натоварва повече от останалите, то ги изпреварва в развитието си до определен момент. Къде обаче са големите ви шампиони при мъжете и жените? Нямате, защото изцеждате всички още преди да са навършили 18 г. След това те разбират, че са тренирали за здраве или по-скоро за болести и травми. Не съм аз този, който трябва да ви дава оценки или да ви съди, но понеже вие го правите по отношение на моето образование и квалификация, си позволявам да ви отвърна. Но да оставим вашите треньорски качества настрана, защото важни са децата, а не вие. Нека поговорим за човешките ви качества. Твърдите, че сте като майка на Лили, че сте се грижила за нея от сърце и с всички сили от първия ден, в който сте я срещнали. Добре, а майчинско ли е това, което предизвикахте с дебелото си его. Защото вие сте в основата на това, което се случва с Лили Георгиева. А вашите действия не отговарят на годините и претенциите ви. Дълбоко обидена сте от това какво тя ви е казала и показала и вкарвате допълнителни емоции с описанието на начина, по който го е направила - облечена в националния екип на България. Давала лош пример за останалите деца. Че какъв пример им давате вие с цигарите в съблекалнята, кресливия си тон и вечното недоволство от тези млади хора? Вие изобщо имате ли срам и съвест? Да, имало е конфликт, но вие сте големият човек, на когото се пада честта да прости и да подаде ръка. Вместо това заради накърнено ви его вашите приятели мобилизираха половината държава срещу едно дете. И какво сега? Да, Лили не е в Тампере и пропуска световното първенство за 2018 година. И кой спечели от това - вие, Лиляна Томова, СКЛАТ „Тракия\", Пловдив или България? В друга държава за подобни постъпки щяхте да сте в съда, както и вашата адвокатка. Вие, госпожо юрист, твърдите, че Лили е подписала документ с невярно съдържание, за да бъде картотекирана в СКЛАТ „Тракия\". А ще отречете ли, че в онзи момент и вие, и г-жа Станкович, и г-жа Томова сте били напълно наясно с този факт. На практика сте в ролята на подстрекатели едно непълнолетно дете да наруши законите. Лили потвърждава, че е разписала въпросната декларация вместо майка си. Но вие не се посвенихте да използвате този документ с невярно съдържание, за да я картотекирате във федерацията. И сега какво - валиден ли е документът, или не. И задължава ли Лили Георгиева да се състезава за СКЛАТ „Тракия\"? Да, всички вие сте много силни и успяхте. Дори отговорни държавни мъже, които бяха ужасени от вашите действия, се отдръпнаха от случая, за да не си навличат гнева на вашите приятели. Но това може да стане само в България, където винаги се намира някой, който да стои над морала и закона. Твърдяхте, че ще съдите Лили за подписа. Ами защо не го направите. Защото в съда ще се разбере, че на практика сте склонили непълнолетна да подпише документ, без да има такова право. Има над 15 бивши състезатели и техните родители от вашия клуб, които с радост ще потвърдят как се подписват тези декларации. С Лили обаче вие злоупотребихте. За другия подпис, за който говорите, при връщането на парите, които клубът държеше в сметка в полза на Лили, положението е малко по-различно - законно, но също толкова неморално! Г-жо адвокат, твърдите, че г-н Атанас Търев е давал по 300 лв. всеки месец за подготовката на Лили в продължение на 2 години и 4 месеца под условието тя да води олимпийска подготовка само и единствено в СКЛАТ „Тракия\". Нищо подобно обаче не става ясно от банковото извлечение, което представяте. Ще попитам и друго - защо сметката е отворена на името на Станкович? В резултат Лили и до днес не знае колко са парите, които е получавала от г-н Търев, имала ли е и други дарители, колко са средствата от Министерството на спорта и от общината. А колко са внесени и колко не са внесени, кой ще удостовери. Не твърдя, че някой е крал от парите на Лили, но тези работи просто не се правят така. Като гледам как безочливо лъжете за другите случки около Лили, нека хората сами да преценят дали всичко е наред и с въпросната сметка. И нека г-н Атанас Търев да разбере какви ги вършите вие в този клуб. Дано г-н Търев прочете това и да научи истината, защото всички треньори и състезатели знаят как тези жени злепоставят името му с действията си. Естествено, не всичко достига до него, защото е той зает човек и се е доверил на авторитета им. На 4 юли 2018 г. бяхме поканени на спортно събитие на стадиона, чийто концесионер е СКЛАТ „Тракия\". Но след обаждане на г-жа Томова бяхме изгонени. На какво основание? Частна собственост на Лиляна Томова ли е този стадион, който преди години между другото се казваше Ученически спортен център? Мислех си, че когато хората остаряват, стават по-добри. Но, уви, тези жени стават все по-зли! Мога да пиша още много, защото всеки ден ме срещат хора и ми разказват какви ли не неща за случващото се на въпросния стадион, но във вестника няма да остане място. Ще завърша само с малко факти: всяка година българските участници на световни първенства по лека атлетика намаляват (от 15 през 2005-а до 5-6 на сегашното в Тампере). Къде са спортистите от вашия клуб на тези форуми, г-жо Томова. Щяхте да имате Лили, но я спряхте. Защото пие, пуши и изяжда по 11 шоколада. Какви невероятни глупости, изречени от възрастни хора с претенции за морал. Аз смея да твърдя, познавайки я от 5 месеца, че Лили е страхотно дете, отличен спортист и ще стане много добър човек противно на житейските обстоятелства. За разлика от вас, госпожи, които мислите само за такси, точки от невзрачни резултати на местните първенства и дребни пари като левчето на входа на стадиона. Затова в клуба ви няма нито един професионален спортист. Аз лично познавам цяла дузина бивши състезатели от вашия клуб с подобна съдба като на Лили. В главите ви са само жълтите стотинки, а не бъдещето на българския спорт, нито здравето на децата? За съжаление, така стоят нещата с Лили Георгиева днес. И те са показателни за това какво се случва в леката атлетика, Пловдив, българския спорт и държавата ни като цяло. А обещанията за световни и олимпийски титли и това „как ще станете по-добри от Лили\", с които г-жа Станкович продължава да привлича деца към клуба, са поредната нелепа лъжа. И моля ви, не слагайте този текст в графата „този е сърдит и плюе по медиите\". Всичко в него за съжаление е вярно. Аз просто реших, че трябва да кажа на висок глас нещата с истинските им имена.", "date": "2018.07.13", "title": "Случаят \"Лили\" - прокълнатото дете чудо"}
{"url": "http://standartnews.com/svyat/opustoshitelno_zemetresenie_v_meksiko_razkri_hram_v_piramida_-373613.html", "text": "Земетресението, опустошило на 19 септември 2017 година централните райони на Мексико, даде възможност да се открият останките от храм във вътрешността на пирамида на археологическия обект Теопансолко в щата Морелос, предаде Фрнс прес. Храмът е в чест на Тлалок - бога на водата и плодородието в теотиуаканската и ацтекската религии. В резултат на земетресението са настъпили значителни изменения в сърцевината на структурата на пирамидата, поясниха от Националния институт по антропология и история на Мексико. Земетресението през септември 2017 година, чийто епицентър бе между щатите Морелос и Пуебла, причини смъртта на 369 души. То засегна горната част на пирамидата, където бяха открити два храма, единият от които е в чест на Уицилопочтли, почитан като бог-слънце и бог на войната от ацтеките, а другият - в чест на Тлалок. Когато използвал георадар, за да изследва наново структурата на пирамидата, екип от института попаднал на скрита структура, която също е в чест на Тлалок. Освен това са открити останки от керамика и кадилница. Пирамидата на обекта Теопансолко е висока 16 метра. Новооткритият в нея храм вероятно е достигал дължина около 6 метра и ширина 4 метра.", "date": "2018.07.13", "title": "Опустошително земетресение в Мексико разкри храм в пирамида"}
{"url": "http://standartnews.com/lyubopitno/eto_kakvo_mozhete_da_si_otkradnete_ot_hotela_bez_da_vi_tezhi_na_savestta-373603.html", "text": "Хотелиерският бранш изготви списък на предметите, които можем спокойно да си откраднем от хотелите, без това да ни тежи на съвестта, пише в. \"Дейли мейл\". Сред нещата, които можем да отнесем със себе си фигурират шампоани, гелове за душ, кремове и др. Без угризение можем да си мушнем в куфара и чехлите за еднократна употреба. Хотелиерите уверяват, че те никога не ги предлагат втори път на своите клиенти. Някои хотели позволяват посетителите да си тръгнат с предлаганите от тях чадъри, без да бъдат глобени за това. \"Да носиш по улиците чадър с нашето лого е добър маркетингов ход\", уверяват от хотел \"Браунс\". Същото важи за брандираните писалки и бележници, които ползваме в хотелските стаи. Но строго забранено остава изнасянето на възглавници. Същото важи за батерийките от дистанционното, Библията, тоалетната хартия, кърпите и хавлиите.", "date": "2018.07.13", "title": "Ето какво можете да си откраднете от хотела, без да ви тежи на съвестта"}
{"url": "http://standartnews.com/svyat/tsvetanov_uchastva_v_obsazhdaneto_na_nato_na_transatlanticheskata_konferentsiya-373628.html", "text": "Председателят на ПГ на ГЕРБ и заместник-председател на партията Цветан Цветанов взе участие в осмата Трансатлантическа конференция на мозъчните тръстове, която се проведе във Вашингтон. Организатори на форума са Международният републикански институт, институтът \"Хъдсън\" от Вашингтон и Центърът за европейски изследвания \"Вилфред Мартенс\". Дневният ред на конференцията беше подчинен на срещата на НАТО в Брюксел и произтичащите от нея перспективи пред трансатлантическото сътрудничество. По време на панелната дискусия, в която участваха експерти от САЩ и Европа, бяха изведени основните елементи на съвременната среда за сигурност, като бе отчетено, че след приключването на Студената война заплахите към държавите-членки на НАТО не са изчезнали, а само са променени по характер. В рамките на Трансатлантическата конференция на мозъчните тръстове бе отбелязано още, че откритите военни заплахи все още са налице, но те са допълнени от асиметрични заплахи. Тероризмът и насилственият екстремизъм са запазили своите нива на присъствие, а в някои случаи дори са се увеличили, но НАТО има уникалната роля  да предпазва демократичния свят от тези заплахи, утвърждавайки се като балансиращ фактор за сигурността на Европа и света. Същевременно Цветан Цветанов се срещна в Държавния департамент на САЩ във Вашингтон със зам.-помощник държавния секретар на САЩ по въпросите на наркотиците и правоохраната Брук Дарби, която през по-голяма част от професионалното си развитие е работила в областта на противодействието на наркотиците и организираната престъпност и налагане върховенството на закона. В рамките на разговора Цветан Цветанов запозна американската страна с вече приключилото Българско председателство на Съвета на ЕС, чийто основен приоритет беше очертаването на ясна европейска перспектива пред страните от Западните Балкани. Двете страни се обединиха около мнението, че европейското бъдеще за страните от района няма алтернатива. Беше изразено задоволство, че сред приоритетите на Австрийското председателство също присъства темата за Западните Балкани, като по този начин се осигурява политическа приемственост. Цветан Цветанов благодари на Брук Дарби за изваждането на България от негативната \"Втора група - специално наблюдение\" в Доклада по трафика на хора за 2018 г., подчертавайки че това е признание за усилията на правителството на премиера Бойко Борисов в тази област. За съжаление, през 2013-2014 г.  нашата страна е попаднала в негативния списък поради неадекватна правоохранителна реформа на тогавашното правителство, закривайки ГДБОП и изпращайки служителите й в други структури от правоохранителната рамка. Това довежда до тежки организационни и правно-нормативни проблеми, което не остава незабелязано и неотчетено в годишните доклади на Държавния департамент за 2014 и 2015 г. Именно тогава България е преместена в по-ниската група от държави. В хода на срещата американската страна изрази положително мнение и подкрепа за новосформираната Комисия за противодействие на корупцията и за отнемане на незаконно придобитото имущество (КПКОНПИ), като бе отбелязано, че това е стъпка е правилна посока, която ще доведе до засилване върховенството на закона. От българска страна беше изразено съгласие с това становище, както и беше изразено желание за подпомагане подобряването на административния капацитет. Беше обсъдена възможността от провеждането на широкообхватно специализирано обучение на представители на правоохранителните служби, прокуратурата и съдебните власти по противодействие и разследване на конкретни по вид и характер престъпления. И двете страни се обединиха около мнението, че е изключително важно разследващите и съдебните органи да имат специфични професионални  познания с оглед по-успешното противодействие на даден вид престъпление. Това виждане беше доразвито с идея за евентуално съвместно обучение в България на служители от съседни страни, посредством което да се повишава експертният капацитет, както и да се създават хоризонтални професионални отношения на сътрудничество. От Държавния департамент бяха изразени благодарности към Цветан Цветанов за отличните нива на сътрудничество с България през годините. От своя страна Цветанов посочи, че това сътрудничество е доказано многократно през годините, понякога и при много тежки ситуации като терористичния атентат в Бургас през 2012 г. Цветан Цветанов и Брук Дарби споделиха увереността си, че двустранното сътрудничество ще продължи да се развива в положителна и възходяща насока. Беше изразено желание за поддържане на редовен контакт с цел по-добра взаимна информираност.", "date": "2018.07.13", "title": "Цветанов участва в обсъждането на НАТО на Трансатлантическата конференция"}
{"url": "http://standartnews.com/svyat/bichuvaha_publichno_dvoyka_geyove-373623.html", "text": "Двойка гейове бяха бичувани публично в консервативния индонезийски щат Ачех. На всеки от двамата мъже бяха нанесени по 87 удара с пръчка за консумирането на гей секс, който според местен ислямски закон е забранен. Докато траеше наказанието приветстващата действията на нанасящите ударите с камшик засипваше наказваните с хули. Двамата гейове бяха част от 15-те души, които бяха бичувани пред джамията в провинциалната столица Банда Ачех в петък за престъпления, включително пиене или продажба на алкохол. Тълпа от около 1000 души, включително туристи от съседна Малайзия, правеха снимки и окуражаваха удрящия с камшик. Неидентифицираните мъже бяха втората гей двойка, бичувана публично тази година в Ачех, подчертавайки нарастващата дискриминация, пред която е изправена малката малцинствена общност на лесбийки, гейове, бисексуални и транссексуални в Индонезия.", "date": "2018.07.13", "title": "Бичуваха публично двойка гейове"}
{"url": "http://standartnews.com/biznes/malki_i_sredni_predpriyatiya_mogat_da_poluchat_50_hil_lv_za_izlizane_na_fondovata_borsa-373615.html", "text": "Предприятия с малки и средни размери могат да се възползват от 50 хил. лв. безвъзмездно финансиране за излизане на фондовата борса. Официалния старт на инициативата бе даден днес от заместник-министъра на икономиката Александър Манолев, председателят на Комисията по енергетика в НС Делян Добрев,  заместник-председателят на Съвета на директорите на Българска фондова борса Васил Големански и заместник-изпълнителният директор на Изпълнителна агенция за насърчаване на малките и средни предприятия Александър Минев. „От днес на сайта на агенцията е публикувана подробна информация за схемата, за да могат компаниите да се запознаят с тях, а от септември започва и физическото подаване на проектите\", съобщи зам.-министър Манолев. По думите му финансирането по схемата ще се осъществява посредством предоставянето на ваучери на стойност 50 000 лева, а подобна инициатива се реализира за първи път в страната. „За успешна емисия ще се счита набирането на капитал, равен на или по-голям от 500 000 лв., или стойността на десетократния размер на ваучера\", обясни Александър Манолев и допълни, че се очаква да се реализират 15 млн. лв. инвестиции в български малки и средни предприятия в резултат от схемата, или активиране на 10 пъти повече средства от вложения публичен ресурс. \"През последните години имаме средно по една нова компания на година, която излиза на борсата. Чрез тази програма, само с първоначалния ѝ бюджет, поне 32 компании ще излязат на борсата. Така че нейният ефект ще е осезаем за капиталовия пазар в България, а ние не трябва да губим време за неговото развитие\", отбеляза председателят на енергийната комисия в НС Делян Добрев. „81% от публичните компании на БФБ са малки и средни фирми. Убеден съм, че тази ваучерна схема ще стимулира още повече такива компании да набират капитал през борсата, за да инвестират в своето развитие и растеж\", коментира Васил Големански. Общият индикативен бюджет на ваучерната схема за предоставяне на услуги за емитиране на ценни книжа на капиталовите пазари възлиза на 3 911 660 лева (2 000 000 евро), като с днешното събитие стартира изпълнението на проект на стойност 1,6 млн. лв. На този етап целта е да се започне с първите предприятия, които да емитират ценни книжа и съответно ваучерите им да бъдат изплатени и след това има готовност да се подпише втори договор за използването на цялата предвидена сума.  Бюджетът е осигурен по Оперативна програма „Иновации и конкурентоспособност\". Финансирането по схемата ще се осъществява посредством предоставянето на ваучери на стойност 50 хил. лева, като бенефициент ще бъде Изпълнителната агенция за насърчаване на малките и средни предприятия (ИАНМСП). Тя ще администрира процеса и ще набира заявления за получаване на ваучер. Ваучерът ще е с валидност 9 месеца като през този период компаниите трябва да получат одобрение на инвестиционния проспект за емитиране на ценни книжа от КФН и да обявят, и да осъществят успешна емисия за набиране на капитал (първично публично предлагане), чрез фондовата борса или чрез метода букбилдинг. Ваучерът ще се изплаща на инвестиционния посредник при осъществена успешна емисия. От днес стартира изпълнението на проекта като вече е публикувана подробна информация по процедурата на сайта на ИАНМСП, а през септември ще започне и физическото приемане на проектните предложения.", "date": "2018.07.13", "title": "Малки и средни предприятия могат да получат 50 хил. лв. за излизане на фондовата борса"}
{"url": "http://standartnews.com/biznes/krasi_e_1_v_kategoriya_mayonezi_lyutenitsi_i_sosove_na_klasatsiyata_lyubimi_marki-373640.html", "text": "Майонеза „Краси\" е безспорен лидер в класацията „Любими марки\" и един от брандовете спечелил най-голям потребителски вот. Любимата майонеза на България стигна и до оспорвания финал в категория „Българска марка- храни и напитки\". Наградите за Майонеза „Краси\" прие мениджъра на компанията, Даниела Авджиева с думите: \"Искам да благодаря на всички, които избират ежедневно нашия продукт и  са гласували за него! Оценката на  потребителите винаги е безпогрешна и най-точна, затова сме щастливи и удоволетворени от  признанието им!\" Това е поредната висока оценка за бранда от страна на потребителите в класацията „Любими марки\", които за четвърта поредна година отреждат лидерска позиция за най-добрата майонеза. Майонеза „Краси\" е най-продавания  продукт в своя сегмент на пазара у нас, през годините е носител на отличия като Супербрандс, Златни медали от Пловдивски панаир, Компания на годината и много др. Над 42 000 души подкрепиха предпочитаните от тях брандове в юбилейното десето издание на класацията „ЛЮБИМИТЕ МАРКИ\" за 2018 г., Инициативата е израз на потребителските предпочитания към даден бранд в различни отрасли. И не просто на предпочитанията, а на една истинска емоционална привързаност към конкретни марки, които ако изчезнат, биха ни липсвали. „Любимите марки\" се избират единствено чрез гласуване от страна на крайните потребители. За разлика от други класации, „ЛЮБИМИТЕ МАРКИ\" не разчита на жури при номинациите – те са свободни, основани единствено на потребителските предпочитания и не включват специални пазарни критерии. По този начин „ЛЮБИМИТЕ МАРКИ\" представя не експертното, а потребителското мнение за брандинга.", "date": "2018.07.13", "title": "„Краси\" е №1 в категория „Майонези, лютеници и сосове\" на класацията „Любими марки\""}
{"url": "http://standartnews.com/svyat/vmro_sezira_yunesko_za_minare_na_myastoto_na_tsarkva_v_ohrid-373635.html", "text": "Сигнал до ЮНЕСКО заради издигането на 32-метрова джамия на мястото на християнски храм в Охрид изпратиха с официално писмо народният представител от ВМРО и заместник-председател на външната комисия Красимир Богданов, неговият колега от коалицията Петър Петров и още няколко депутати от ПГ „Обединени патриоти\". Писмото е адресирано до Изпълнителния директор за Югоизточна Европа на ЮНЕСКО г-жа Одри Азуле. Писмото цитира факти, подадени от жители на Охрид, при посещение на ВМРО в града. Хората са обезпокоени, че в предвидената консервация на джамията „Али Паша\" се допускат сериозни нарушения. Гражданското обединение „СOВЕСТ\" – Охрид, се позовава на доказателства, че процесът на консервация и реставрация значително нарушава разрешените дейности. А именно: използван е екскаватор, който вече е повредил важни археологически пластове, част от бившата църква „Св. Никола\". Археологическият обект включва още ранна християнска базилика, римски бани, древен некропол, гробница, богато украсена с мраморни плочи, а също праисторически обект от бронзовата и желязната ера. Според сигнала, обявената подготовка за издигането на 32-метрово минаре до джамията „Али паша\" ще наруши общия изглед на град Охрид. Според тях, минарето би могло да стане спорен символ на бившето турско управление в региона, което би нарушило религиозния баланс. Напомняме, че самата джамия – важен паметник на световното културно наследство, е била издигната преди няколкостотин години от Османската империя върху основите на разрушения християнски храм „Св. Никола\". Днес сградата на джамията се намира в самото сърце на град Охрид. Градът и Охридското езеро са едно от 28-те места в света в книгата със световното наследство на ЮНЕСКО, едновременно и в глава „Природа\", и в глава „Култура\". \"Ние, Патриотите от ВМРО, смятаме подобни провокации за недопустими. Последната година беше постигнат така желаният и дългоочакван Договор за добросъседство с Република Македония. По време на Европредседателството на България Европа заговори за Западните Балкани. Напомняме, че благодарение на усилията Патриотите от ВМРО беше признато българското малцинство в Албания. На път сме да бъде признато и в Косово. На прага сме да постигнем единение на Балканите, ето защо сега е важно да не допускаме излишни провокации в Македония и то на верска основа\", пише в писмото до ЮНЕСКО. \"Поради тази причина ние, Патриотите от ВМРО, ще направим нужното строежът на 32-метровото минаре да не бъде реализиран и всички дейности по съсипването на културно-историческото наследство на този комплекс да бъдат преустановени\", пишат още депутатите от ПГ на Обединените патриоти.", "date": "2018.07.13", "title": "ВМРО сезира ЮНЕСКО за минаре на мястото на църква в Охрид"}
{"url": "http://standartnews.com/biznes/temenuzhka_petkova_balgariya_shte_ima_oshte_edin_iztochnik_na_priroden_gaz-373618.html", "text": "\"За гарантиране на енергийната сигурност и сигурността на доставките на природен газ е ясно разписано в програмата на правителството. На първо място, приоритет е диверсификацията на източниците на доставката на природен газ, знаейки, че за да е гарантирано това, трябва да има поне два-три сигурни източника.\" Това каза министърът на енергетиката Теменужка Петкова по време на парламентарния контрол. През 2016 г. беше реализирана първата интерконекторната системна връзка между България и Румъния с изключителна важност не само за България, но и за целия регион, припомни министърът. Работи се интензивно и по интерконекторната връзка Гърция - България, обект със стратегическа важност не само за двете държави, но и за целия регион Югоизточна Европа, който е включен в седемте топ приоритета на ЕС по отношение на енергийната сигурност. В момента са в ход три обществени поръчки за избор на доставчик на тръби, инженер консултант и избор на строител. До края на годината ще започне и реалното строителство и до 2020 г. обектът ще бъде въведен в търговска експлоатация, информира депутатите енергийният министър. Министърът Петкова каза още, че се работи по изграждане на междусистемната връзка със Сърбия, важна част от грижите за енергийната ни сигурност. Нейното изграждане обаче е свързано с изграждането на връзката България - Гърция, която да ни свърже с южния газов регион и да бъде осигурена доставката на газ за целия регион от различни източници, обясни Петкова. Когато говорим за енергийна сигурност, по думите й, важно място заема концепцията за изграждане на газоразпределителен хъб на територията на България. Това означава да бъде изградена липсващата инфраструктура за доставка на природен газ от различни източници, на първо място и на втора платформа за търговия с природен газ, което да гарантира реализацията на пазара на търговия на природен газ, конкурентноспособността в това число на икономиката и на потребителите, които ще ползват количествата природен газ. Когато се говори за енергийна сигурност, важно според министър Петкова е да се отчете направеното досега като изграждането на лупинга Лозенец - Недяловско, транзитния газопровод за Турция, чийто капацитет бе увеличен и комплексната станция, осигуряваща и обратен поток от Турция за България с увеличен капацитет от приблизително 15 млрд. куб. метра газ. Министър Петкова подчерта още значението на подземното газово находище в Чирен. Работи се по увеличаването му до 1 млрд. куб. метра газ.", "date": "2018.07.13", "title": "Теменужка Петкова: България ще има още един източник на природен газ"}
{"url": "http://standartnews.com/balgariya/poklonnicheski_turizam_tragva_ot_graovo_obzor-373639.html", "text": "  Първи маршрут за поклоннически туризъм тръгва от етнографската област Граово. Тя се намира в област Перник и в нея има 139 църкви и параклиси, 29 манастира, 70 оброчища и над 65 места с лечебни води. Това стана ясно на дискусията \"Развитие на културно-историческия и поклоническия туризъм в Пернишко\", която се проведе в Църногорския манастир.  Дискусията бе в рамките на голямата кампания „Чудесата на България\" и бе организира от в. „Стандарт\" и областният управител на Перник Ирена Соколова. С форума стартира и първият Църногорски събор „Сърцето на Граово\". Голямата новина на дискусията бе съобщението от министър Николина Ангелкова, че етнографската област Граово ще е първият маршрут за поклоннически туризъм у нас. Междуведомствена група ще разработи стратегия за развитие на този вид туризъм. В нея ще участват представители на културното, туристическото, регионалното и социалното ведомства.  \"Развитието на поклонническия туризъм ще укрепи вярата ни и ще обедини българите на база на православието\", заяви областния управител на Перник Ирена Соколова. Тя припомни, че етнографската област пази в историята си светли моменти от високия български дух и самочувствие. Изпълнителна власт, духовници, неправителствени организации, бизнес, местна власт и учени се обединиха около мисията възможно най-скоро да бъде направен маршрутът. С помощта на Програмата за селските райони и с пълната подкрепа на министър Порожанов, вече ремонтираме над 10 църкви и манастири в региона, заяви игуменът на църногорския манастир архимандрит Никанор. Софийската епархия ще благослови изпращането на достатъчно монаси, за да се оживят духовните обители и да се продължи вярата, увери викарият на Софийската епархия епископ Поликарп. Министерството на труда и социалната политика е готово да реализира специална програма за трудова заетост за църкви и манастири, каза заместник-министърът на труда Зорница Русинова. Специална междуведомствена работна група за развитие на поклоническия туризъм да бъде създадена в най-скоро време, настояха участниците във форума. Трябва да бъде подпомогнат и пилотният проект около Краище. Още в понеделник архимандрит Никанор ще внесе искане за това до министъра на културата Боил Банов. Дотогава той ще бъде подробно информиран, каза шефът на дирекция \"Културно наследство\" Екатерина Джумалиева. Никанор ще внесе писмо с 6 точки, които включват искания за ускоряване на отговорите относно преписките, които се отнасят по ремонти на манастирите и църквите, както и съдействие за по-бързо съгласуване на проектите, които са одобрени от програмата за развитие на селските райони. Създаването на първия маршрут за поклоннически туризъм не случайно е в Западните ни покрайнини и ще бъде с марката \"Западни Балкани\", каза главният редактор на \"Стандарт\" Славка Бозукова, която беше модератор на дискусията. Тя припомни, че форумът се провежда непосредствено след края на българското европредседателство, където основен акцент бяха разширяване на икономическото и духовното сътрудничество в страните от Западните Балкани. \"Богатото културно-историческо наследство на страната ни в момента може да бъде видяно и в Лувъра, и в Третяковската галерия\", допълни Бозукова. Тя припомни, че само преди седмица на срещата 16 плюс 1, китайският премиер е останал очарован от артефактите у нас и е призовал китайците да посетят България. Правенето на смесен маршрут, включващ църкви и манастири в България и Сърбия, е удачен начин да привлечем азиатски туристи. Министърът на туризма Николина Ангелкова вече е заявила, че ще включи Граовския поклоннически маршрут в туристическите турове.   Бизнес дамата Весела Барбукова, която е родом от Земен, първа дала идеята за създаване на поклоннически маршрут и духовен събор в област Перник още през 2015 г. \"Тогава отправната ни точка бе само Земен. Но областният управител Ирена Соколова и игуменът на Църногорския манастир архимандрит Никанор, както и бизнесът в областта, прегърнаха и надградиха идеята, която прерастна в първия Църногорски събор в сърцето на Краище. И днес аз съм най-щастливият човек\", каза Барбукова. Тя обърна внимание на факта, че за да се развива поклоннически туризъм, на първо място трябва да се оправят пътищата. Второто е дигитализация, каза още бизнесдамата и препоръча да бъдат направени повече сайтове и рекламни филми за уникалните обекти в област Перник.   Минавайки през Перник и Радомир, поклонниците могат да започнат своето  вдъхновяващо пътешествие в миналото с посещение на Земенския манастир.  Оттам пътят им ще ги отведе в Пещерския  манастир \"Св. Николай\",  почетен с дарствена грамота - хрисовул от  цар  Йоан-Александър,  както и до чудната Смировдолска обител „Св. Пантелеймон\". По-нататък ги очакват сгушеният в прегръдките на Рудина планина Горноврабчански  манастир \"Свето Възнесение Господне\" и източаващият благодатни струи на многото си чешми Чепински манастир. Следва величественият нововъзстановен Църногорски манастир със своята впечатляваща архитектура и спираща дъха панорама, заедно с лековитото аязмо и чудотворната икона на Божията Майка „Всецарица\". Привечер  омиротворен и получил вдъхновение, поклонникът ще може да поеме по  обратния път през Батановци и Перник за столицата, или да остане да пренощува и в следващите дни да продължи своето пътешествие. Очакват го Радибошкият, Жаблянският, Одранишкият, Пенкьовският, Леворечкият, Трънският, Велиновският, Билинският и Любашкият манастири – цяло съзвездие от уникални паметници на духовния творчески гений на  българите от Пернишкия регион. В Трън туристите могат да посетят популярния скален параклис на света Петка и посветената на тази много тачена в Трънския край светица  черква, където е един от рядко срещаните образи на св. Терапонтий Софийски. За него се смята, че е бил свещеник в Трън. В Брезник, където според легендата някога е бил легендарният Бреза манастир със седем престола, сега за поклонение са отворени напълно обновеният преди няколко години храм-паметник \"Св. Георги\", посветен на падналите  за Родината български войни, както и черквата \"Св. Петка\", която е призната за паметник с национално значение, но е и действаща, а  дворът й е истински археологически музей. Сред многото артефакти  могат да се видят стари каменни кръстове, някои от които с интересна пластика. Вниманието привличат и мраморните плочи, орнаментирани с розети и кипариси, които някога са служили за парапет в съборената  след Освобождението джамия. В нея може да се види и изображението на  св. Христофор с кучешка глава.   Средства за възстановяване на Кладнишкия манастир поиска кметът на Перник Вяра Церовска. След опустошителното земетресение много храмове в областта ни пострадаха, особено в Дивотино и Люлин, но най-притеснително е състоянието на Кладнишкия манастир. С поклоническия туризъм можем да върнем българите към духовността, подчерта Церовска. Тя разказа как Църногорският манастир е израснал пред очите й и от малка порутена сграда се е превърнал в духовен център. Церовска благодари за това на архимандрид Никанор.   Възползвайте се от програмите за работодатели, съветва зам.-министър Зорница Русинова Основна грижа на Негово Светейшество патриарх Неофит и на цялата Софийска митрополия е да възкреси монашеството. Това каза по време на дискусията в Църногорския манастир епископ Поликарп, викарий на Софийската митрополия. По различни програми църквата търси послушници, които могат да се посветят на монашеството. Социалното министерство дава възможности, от които манастирите могат да се възползват като работодатели, заяви  зам.-социалният министър Зорница Русинова. Тя съобщи, че в Троянския манастир вече е приключил проект по програма \"Ново работно място\", 14 души са преминали обучение и работят в светата обител. Областните управители вече имат правомощия да организират дискусии, на които да събират желанията на бизнеса за кадри. Манастирите могат да подават своите заявки чрез тях до нас, каза още Русинова. По програма „Работа\", която е за общини с безработица над средната, са предвидени 80 милиона лева. С тях ще бъде осигурена заетост на 8000 души. Има свободни места, тъй като до момента са наети 3 000. Зам.-министърът препоръча на манастирите да се включат и в ОП „Човешки ресурси\", която дава възможност на работодателите да обучават и привличат персонал от бюрата по труда за сметка на държавата. Млади хора от художествените училища пък могат да бъдат наемани по програмите за младежка заетост, за да възстановяват стенописи и да реставрират храмове, посъветва още Русинова. Монашеството създава живата връзка с поклонниците, кара ги да се връщат отново в светите обители. Затова Н. Св. Неофит поощрява и благославя както създаването на маршрут за поклоннически туризъм в Краище, така и първият Църногорски събор, заяви още епископ Поликарп. Манастирите имат екологично чиста продукция, която хората предпочитат да купуват не само защото тази храна е здравословна, но и защото е благословена, каза още епископ Поликарп. Църногорският манастир носи това име, защото в миналото нивите са почернявали от работници-монаси и послушници. Длъжни сме да възкресим това, заяви и шефът на КРИБ Перник Георги Милев.   Специална похвала за достойно служение получи земеделският министър Румен Порожанов от игумена на Троянския манастир епископ Сионий за успешното изпълнение на Програмата за развитие на селските райони. По нея бяха реставрирани десетки църкви и манастири в страната, които от десетилетия се рушаха и бяха неприветливи за подслон на българите. Епископ Сионий припомни, че благодарение на тези европари Троянският манастир е възвърнал блясъка си, построено е ново крило, изцяло ремонтиран е покривът, възстановена е библиотеката на Светата обител. По време на срещата на земеделските министри от Европа в рамките на БГ-председателството, която се проведе през април в София, с гордост бе отчетено, че България е единствената държава в ЕС, която  е защитила и изпълнила програма за възстановяване на духовните си средища. Изграждане на граничен контролно-пропускателен пункт Банкя-Петачинци поиска игуменът на Църногорския манастир архимандрит Никанор по време на дискусията. Така поклонническият туризъм ще стане трансграничен, защото ще може да се стига лесно и бързо до Погановския и Суковския манастири в Сърбия. Представители на светите обители в Западната ни съседка присъстваха на форума и настойчиво подкрепиха желанието на отец Никанор да направи поклоннически маршрут, който да свързва Западните Балкани. Много пътища до манастирите в Пернишка област бяха запуснати в годините на атеизма, каза още игуменът на Църногорския манастир. В окаяно състояние е пътят Земен-Трън. Отец Никанор поиска съдействие от Министерство на културата за разговори с АПИ и регионалното ведомство, за да започне реконструкция на трасето. Още в понеделник той ще внесе исканията си в съответните ведомства.", "date": "2018.07.13", "title": "Поклоннически туризъм тръгва от Граово (ОБЗОР)"}
{"url": "http://standartnews.com/balgariya/borisov_otchete_predsedatelstvoto_tova_beshe_izpitanie_za_evropeyskata_ni_identichnost-373607.html", "text": "Първото ни председателство беше изпитание за европейската ни идентичност - показахме отговорност и професионализъм в работата ни за европейската кауза. Това каза от парламентарната трибуна министър-председателят Бойко Борисов в доклада си за европредседателството, предаде агенция „Фокус\". „Българското председателство приключи. Резултатите, които постигнахме показват нашата отговорност, професионализъм и способността ни да работим за европейската кауза\", каза Борисов. Той отчете, че слоганът на председателството „Съединението прави силата\" е смисълът на европейската кауза. По думите му това е първото председателство за нашата страна след приемането ни в ЕС и изпитание за европейската ни идентичност. „Искам да благодаря на всички министри и експерти от администрацията в София, както и на тези, които работиха в Брюксел\", каза Борисов и подчерта, че те са били изцяло ангажирани със заложените политики и законодателните досиета. „Започнахме със 105 отворени законодателни досиета и то преждевременно, защото преди нас трябваше да е Великобритания. Равносметката - 46 постигнати споразумения\", каза премиерът и поясни, че 39 законодателни досиета са придвижени напред. Борисов изброи, че по време на председателството ни страната е постигнала 58 заключения на Съвета, 1 заключение на председателството и 17 доклада за напредъка. Българското председателство осигури плавен старт за преговорите за следващата Многогодишна финансова рамка Българското председателство осигури плавен старт за преговорите за следващата Многогодишна финансова рамка, каза още той „Работата по задълбочаване на икономическия и паричен съюз бе сред основните ни приоритети\", посочи той. „Бяха преодолени различия между страните членки и бе постигнат дългоочаквания общ подход по Банковия пакет\", коментира Бойко Борисов. „Работихме за прекратяване на дискриминационните практики спрямо потребители, които разделят Изтока и Запада в ЕС\", заяви премиерът. „Ключово постижение бе приключването на работата по предложението за командироването на работниците\", обяви Борисов. „Успяхме да постигнем споразумение по три регламента, свързани с полицейското и съдебното сътрудничество\", обясни той. „Председателството ни надхвърли заложената цел по киберсигурността\", каза още премиерът. Обединихме европейските партньори за продължаване на диалога с Турция и намалихме напрежението, което е ключово за общата ни сигурност, каза от парламентарната трибуна премиерът Бойко Борисов. Премиерът обърна внимание и на темата за миграцията и охраната на външните граници. „На базата на опита ни успяхме да обединим нашите европейски партньори за продължаване на диалога с Турция\", обясни Борисов. Той визира срещата във Варна между ЕС и турския президент Реджеп Тайип Ердоган. „Европейският съвет потвърди, че Турция остава ключов партньор\", каза министър-председателят. По думите му това е резултат, който е намалил напрежението между партньорите и се явява ключов за общата европейска сигурност. Премиерът допълни, че като знак на Председателството ни е била европейската перспектива на Западните Балкани. Постигнатите резултати по време на Председателството не са политически ПР, а политическа реалност за развитие на региона и на Европа, каза Борисов. „Работата ни не приключва сега- продължава по време на Австрийското председателство\", посочи той. „Приветстваме приоритетите на Австрийското председателство, защото само заедно можем да постигнем напредък\", заяви той. „Благодаря на парламента за добрата работа и сътрудничеството\", се обърна той към депутатите. „Да не изпускаме историческия шанс да наградим европейското доверие към България\", призова премиерът. Със 183 депутати в зала започна пленарното заседание, на което премиерът Бойко Борисов представя доклада за Председателството. В пленарна зала с премиера са всички министри от кабинета „Борисов 3\". По време на парламентарния контрол Бойко Борисов ще отговори на въпрос на лидера на БСП Корнелия Нинова за въпросите на миграцията в България и Европа.", "date": "2018.07.13", "title": "Борисов отчете председателството: Това беше изпитание за европейската ни идентичност"}
{"url": "http://standartnews.com/biznes/fibank_e_lyubima_marka_na_balgarite-373629.html", "text": "В навечерието на своята 25-та годишнина Fibank бе отличена като „Любима марка на българите\". Призът е в категория „БАНКИ\" на единствената потребителска класация у нас - „ЛЮБИМИТЕ МАРКИ\". Банката събра най-много потребителски гласове във финалния кръг на класацията и завоюва престижното отличие за трети път от създаването на класацията. Конкурсът се провежда за десета поредна година от списание Business Lady. „ЛЮБИМИТЕ МАРКИ\" е уникална потребителска класация, основана единствено върху мнението и нагласите на потребителите.  Те имаха възможност чрез гласуване сами да изберат своя фаворит във всяка една от категориите. През тази година победителите бяха определени с гласовете на над 42 000 души. Fibank бе класирана и в призовата тройка в още две категории - „ЛЮБИМ РАБОТОДАТЕЛ\" и „ИНОВАТИВНИ МАРКИ\". Отличието „Любима марка на българите\" е показателно за услията, които банката полага вече 25 години да бъде близо до своите клиенти, като им предлага най-съвременните и гъвкави финансови решения. През годините Fibank се утвърди като доверен партньор на българския бизнес и домакинства. По повод своя 25-ти рожден ден банката е подготвила и широка гама специални предложения към клиентите си.", "date": "2018.07.13", "title": "Fibank e любима марка на българите"}
{"url": "http://standartnews.com/biznes/sivata_ikonomika_u_nas_spadnala_do_25_prez_2017_godina-373616.html", "text": "Със стабилните 3,07% намалява сивата икономика през 2017 г. и достига ниво от 25,22% при 28,29% през 2016 г. Данните са на база на композитния индекс \"Икономика на светло\", поддържан от Асоциацията на индустриалния капитал в България (АИКБ), като за 2016 г. се отчита дял от 71,71% на законния бизнес, докато през 2017 г. индексът е нараснал до 74,78 на сто. Данните бяха представени проф. Стефан Петранов, ръководител на екипа, създал индекса, и Васил Велев, председател на УС на АИКБ. Проф. Петранов уточни, процентите сива икономика означават сиви практики и честота на явлението и то приблизително отговаря на дела на БВП. С достатъчна точност може да се твърди, че делът на сивия сектор у нас е 25%, заяви председателят на УС на АИКБ Васил Велев. Велев съобщи , че през 2010 г., когато започва изследването, делът на сивата икономика, измерена по този начин, е бил 35 процента. Секторите \"туризъм\", \"строителство\", \"селско стопанство\", \"търговия\", \"услуги\" са отчетени значими стойности на сивия сектор, за разлика от \"машиностроенето\", \"енергетиката\", \"електроника\", \"електротехника\" и \"металургия\". Колкото е по-голямо предприятието, толкова е по-малка вероятността за сиви практики. Същото важи и за доходите - колкото един сектор е по-рентабилен и с високи възнаграждения,  по-рядко се срещат сиви практики, коментира Велев. Причини за положителните тенденции на намаляване на дела на сивата икономика са финансовата и икономическата стабилност, мерките за подобряването на бизнес средата и ръстът на световната икономика, което се отразява в увеличаване на обема на износа . Липсата на работна ръка, на реформи в ключови сектори - \"здравеопазване\", \"защита на конкуренцията\", \"правосъдие\", \"вътрешен ред и сигурност\", както и новото административно повишаване на минималната заплата, са сред причините, задържащи засилването на положителните тенденции в изменението на индекса, според изследването. Принос към тази тенденция имат и световните търговски конфликти, очертаващите се тенденции \"Европа на две скорости, продължаващите санкции на ЕС срещу Русия.", "date": "2018.07.13", "title": "Сивата икономика у нас спаднала до 25% през 2017 година"}
{"url": "http://standartnews.com/biznes/potrebitelite_izbraha_hisar_za_lyubima_marka-373638.html", "text": "Лидер за 4ти път в категория „Бутилирана вода\" на  единствената потребителска класация у нас „Любими марки\" е „Хисар\". Минерална вода «Хисар» се използва от преди повече от 2000 години. Това е водата, която са пили императори и царе. Траки, византийци, славяни и българи предават през вековете на възход и разруха славата на целебната вода. Не случайно в града на здравето-Хисаря е основано първото предприятие за бутилиране на минерална вода у нас, а сведенията за същото водоналивно предприятие датират от времето на цар Борис III. Марката с дълга история е добре позната на българския потребител и е неотменна част от неговия избор. «Хисар» е предпочитаната вода у нас според близо 5 000 от гласувалите в класацията, като след нея се нареждат «Михалково» и «Бачково». Приза за «Хисар» прие Бойка Модева като сподели: «Отличието ни е още по-ценно, защото показва емоционалното отношение и привързаност към бранда!Благодарни сме на всички, които ни вярват и предпочитат, осъзнаваме отговорността да ставаме все по-добри, защото нашите потребители го заслужават!» „Любими марки\" е уникална потребителска класация, основана само и единствено върху мнението и нагласите на потребителите. По този начин \"ЛЮБИМИТЕ МАРКИ\" представлява не експертното, а потребителското мнение за брандинга. В десетото юбилейно издание на класацията тази година участваха над 42 000 потребители, а за финалисти в Топ 3 се бориха 350 марки в общо 35 категории.", "date": "2018.07.13", "title": "Потребителите избраха \"Хисар\" за любима марка"}
{"url": "http://standartnews.com/balgariya/81_000_badeshti_pensioneri_shte_poluchat_uvedomitelni_pisma_ot_noi-373609.html", "text": "Националният осигурителен институт (НОИ) ще изпрати 81052 персонални уведомителни писма до всички осигурени лица, които през 2019 г. навършват изискуемата от Кодекса за социално осигуряване (КСО) възраст за пенсиониране и на които не е отпусната пенсия за осигурителен стаж и възраст при условията на ранно пенсиониране, съобщиха от институцията. Освен информация за осигурителните им права,  в писмата са посочени и документите, които всеки следва да представи заедно със заявлението за отпускане на пенсия. Такава кампания НОИ прави за втора поредна година – през 2017 г. лични писма получиха 82 782 души. Целта на уведомяването е да бъде осигурено достатъчно време на бъдещите пенсионери да се погрижат за набавянето и оформянето на всички необходими документи във връзка с излизането им в пенсия. Това не само осигурява спокойствие на лицата при подготовката на пенсионирането, но и оптимизира самото пенсионно производство. През 2019 г. изискуемата за жените възраст за придобиване право на пенсия за осигурителен стаж и възраст е 61 години и 4 месеца, а за мъжете – 64 години и 2 месеца. Правото на пенсия се придобива при наличие на 35 години и 8 месеца осигурителен стаж за жените и 38 години и 8 месеца осигурителен стаж за мъжете. Необходимо е обаче и двете изисквания (за навършена възраст и за придобит осигурителен стаж) да са изпълнени едновременно. Националният осигурителен институт препоръчва на осигурените лица да се снабдят с персонален идентификационен код (ПИК), издаден от НОИ. Такъв код те могат да получат във всяко териториално поделение на институцията. ПИК предоставя лесен и удобен начин за ползване на редица електронни и административни услуги през интернет страницата на НОИ, както и позволява на потребителите да проследят осигурителната си история в Регистъра на осигурените лица.", "date": "2018.07.13", "title": "81 000 бъдещи пенсионери ще получат уведомителни писма от НОИ"}
{"url": "http://standartnews.com/balgariya/karadaya_predsedatelstvoto_e_na_balgariya_a_ne_na_gerb-373612.html", "text": "Война между институциите и задълбочаването й, отстъпление от евроатлантизма и засилване на ксенофобията и омразата - така видя шестте месеца на европредседателството в София лидерът на ДПС Мустафа Карадайъ. \"По време на Председателството войната между институциите получи нов импулс. Разделението и противопоставянето в обществото - също. Омразата и ксенофобията достигнаха поредния връх\", каза той. \"Демонстрира се отстъпление от евроатлантическата ориентация на страната\", упрекна още Карадайъ. Лидерът на ДПС не пропусна да напомни на управляващите: \"Председателството е на България, а не на управляващата партия. Ние сме опозиционна партия на това управление, но не на Председателството\". На финала на изказването си лидерът на ДПС наблегна на непреходността на нуждата от заедност в обществото.", "date": "2018.07.13", "title": "Карадайъ: Председателството е на България, а не на ГЕРБ"}
{"url": "http://standartnews.com/balgariya/predlagat_vavezhdane_na_uikend_vinetka-373602.html", "text": "Въвеждане на уикенд винетка, която да важи от 12 часа в петък до полунощ в неделя, предвиждат изменения и допълнения на Закона за пътищата. Текстовете са подготвени от депутати от ГЕРБ, съобщава NOVA. Идеята е ползването на пътищата в страната да се плаща на база изминато разстояние за автобусите и камионите, а леките и лекотоварните автомобили с обща маса до 3.5 тона да плащат на база време. Цените не са посочени. Те трябва да се определят от Министерския съвет. Кабинетът ще реши и кои пътища да бъдат платени.", "date": "2018.07.13", "title": "Предлагат въвеждане на уикенд винетка"}
{"url": "http://standartnews.com/balgariya/kakvo_se_sluchva_s_mazha_koyto_razbra_ot_facebook_che_e_izdirvan_ot_politsiyata_i_si_ostavi_nomera-373605.html", "text": "Издирваният от месеци престъпник Красимир Тончев, който даде на СДВР телефонния си номер и им каза къде се намира все още живее и работи необезпокоявано в Германия. След като през март столичната полиция публикува около 50 снимки на хора с влезли в сила присъди, които са обявени за издирване и Тончев написа коментари под своята, от МВР се свързаха с него. Търсеният мъж разказа пред Дарик, че след телефонното обаждане на публикувания от него номер, полицията не го е търсила. На 28 март във фейсбук страницата си СДВР публикува общо 56 снимки на хора с влезли в сила присъди, които се издирват. Още в същия ден Красимир Тончев, който е сред търсените от МВР написа телефонният си номер под своята снимка и коментира, че няма от какво да се притеснява. Почти 4 месеца по-късно снимките от фейсбук страницата на СДВР ги няма. В сайта на вътрешното министерство обаче в списъка с укриващите се и издирвани хора Тончев все още може да бъде открит. Всъщност с него можеш да се свържеш и на същия телефонен номер, а и да го намериш на същия адрес в Германия, където беше и през март. Укриващият  се и „избягал\" от правосъдието мъж разказва, че никой не го е търсил и притеснявал повече. \"Нищо не се е случило. Няма какво да кажа... При тях е пълен батак. Не съм си сменял номера, не съм се крил по никакъв начин\", каза Красимир Тончев. Той  разказва, че няма никакви проблеми с полицията в Германия. Споделя, че дори си е регистрирал автомобил.\"Естествено, че им казах къде се намирам. Имам адресна регистрация, не съм бездомник, работя...\", посочва мъжът.", "date": "2018.07.13", "title": "Какво се случва с мъжа, който разбра от Facebook, че е издирван от полицията и си остави номера?"}
{"url": "http://standartnews.com/balgariya/srabskata_tsarkva_napadna_balgarskata_zaradi_makedonskata-373636.html", "text": "Сръбската православна църква (СПЦ) и Българската православна църква (БПЦ) са си разменили писма относно инициативата на Македонската православна църква – Охридска архиепископия (МПЦ-ОА), която потърси признаване на автокефалността си от България. Специализираният сайт Religija.mk е получил копие от текста, изпратен от сръбския патриарх Ириней до българския патриарх Неофит, информира Фокус. Писмото започва с припомнянето, че СПЦ е приела с голяма загриженост писмото от 14 декември 2017 г., в което Синодът на БПЦ информира сръбските владици за инициативата. В текста, публикуван ексклузивно от сайта, Ириней използва обидни думи към МПЦ-ОА. От него може много лесно да се заключи какво е отношението сръбските архиереи към македонските владици и МПЦ-ОА, но и към Македония, която се споменава с временно си име в тескта – БЮРМ. Същевременно чрез писмото Ириней открито заплашва българския патриарх Неофит, че предприетите стъпки на БПЦ може да се отразят негативно на двустранните отношения. „Ние сме не по-малко изненадани от решението на Вашия Светия синод, че Българският патриарх е „напълно наясно за свещен дълг\", след като „Македонската православна църква признава БПЦ Майка-Църква\". Не се съмняваме в искреността на Вашата декларация, че „Българската патриаршия никога не е била безразлична към страданията на Македонската православна църква\", а по подобен начин, следвайки нашата собствена съвест и задължение към Църквата, ние трябва да Ви напомним, че сте избрали неканоничен начин за лечение на страховитите рани на Тялото Христово с намеса във вътрешните работи на друга сестринска църква - Сръбската православна църква, и с нарушаване на всеправославния консенсус във връзка със скопската схима, консенсус, с който и Вие сте съгласили преди повече от половин век. Представете си как бихте се чувствали Вие и как биха реаиграли, ако някоя православна църква, може и Сръбската православна църква, във време на голяма криза заради схизма във Вашата църква, реши, без да Ви попита и без да уважава Вашата каноничната юрисдикция, да заяви, че се чувства призвана да помогне на българските схизматици да получат, без покаяние и без никакво преразглеждане на тяхното схизматично „кредо\", на техния нормален каноничен статут, и че има право да „посредничи\" въз основа на факта, че схизматичната църква е готова да признае една от православните църкви - например Сръбската православна църква, за своя Майка-Църква (като майките не могат да се избират!)?\", се казва в писмото, представено от редакцията. В продължение на писмото Сръбският патриарх разказва историята на СПЦ за църковния спор с Македония, наричайки случая „схизма на Православната църква в Македония, причинена от принуда и решение на комунистическата власт\", по-късно в същото писмо Синодът споменава Македония като БЮРМ. „Майчинската грижа на Сръбската православна църква, любовта към добрия и благочестив верен народ на Бившата югославска република Македония, се вижда в дългогодишните усилия да се преодолее схизмата и да се установи повторно желаното църковно единство. Постигнатото решение - споразумението от Ниш от 17 май 2002 г., гарантираше широката автономия на Православната църква в БЮРМ, оставяйки „окончателното решение за бъдещия всеправославен събор според приетия каноничен ред на Православната църква\". Схизматиците, под натиска на политическите фактори в БЮРМ, отхвърлиха подписания договор, се казва още в писмото на Сръбския патриарх до България. „Ваше Светейшество, бихме искали с това да Ви предупредим, че подкрепата на Българската православна църква за схизматиците от Бившата югославска република Македония, под предлог, че те се обръщат към Българската патриаршия като „своя Майка-Църква\", може само да навреди на отношенията ни и на единството на православната общност като цяло. Затова изискваме от Вас да изтеглите решението на Светия Синод на Вашата църква, за да не бъде прието решение, което би имало безпрецедентни последици за бъдещите отношения на нашите две църкви. С надеждата, че Вие, с пълно съзнание за Вашата отговорност, ще оттеглите неканоничното решение, Ви желаем всичко добро. Прилагаме кратък анализ на Вашата неблагословена инициатива от църковна и канонична гледна точка\", се казва в края на писмото, изпратено на 17 април 2018 година.", "date": "2018.07.13", "title": "Сръбската църква нападна Българската заради Македонската"}
{"url": "http://standartnews.com/balgariya/zatvaryat_tsentara_na_sofiya_vdigat_avtomobili_zaradi_golyamoto_miene-373614.html", "text": "От днес затварят центъра на София заради голямото годишно миене на улиците. Централните части на столицата ще се почистват поетапно в продължение на седмица. От Столичният инспекторат вече разлепват информативни списъци в центъра за това кои карета, кога ще бъдат затваряни. За шофьорите е важно да знаят, че ако са паркирали на място, което предстои да бъде измито, то автомобилът им ще бъде преместен. Няма да търпят санкции, но сами ще трябва да се информират къде е била преместена колата им. Информация къде ще бъде извършвана почистваща дейност може да бъде открита на интернет страницата на Столичния инспекторат. Успоредно с миенето, ще бъдат почистени и строителните отпадъци в участъците, както и всички предмети, които загрозяват облика на столицата. Очаква се през следващата седмица столичани да бъдат затруднени с придвижването, но от Общината обещават, че след почистването, центърът ще блести.", "date": "2018.07.13", "title": "Затварят центъра на София, вдигат автомобили заради голямото миене"}
{"url": "http://standartnews.com/balgariya/operatsiya_na_mvr_bori_konventsionalnata_prestapnost_v_tsyala_balgariya-373619.html", "text": "Мащабна специализирана полицейска операция по противодействие на конвенционалната престъпност и опазване на обществения ред се провежда на територията на страната. В нея освен полицейските сили на областните дирекции са включени и служители на Дирекция „Жандармерия. Това съобщиха от пресцентъра на МВР. През вчерашния ден планирани действия са извършени на териториите на ОДМВР-София и Перник. В хода на операцията служителите на ОДМВР-София и жандармеристи са проверили общо 1715 лица и 1060 МПС. Задържани са 77 души, издирените са шестима. За констатирани административни нарушения са съставени 309 акта. Проверки са извършени в 22 пункта за черни и цветни метали, 27 заложни къщи и 22 автоморги, автосервизи и депа. На територията на РУ-Ботевград са проверени 470 лица и 215 МПС. Съставени са 38 акта за установени административни нарушения. Задържани са 18 души. Установени и задържани са и двама, обявени за общодържавно издирване, които са предадени на инициатора на издирването. Множество нарушения са констатирани по време на операцията в два пункта за изкупуване и съхранение на отпадъци от черни и цветни метали в Самоков и с. Райово. При проверките, извършени съвместно със служители на икономическа полиция в ОДМВР-София и РИОСВ, е установено, че площадките не отговарят на изискванията и са допуснати нарушения при воденето на документацията, за което са съставени констативни протоколи. В друг инспектиран обект в Самоков - за преработка и съхранение на дървесина, е установено несъответствие в електронния дневник по отношение на наличната дървесина. Съставен е констативен протокол. В рамките на спецоперацията на територията на РУ-Самоков са проверени общо 512 лица и 395 МПС; съставени са 61 акта за установени административни нарушения; задържани са 14 души. На територията на РУ- Костенец, при извършените съвместни проверки от служители на ОДМВР- София, РУ- Костенец, Зонално жандармерийско управление- София, Регионална дирекция по горите и общинската администрация, на осем адреса в с. Костенец е установено съхранение на общо 30 кубика дърва за огрев без контролна горска марка и документи за законен произход. Съставени са девет акта по Закона за горите и незаконно добитата дървесина е иззета по надлежния ред. От служители на РУ- Правец, при проверка в къща в с. Видраре, са установени и иззети общо 14.5 литра алкохол, разпределен в 29 половинлитрови пластмасови бутилки, без български акцизен бандерол. Материалите по случая са подготвени за изпращане в Митница- Столична за реализиране на административно- наказателна отговорност. В рамките на проведената на територията на Пернишка област операция смесените екипи са извършили проверки и в седем автоморги, за констатирани нарушения са издадени четири констативни протокола с предписания към собствениците.", "date": "2018.07.13", "title": "Операция на МВР бори конвенционалната престъпност в цяла България"}
{"url": "http://standartnews.com/balgariya/mestyat_chak_za_yuni_izpitite_za_gimnaziya-373631.html", "text": "Държавата за първи път размества изпита за гимназии след седми клас и матурите, които досега се провеждаха в две еднакви дати. Държавният зрелостен изпит за абитуриентите съгласно разговорите на новия Отраслов съвет в МОН матурата ще бъде предвидена за стандартните часове на 19 и 21 май. Новият изпит за гимназии обаче се планира чак за 17 и 19 юни, когато хлапетата ще държат тестове по български и математика. Идеята е децата да усвоят напълно материала от новите учебни програми и едва тогава да се явят на тест. До момента те се класираха, преди още да са получили дипломи. Доскоро квесторите търчаха по две различни матури - за кандидат-гимназисти и абитуриенти. Идеята за изпит през юни бе предложена още преди няколко години, но не срещна привърженици. В момента Отрасловият съвет на МОН работи и върху варианта всички дейности по приема на деца в гимназии да бъдат приключени още през юли, за да могат учителите да излязат в отпуск през август. Четири ваканции е определило през следващата година просветното министерство за учениците. Есенната е между 2 и 6 ноември, а по Коледа децата ще почиват 11 дни -  от 22 декември до първи януари.  Четири дни ще продължи междусрочната  ваканция, която ще трае от 2 до 5 февруари. Пролетната ваканция ще трае ден по-малко  от изминалата учебна година - девет дни, от 31 март до 7 април. Само абитуриентите ще изкарат три дни ваканция, защото приключват училище на 24 май.", "date": "2018.07.13", "title": "Местят чак за юни изпитите за гимназия"}
{"url": "http://standartnews.com/balgariya/chudodeyni_ikoni_nosyat_blagodat_v_obitelta-373626.html", "text": "На 2 май 2016 г. в Църногорския манастир беше интронизирана иконата на Божията Майка \"Всецарица\". Тя е копие на едноименната чудотворна икона, която се намира в съборния храм на Ватопедския манастир в Света гора. Образът на Божията Майка \"Всецарица\" (\"Панта́наса\"- гр. ) има удивителната способност и особената благодат от Бога да помага на страдащи от злокачествени заболявания, на измъчвани от нечисти сили, от наркотични зависимости. За тази харизма, често преминаваща и върху копия на иконата, свидетелстват много изцеления, станали в Гърция, Русия, България и другаде, обичайно последвали след прочитане на \"Молебен канон на Пресвета Богородица пред Нейната икона \"Всецарица\", съставен от светогорския манастир Ватопед. В Църногорския манастир позлатеното копие в уголемен размер на оригиналната чудотворна икона се пази в специален параклис непосредствено до старата манастирска църква. Този свят образ заради тежко заболяване на близък до манастира човек. Игуменът архимандрит Никанор видял копието при майстор на икони в Солун и помислил, че е добре тази икона да я има в манастира. Почти на мига се намира дарител, който да плати нужната сума за иконата и без бавене, въпреки че обичайната процедура изисква време, тя е осветена при оригиналната ватопедска икона „Всецарица\". По щастлива случайност, или по-скоро по Божия промисъл, освещаването на иконата в манастира \"Ватопед\" е заснето на видео и може да се види на сайта на манастира, на страницата му във Фейсбук и на канала му в платформата за споделяне в YouTube. свързвани с иконата в манастира. За тях свидетелстват хора, дошли да благодарят за облекчаването на телесни или духовни страдания. Някои собственоръчно ги записват в оставената до иконата тетрадка. Едно от първите свидетелства е още от първите дни на пристигането й. \"На скенер ми откриха тумор в белия дроб с размер около половин сантиметър в диаметър. Лекарите решиха, че може да ме оперират и насрочиха операция. Докато чаках да дойде денят, бях пуснат в отпуск от болницата. Точно по това време в столичната катедрала \"Св. Александър Невски\" за поклонение беше изложена иконата на Богородица Всецарица и аз горещо се молих пред нея да ми помогне да се справя с болестта. После иконата дойде в манастира и аз я последвах, за да продължа да се моля. В деня, когато трябваше да ме оперират, бях приготвен за операцията и чаках да започне, но за голяма моя почуда Мисля, че Света Богородица ми помогна. Вярвайте и тя ще помогне и на вас.\" Това е разказал на малко листче Валери Кръстев и за достоверност е оставил своя телефонен номер. За станало чудо свидетелства и столичанинът Петър. Възрастният мъж бил с оперирана простата и се налагало доста време след операцията да ползва памперс. Това го угнетявало и наред с физическите страдания, изпитвал срам от себе си, че се изпуска като бебе. В манастира той дошъл повече на екскурзия, но по пътя научил за чудесата, ставали с помощта на Всецарица и за лечебните свойства на водата от манастирското аязмо. Помолил се пред иконата, налял си вода от аязмото и се прибрал у дома. Десетина дни след това човекът се върнал в манастира с дарове и вече без памперс. В тетрадката до иконата хората пишат за какво се молят, изброяват имената на близките си и искат за тях здраве и благодат, пожелават мир и любов и изразяват възторг от възстановената света обител. В манастира всяка година на 2 май иконата се почита с празнична света Литургия  и литийно шествие, предхождани от всенощно бдение. При възможност в събота пред \"Всецарица\" се чете специално написаният за нея канон. За църквата \"Св. Пантелеймон\" в скита на манастира в земенското село Смиров дол беше дарено известна като \"Иверска\". Иконата е дар от спомоществовател на манастира, пожелал анонимност, и е осветена в Иверския манастир на Света гора от игумена му архимандрит Натанаил. Филм за това направи екип на телевизионното предаване \"Вяра и общество\". Сега иконата е поставена отляво пред иконостаса за вечно поклонение и за благословение. В този храм е и подарена от гърци благодатна икона на св. Пантелеймон. Манастирът се посещава целогодишно от много хора. Мнозина от тях нямат предварителна подготовка и не са запознати с това какво ги очаква. Нагласата им е да запалят свещи за здраве на живите и в памет на починали близки, но културата да се поклонят на светите образи на светиите и на чудодейните икони имат само някои. Случва се мъже и жени да влязат в параклисчето при \"Всецарица\" и да не знаят какво да правят. Въпреки учтивото писмено предупреждение, че иконата само се докосва благоговейно с устни и не се пипа с ръка, все се намира някой да залепи потна длан върху стъклото и да си \"наточи\" енергия, без да се замисля, че след него друг ще я целува.  Не се замислят и дамите с червило на устните, които оставят ярка целувка на светинята.  Но има и хора, запознати с общоприетите практики  да се правят кръстни или земни поклони и тогава иконата да се докосне с устни, а встрани да се промълви и посветената на нея Молитва: О, Всеблага, досточудна Богородице, Пантанаса, Всецарице! Не съм достоен да влезеш под моя покрив! Но като добросърдечна Майка на милостивия Бог, кажи дума, за да се изцели душата ми и да укрепне немощното ми тяло. Защото имаш непобедима власт и нито една Твоя дума не ще остане безсилна, о, Всецарице! Ти се помоли вместо мен, Ти ме измоли вместо мен. За да прославям преславното Ти име сега и винаги и във вечните векове. Амин.", "date": "2018.07.13", "title": "Чудодейни икони носят благодат в обителта"}
{"url": "http://standartnews.com/balgariya/darzhavata_finansira_rekonstrutsiyata_na_oshte_nyakolko_yazovira_zaradi_problem_s_piteynata_voda-373621.html", "text": "Министър на регионалното развитие и благоустройството Николай Нанков каза по време на парламентарния контрол, че през следващите седем-осем години за няколко ключови язовира в страна трябва да се осигури финансиране заради задълбочаване на проблема с недостига на питейна вода. Сред тях са язовирите \"Нейковци\", \"Кюстендил\", \"Черни осъм\". За язовир \"Нейковци\" има изготвен технически проект, внесен през май в министерството и приет от техническия експертен съвет в началото на юли. Строителството на обекта, пречиствателната станция за питейни води и прилежащата към съоръжението инфраструктура отпадна през 2014 г. от споразумението със Световната банка за финансиране по различни причини, сред които и забавяне на процедури. При осигуряване на бъдещо финансиране от СБ за следващ период, за което има индикации, министерството ще разполага с техническата документация за издаване на разрешението за строеж и за изготвяне на тръжни документи за провеждане на обществена поръчка за избор на строител, каза министърът. В отговор на друг депутатски въпрос Николай Нанков каза, че с решение на правителството от 2017 г. Агенцията \"Пътна инфраструктура\" има ангажимент към поддържане на 2959 километра републикански пътища, основно от TNT мрежата, от различни класове, за улесняване на военната мобилност. От тях магистралите са 882 километра. С Министерството на обраната през тази година е съгласуван план за организация на дейността при оказване на поддръжка на страната домакин на сили на НАТО, каза министърът. По думите му пътищата са в добро технико-експлоатационно състояние и са подходящи за придвижване на съответните военни части и оборудване. Проблеми, които не са от днес и вчера, има по някои мостове, допълни министърът и посочи, че планово те се ремонтират според възможностите на бюджета.", "date": "2018.07.13", "title": "Държавата финансира реконструцията на още няколко язовира заради проблем с питейната вода"}
{"url": "http://standartnews.com/balgariya/dzhaz_pevitsa_se_vklyuchi_v_kampaniya_topal_obyad-373633.html", "text": "Джаз певицата Мирослава Кацарова беше гост на кампания „Топъл обяд\" на Ортодоксалния орден на Хоспиталиерите и раздаде храната на нуждаещите се пред болница „Медлайн\" в Пловдив. На 13-и петък на мен ми върви, заяви изпълнителката, която тази година за 17-и пореден път организира пловдивския Джаз фест (31 октомври-3 ноември 2018 г.). За откриването от Ню Йорк пристига бразилката Елиане Елиас, в последната вечер почитателите на джаза ще се насладят на изпълненията на Ян Гарбарек груп, а сред участниците са Теодосий Спасов и Влатко Стефановски, които излизат на сцената на 1 ноември. На хората, дошли пред лечебното заведение, Мирослава пожела здраве и припомни, че човек е млад, докато се чувства така и се възприема по този начин. „Изпитвам милост към възрастните, защото у нас политиката спрямо тях е убийствена. Това е една от причините да подкрепям кампании като „Топъл обяд\", заяви Кацарова. Ортодоксалният орден постоянно помага на социално слаби не само като осигурява храна, но и с редовни безплатни медицински прегледи по малките населени места. \"Идеята ни е да им покажем, че не са забравени и има заможни граждани обърнати към техните нужди и загрижени за оцеляването им\", коментира доц. Невен Енчев.", "date": "2018.07.13", "title": "Джаз певица се включи в кампания „Топъл обяд\""}
{"url": "http://standartnews.com/balgariya/v_onkologiyata_v_sofiya_spasiha_bremenna_zhena_s_rak_na_babreka-373611.html", "text": "Бременна жена на 37 години с тумор на бъбрека спасиха специалистите от Клиниката по урология на УСБАЛО. Пациентката е в добро състояние, съобщават от болницата. Жената е била в 20-та гестационна седмица, когато медицинските специалисти откриват туморна формация с размер 17 см. Тя избутва в краниална посока левия бъбрек, като притиска уретера и причинява задръжка на урина в бъбрека. Находката се потвърждава и от компютъртомографското изследване на коремните органи. След консултация с акушергинеколози, които наблюдават бременността и екип от уролози и онколози се достигна до решение за отстраняване на туморната формация по оперативен начин. Направихме срединна лапаротомия, с помощта на ултразвуков инструмент постигнахме максимално щадящо отстраняване на туморната формация заедно с левия бъбрек, обясни проф. Красимир Нейков, ръководител на Клиниката по урология в УСБАЛО. Кръвозагубата от интервенцията е била едва около 150 мл. По време на операцията не са настъпили усложнения за плода или пациентката. Хистологичният вариант на тумора показа светлоклетъчен карцином на бъбрека, решението на онкокомисията е пациентката да се наблюдава на всеки 2-4 месеца по отношение на онкологичното заболяване, без добавяне на допълнителна терапия, каза проф. Нейков. Жената е насочена към акушер-гинеколог за по-нататъшно наблюдение.  Това е третата бременност на пациентката, като предишните две са преминали успешно.", "date": "2018.07.13", "title": "В онкологията в София спасиха бременна жена с рак на бъбрека"}
{"url": "http://standartnews.com/balgariya/kulturniyat_ministar_dovolen_ot_arheologicheskite_razkopki_kray_rupite-373606.html", "text": "„Хераклея Синтика е ключов обект за целия регион. В съчетание с Рупите, с магистралата съм сигурен, че мястото има сериозно бъдеще и потенциал за развитие на културен туризъм. Благодаря на кмета на град Петрич, който съдейства. Благодарение и на подкрепата от премиера виждаме, че има много смисъл да се разкрие всичко и нещата отиват генерално към обект, който няма да има аналог\", обяви министърът на културата Боил Банов вчера по време на инспекция на разкопките на античния град Хераклея Синтика в м. Рупите край Петрич. Той се запозна на място с резултатите от археологическите проучвания и разговаря с ръководителя на обекта доц. д-р Людмил Вагалински, директор на НАИМ към БАН, както и с екипа, който прави разкопките. По-рано тази година Министерски съвет отпусна 100 000 лв. за продължаване на работата на Хераклея Синтика. Вагалински разказа, че е разкрита голяма част от форума на града от IV век, документирано е и наличието под него на по-стар форум, вероятно от II век, като в източния край на по-късния форум е открит и входът на масивна сграда, съперничеща по размерите си на откритата по-рано гражданска базилика. Намерен е втори императорски надпис, вероятно от III век, чието възстановяване и разчитане предстои, както и изключително красиви капители от II век, използвани повторно за форума два века по-късно. Открит е масивен канал, напомнящ друг в ъгъла на гражданската базилика. Това са само малка част от акцентите на постигнатото през тази година. С оглед на резултатите, които са наистина впечатляващи, министър Банов заяви, че ще търси начин да бъдат осигурени средства за продължаване на работата до края на септември. Отговорните институции пък ще осигурят до края на годината да бъде асфалтиран пътят от местността Рупите до Хераклея Синтика, за да бъде улеснен достъпът на туристите, които и сега са многобройни. „Има смисъл целият сезон да се работи тук\", подчерта Банов. Той заяви, че ще проведе разговори с колегите си да се съчетаят усилията и интересите, така че да се върви към социализиране на обекта, тъй като Хераклея Синтика е ключов за целия регион. На въпрос от медиите относно разкопките край село Покровник министърът на културата съобщи, че се върви по процедурите. „За нас е важна логиката на обекта и как ще се развива в бъдеще. Очакват се тепърва интересни находки. Имайте предвид, че културата е нещо, което се прави бавно, устойчиво, тя е много години назад и с тенденция много години напред. Нещата трябва да се случват категорично и ясно. Има си експертна комисия, СЕСОНКЦ, ще приемем всяко решение на експертите\", посочи министър Банов.", "date": "2018.07.13", "title": "Културният министър доволен от археологическите разкопки край Рупите"}
{"url": "http://standartnews.com/balgariya/remontirat_patya_mezhdu_sofiya_i_botevgrad_shofyorite_da_vnimavat-373598.html", "text": "Започва ремонт на път I-1 София - Ботевград през Витиня. Участъкът е алтернативен маршрут за камионите над 12 тона при извършващите се в момента аварийно-възстановителни дейности по съоръженията на автомагистрала „Хемус\", съобщават от Агенция „Пътна инфраструктура\" (АПИ). През пролетта отделни участъци бяха изкърпени, но заради интензивния трафик и дъждовете в последните седмици се отвориха дупки в отсечките, които не са обновявани. Днес се работи в участъка от Врачеш към Бебреш. Необходимо е шофьорите да карат внимателно и да спазват пътната сигнализация, съветват от АПИ. Очаква се пътноподдържащото дружество да представи на председателя на Управителния съвет на Агенция „Пътна инфраструктура\" инж. Светослав Глосов график с предстоящата временна организация на движението и обходните маршрути, по които ще се насочва тежкотоварният трафик по време на ремонтните дейности, заради лошото му състояние. Припомняме, че заради ремонта на стълбовете на виадуктите по АМ „Хемус\" и за повишаване безопасността на движение за леките автомобили през лятото, тежкотоварния трафик преминава само по първокласния път през Витиня. Движението се осъществява по обходен маршрут: от АМ „Хемус\" при пътен възел „Витинска река\" по път I-1 (София-Ботевград) - път II-17 (Ботевград-АМ „Хемус\") – п. в. „Ботевград\".", "date": "2018.07.13", "title": "Ремонтират пътя между София и Ботевград. Шофьорите да внимават!"}
{"url": "http://standartnews.com/balgariya/valezhi_i_gradushki-373573.html", "text": "Днес времето отново ще бъде променливо, с вероятност за валежи. Минималните температури сутринта ще са между 13 и 19 градуса. Преди обяд ще бъде слънчево. След обяд на много места ще се развива купесто-дъждовна облачност и главно в планинските райони ще има краткотрайни, временно интензивни валежи и гръмотевична дейност. Възможни са градушки. Ще духа слаб до умерен вятър от запад-северозапад. Максималните температури ще са предимно между 29 и 34 градуса. Атмосферното налягане ще е близко до средното за месеца и ще остане без съществена промяна.", "date": "2018.07.13", "title": "Валежи и градушки"}
{"url": "http://standartnews.com/balgariya/kupuvame_karti_za_gradskiya_transport_i_sas_smartfon-373588.html", "text": "Еднодневните и нощните карти за градския транспорт в София вече могат да бъдат купени и чрез смартфон. Столичният Център за градска мобилност предлага тази услуга, за да компенсира липсата на тикет система,  чието въвеждане се бави. Проверката на контрольорите ще се състои в сканиране на кода от смартфона. За първите 1000 възползвали се от новата услуга картата ще бъде безплатна. Дневна или нощна карта можем да купим чрез банкова карта или чрез мобилен оператор на принципа на плащането за паркиране в София. Засега обаче възможността да се купува дневна или нощна карта чрез смартфон чрез мобилен оператор е достъпна за клиентите само на един от телекомите -  А1, но до края на месеца ще бъдат включени всички. Услугата за купуване на дневни и нощни карти чрез смартфон е с цел по-добро обслужване на гражданите и по-лесен достъп до градския транспорт на столицата, каза кметът Йорданка Фандъкова. Новата пилотна услуга би трябвало да помогне.  \"Нова услуга, която дава възможност на пътниците през своя телефон да купуват на първо време дневни и нощни карти за пътуване. Цената на дневната карта е 4 лева, а на нощната - 2 лева. След като се проследи този пилотен проект,  ще има възможност за разширение за всички превозни документи и за работа с различните партньори. Първите 1000 карти, които ще бъдат купени, са безплатни за хората, като промоция\", обясни градоначалникът.", "date": "2018.07.13", "title": "Купуваме карти за градския транспорт и със смартфон"}
{"url": "http://standartnews.com/balgariya/premierat_borisov_otchita_evropredsedatelstvoto_ni_pred_parlamenta-373599.html", "text": "Премиерът Бойко Борисов ще представи пред парламента постигнатото от страната ни по време на председателството на Съвета на Европейския съюз. Докладът му ще започне точно в 9:00 часа, а Канал 3 ще го излъчи на живо. В рамките на 10 минути премиерът Бойко Борисов ще отчете постигнатото по време на българското европредседателство. Изказвания за същия период от време ще може да прави и всяка парламентарна група. Депутатите ще имат право да поставят конкретни въпроси на министрите. Отношение ще могат да взимат и присъстващите в пленарна зала членове на Европейския парламент. Техните изказвания обаче ще са ограничени в рамките на 5 минути. Това са процедурните правила, които народните представители приеха в сряда. По традиция, това не става без задължителната размяна на остри реплики между управляващите и опозицията. От БСП видяха в правилата опит за цензура. Причината е, че депутатите могат да задават въпроси, но не и да взимат отношение по получените отговори. Вносителят на правилата Данаил Кирилов отрече обвиненията и обясни, че е следвал утвърдена вече парламентарна практика. Миналата седмица премиерът Бойко Борисов представи пред евродепутатите в Страсбург резултатите от Българското председателство на Съвета на Европейския съюз, както и основните приоритети на страната ни през последните шест месеца. А България получи редица похвали за начина, по който се е справила. Председателят на ЕК Жан-Клод Юнкер писа на страната ни „Отличен\" и благодари на българския премиер Бойко Борисов и на екипа му за добре свършената работа.", "date": "2018.07.13", "title": "Премиерът Борисов отчита европредседателството ни пред парламента"}
{"url": "http://standartnews.com/balgariya/petak_13i_e_zloshtasten_den_ili_samo_sueverie-373600.html", "text": "Днес е петък 13-и. Сред хората е известен като \"черен петък\" – ден, който носи лош късмет. Петък 13-и е известен като злощастен ден не само в България, но и навсякъде по света. Още от древността числата са играели важна роля в човешкия живот. Подобни са били примерно числото три – символ на трите измерения – подземно царство, наземно и небесно. По-късно подобен смисъл придобива и в християнството, но там числото три е свещено и заради Светата Троица – Бог, син и Светия Дух. Според нумеролозите числото 13 \"страда\" заради неговата позиция след 12. Има 12 месеца в година, 12 зодиакални знаци, 12 богове на Олимп, 12 племена на Израел, 12 апостоли на Исус. В картите Таро 13-ата е картата на смъртта. Още в древен Рим, по времето, когато магията е била позволена и била загадъчно чудо, магьосниците се събирали в група по 12 и не повече, тъй като вярвали, че 13 е смъртта. В по-ново време ясно се откроява датата 13 октомври 1307 година, когато по нареждане на френския крал Филип четвърти и папа Климент пети биват арестувани Жак дьо Моле, Великият Магистър на Ордена на тамплиерите и хиляди рицари от ордена. Подложени на ужасни изтезания, те направили самопризнания по обвиненията в ерес, содомия и всякакви други престъпления. Стотици били изгорени на клада, други били екзекутирани по-късно. От този ден нататък петък, 13-и е смятан за лош и нещастен ден от последователите на тамплиерите. Проучвани показват, че дори и днес в съвременното общество над 80% вярват, че петък 13 е фатален ден. Интересно е да се посочи, че голяма част от небостъргачите в САЩ нямат 13 етаж. 13-и етаж липсва и в някои хотели, които дори нямат стая с номер 13. Суеверни са и във Формула 1, където няма болид с този номер. Любопитен факт е, че на 13 април 1970 година совалката Аполо 13, предназначена за мисия до луната се взривява.", "date": "2018.07.13", "title": "Петък 13-и е! Злощастен ден или само суеверие"}
{"url": "http://standartnews.com/balgariya/masirano_voenno_prisastvie_v_cherno_more_boyni_korabi_i_podvodnitsa_prevzemat_balgarskite_vodi-373601.html", "text": "Започва военноморско учение \"Бриз 2018\". Събитието ще се ръководи съгласно стандартите и процедурите на НАТО и е отворено за участие на Военноморските сили от страни-членки на Алианса. Учението се провежда в териториалното море, прилежащата зона и изключителната икономическа зона на България и в полигони. В него участват 11 държави с 25 бойни и спомагателни кораби и катери, една подводница, 4 самолета, 5 вертолета и 2340 военнослужещи от Военноморските сили на България, Белгия, Гърция, Германия, Италия, Полша, Румъния, САЩ, Турция, Франция, Холандия, Втората постоянната група кораби на НАТО и Втората постоянна група противоминни кораби на НАТО от силите за отговор на Алианса. Участват още над 120 души от 20 държавни организации, институции и ведомства от 4 министерства, местни органи на управление, неправителствени и частни организации. Щабът за контрол на учението ще бъде в Пункт за базиране Бургас на Флотилия бойни и спомагателни кораби.", "date": "2018.07.13", "title": "Масирано военно присъствие в Черно море, бойни кораби и подводница \"превземат\" българските води"}
