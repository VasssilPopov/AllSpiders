{"url": "http://standartnews.com/kultura/festival_za_eksperimentalno_izkustvo_180_startira_s_arhitekturna_instalatsiya-373914.html", "text": "За пета поредна година фестивалът за експериментално изкуство 180° събира в София музиканти, танцьори и визуални артисти от четири континента и обещава да разнообрази летния културен живот на столицата. 180° смесва жанрове, подходи и импровизация, за да предложи артистичен микс от танц, музика, светлина и пространствена намеса. Темата на тазгодишното издание на фестивала е Елементи. Между 21 и 27 юли пространствата на Фабрика 126 ще се трансформират в сцена без правила, строг сценарий и ограничения. В рамките на седмица артистите ще взаимодействат, експериментират и ще покажат пред българска публика резултата от съвместната си работа. Фестивалът започва на 21 юли с мащабна арт-инсталация на немския архитектурен колектив Popticum. Те ще изградят две огромни скулптури-балони, в които гостите ще могат да влизат, а хореографката Кристина Файт ще използва като среда за танц, но и като интерактивен инструмент за музициране. Резидентният композитор на фестивала – младият швейцарец Мауро Хертиг, ще работи с музикантите от академията на прочутия Ensemble Modern върху собствен проект, който ще дебютира на българска сцена. За втори път на 180° гостува и Паул Фрик от Brandt Brauer Frick, който ще представи своя нов албум и ще си партнира в общ пърформанс с испанската танцьорка Бланка Нагерол Рамирез от театър „Пина Бауш\". Както всяка година фестивалът отново провокира любители и професионалисти визуалисти с конкурс за късометражен ням филм. Наградените филми ще бъдат озвучени с импровизация на живо от музикантите на ансамбъла на 180° и ще бъдат прожектирани пред публика в една от фестивалните вечери. Съпътстващата програма на 180° предлага още творчески работилници за съвременен танц и музика. Графичната идентичност на фестивала тази година е създадена от младата дизайнерка Емилияна Кънчева. Програмата за събота (21 юли): 180° Opening 19:30 Фабрика 126 Немският архитектурен колектив Popticum ще изгради специално за откриването на 180° две от своите характерни пространствени инсталации - големи балони, които артистите на фестивала ще използват като среда за музика и танц, но и като интерактивен инструмент за музициране. Popticum се срещат през 2014 г. в университета по изкуства в Берлин. Те изследват света на надуваемите структури и експериментират с различни материали, форми и ситуации, за да провокират възприятията ни и начина, по който преживяваме пространството. Popticum е естетическа интервенция, сюрреалистичен обект, игрална площадка, но също и място за музикални представления, визуални инсталации, колективни срещи.", "date": "2018.07.21", "title": "Фестивал за експериментално изкуство 180° стартира с архитектурна инсталация"}
{"url": "http://standartnews.com/svyat/9_ot_17_zhertvi_na_intsidenta_s_korabche_v_misuri_sa_ot_edno_semeystvo-373905.html", "text": "Деветима души от едно семейство са сред 17-те загиналите при потъването на туристическо корабче в езеро в американския щат Мисури, съобщиха местните власти. Загубих всичките си деца, съпруга си, неговите родители и сестра, която беше като моя сестра, загубих племенник, сподели Тия Колеман пред Фокс нюз. На плавателния съд, наподобяващ амфибия от Втората световна война, е имало 31 пътници, включително деца. Внезапна буря на езерото Тейбъл рок край град Брансън е предизвикала вълни, които преобърнали корабчето и то потънало. Вчерашният случай е една от най-големите трагедии с туристи в страната от години насам, отбеляза Ройтерс.", "date": "2018.07.21", "title": "9 от 17 жертви на инцидента с корабче в Мисури са от едно семейство"}
{"url": "http://standartnews.com/svyat/britanski_detsa_shpionirat_teroristi_i_narkotrafikanti-373912.html", "text": "Непълнолетни британски шпиони сътрудничат на разузнаването и полицията в борбата срещу тероризма, гангстерското насилие, наркотрафика и сексуалната експлоатация на деца, съобщи Франс прес. Това стана ясно малко след като в средата на юли се появи парламентарен доклад, който критикува предложение на министерството на вътрешните работи да удължи мисиите им от един на четири месеца. Според британския държавен министър по въпросите на сигурността Бен Уолъс за службите е жизненоважно да имат непълнолетни шпиони. \"Тъй като младите са все по-замесени като извършители или жертви на тероризъм, гангстерско насилие, трафик на дрога и сексуална експлоатация на деца, тези непълнолетни шпиони може да са все по-полезни във възпрепятстването на тези дейности\", разкрива Уолъс, цитиран в доклада. Според него тези младежи, някои от които са на под 16 години, позволяват \"уникален достъп до информация\", какъвто \"разузнаването трудно би получило, без да проникне в тяхната мрежа чрез млади шпиони под прикритие\". Държавният министър каза, че броят на непълнолетните шпиони е малък, но не уточни колко са те.", "date": "2018.07.21", "title": "Британски деца шпионират терористи и наркотрафиканти"}
{"url": "http://standartnews.com/lyubopitno/zvezda_izyala_planeta_pred_pogleda_na_astronomite-373924.html", "text": "Относително близка звезда, която изяжда планета или мини планети, вероятно е била наблюдавана от астрономи, съобщи АП. Космически телескоп на НАСА забелязал, че звездата изведнъж започнала да изглежда донякъде странно миналата година. Рентгеновата обсерватория „Чандра\" установила, че количеството желязо на звездата, която е на 10 милиона години, се увеличило 30 пъти и тя потъмняла. Астрономи наблюдават въпросната млада звезда в съзвездието Бик от десетилетия. Количеството желязо не било голямо, когато телескопът наблюдавал звездата през 2015 г. Звездата, кръстена RW Aur A, е на разстояние 450 светлинни години. Ханс Мориц Гюнтер от Масачузетския технологичен институт заяви, че никога досега не бе наблюдавал подобно нещо, окачествявайки го като „по-странно, отколкото сме мислили, че можем да видим\". „Не сме наблюдавали звезда, която променя съдържанието си на желязо по този начин\", отбеляза той. Според Гюнтер едно от обясненията може да е, че звездата изяжда планета или мини планети. „Това може да е вълнуващо откритие, но доказателствата са косвени и не са категорични\", каза Ейви Льоб от Харвард.", "date": "2018.07.21", "title": "Звезда изяла планета пред погледа на астрономите"}
{"url": "http://standartnews.com/sport/cherno_more_pobedi_botev_vratsa_za_nachalo_na_shampionata-373922.html", "text": "В присъствието като зрител на министъра на спорта Красен Кралев Черно море стартира с победа новото първенство. В много здрав мач варненският тим мака и трудно надделя над Ботев Враца с 2:1, съобщи БНТ. Двата отбора изиграха много интересно първо полувреме. Гостите успяха да открият резултата още при първото си сериозно положение. Петър Атанасов стреля много точно от малко над 20 метра, топката се отби в страничната греда и влезе във вратата на Черно море. В 11-та минута Илиас Хасани стреля опасно от около 25 метра, но топката премина над вратата на Ботев. В 14-та минута попадение Юлиан Ненов от гостите не бе признато заради засада. Минута по-късно Дани Кики стреля от границата на наказателното поле, но за късмет на Ботев топката премина на сантиметри встрани от вратата. В 26-та минута Черно море можеше да изравни резултата, но вратарят на Ботев Христо Митов успя да избие топката след опасен удар на Мартин Минчев. Домакините изравниха в 41-та минута Мартин Минчев изведе Юго Кононго в отлична позиция отляво. Кононго нахлу в наказателното поле и стреля, а топката рикошира в Мариян Иванов, който си отбеляза автогол. В 48-та минута Черно море можеше да стигне до пълен обрат. Аристот Ндонгала проби отдясно и центрира, но Жоржиньо от 3-4 метра стреля с глава, но неточно. В 64-та минута вратарят на домакините Благой Макенджиев предотврати сигурен гол, след като спаси опасен удар на Петър Атанасов. В 66-та минута Аристот Ндонгала успя да премине през трима играчи на гостите и стреля много силно по диагонал, но топката мина встрани от вратата на Ботев. В 69-та минута вратарят на гостите Христо Митов спаси опасен удар на Георги Илиев, а при ответната атака след грешка на Илиас Хасани Валери Домовчийски остана сам срещу вратаря на Черно море, но Благой Макенджиев отново спаси. В 87-та минута Георги Божилов бе най-съобразителен в наказателното поле на гостите след разбъркване след изпълнение на корнер и вкара победния гол за домакините.", "date": "2018.07.21", "title": "Черно море победи Ботев Враца за начало на шампионата"}
{"url": "http://standartnews.com/svyat/meditsinski_danni_na_15_mln_dushi_byaha_otkradnati_pri_hakerska_ataka_v_singapur-373911.html", "text": "Данните от здравните картони на милион и половина души в Сингапур са откраднати. Хакери са проникнали в здравната система на страната и са изтеглили лични пациентски досиета, включително и данни за лекарствата, които пие премиерът. А Фейсбук прекрати достъпа до мрежата на американска компания, заради съмнение за неправомерно събиране и използване на лични данни. Най-зловредната хакерска атака, в резултата на което са откраднати данните на милион и половина души - така и властта, и медиите в Сингапур, определиха нападението срещу здравно-осигурителната система на островната държава. Здравният министър лично се извини на пострадалите. При нападението са изтекли медицински данни, картони, рецепти, епикризи за периода началото на май 2015 до началото на юли тази година. Все още не е ясно кой стои зад атаката, но специалисти коментират, че тя е била добре планирана и акуратно изпълнена. В профила си във Фейсбук премиерът на страната Лий написа, че не е ясно каква точно информация са очаквали да открият хакерите. Здравните власти съобщават за минимални неуредици при работата си, дългосрочните последствия от нападението все още не са ясни. Междувременно Фейсбук забрани достъпа на американска компания да базата си, заради опасения от недобросъвестно събиране и използване на лични данни. Дейността на компанията, базирана в Бостън, ще бъде детайлно разследвана, но от социална мрежа са категорични, че до момента няма данни за изтичане на чувствителна информация на потребители към трети страни.", "date": "2018.07.21", "title": "Медицински данни на 1,5 млн. души бяха откраднати при хакерска атака в Сингапур"}
{"url": "http://standartnews.com/svyat/hamas_i_izrael_se_dogovoriha_za_primirie_otnovo-373903.html", "text": "\"Хамас\" и Израел се договориха за примирие, съобщи говорител на радикалната палестинска групировка, която контролира Ивицата Газа, цитиран от \"Ройтерс\". \"С усилията на Египет и ООН беше договорено връщане към ерата на спокойствие между Израел и палестинските фракции\", каза говорителят Фаузи Бархум. Вчера въоръжени палестинци убиха един израелски войник на границата между Газа и Израел, а Израел нанесе десетки въздушни удара по ивицата, като бяха убити четирима палестинци, вкл. трима бойци на \"Хамас\". До ескалацията се стигна след поредни безредици в района на оградата, която отделя Газа от Израел. След това в рамките на няколко часа бяха поразени 68 цели на \"Хамас\". С удари по въздуха и танкови атаки бяха унищожени военни лагери, щаб, команден пункт на бригадите, подразделение на въздушните сили, включително склад с дронове, оръжейни складове, тренировъчни площадки и обекти на инфраструктурата. В петък палестински групировки изстреляха и три ракети срещу Израел, две от които бяха прихванати от израелската противовъздушна отбрана.", "date": "2018.07.21", "title": "\"Хамас\" и Израел се договориха за примирие. Отново"}
{"url": "http://standartnews.com/biznes/ochakvat_chuzhdestrannite_turisti_tova_lyato_da_sa_poveche_ot_55_mln-373921.html", "text": "През този летен сезон очакваме да постигнем ръст от около 5% спрямо посещенията през миналата година в периода юни-септември и чуждестранните туристи да са повече от 5,5 милиона. През лято 2017 г. общо чуждестранните туристи достигнаха 5,3 млн., като и тогава отчетоха нарастване от 5,7 на сто. Ако нашите прогнози бъдат оправдани това ще е трета поредна година на растеж и ще ни включи в една от най-устойчивите дестинации за летен туризъм. Това заяви министърът на туризма Николина Ангелкова на пресконференция след заседанието на Националния съвет по туризъм в к.к. „Св. Св. Константин и Елена\". Туристическите сдружения са задължени да подават заявление–декларация, в което се описват видът на организацията, предметът на дейност и членовете й. Това е изискуем документ по Закона за туризма, а за тези организации, които не спазват разпоредбите на закона може да започне процедура по заличаване, съобщи министър Ангелкова. Смятам, че това е редно с оглед на тези, които спазват закона, посочи още министърът. Министърът информира, че основният фокус на Годишната програма за Национална туристическа реклама 2019 г. ще е разработването на маркетингови и комуникационни кампании свързани с основни целеви пазари. Сред тях са Германия, Русия, Великобритания, Полша, Гърция, Румъния, Македония, Сърбия, Турция, Италия, Австрия, Франция, както и Китай, САЩ, Япония, Южна Корея, Индия и страните от Близкия Изток. Програмата за национална реклама се одобрява година по-рано преди започване на изпълнението й, обясни министърът. И поясни, че това се прави с цел постигане на устойчиво развитие на сектора, което се доказва и от статистиката за туристически посещения. С конкретни стъпки вървим в посока постигане основната цел на Министерството на туризма, а именно превръщането на България в целогодишна туристическа дестинация, посочи още тя. Във връзка с контрола по курортите министър Ангелкова бе категорична, че по време на целия летен сезон ще бъде изключително силен. В отговор на журналистически въпрос относно незаконните заведения в Щкорпиловци тя обясни, че Министерството е изпратило писмо до кмета на община Долни Чифлик, който да издаде заповед за премахване на незаконните обекти. „Министерството на туризма няма правомощия да премахва заведения, които функционират незаконосъобразно. Ние изпращаме писма до компетентните органи, в случая това е кметът, който трябва да издаде подобна заповед. Предстои да разберем какво се случва с тях от кмета на Община Долни Чифлик\", уточни министър Ангелкова. И добави, че за последните три години броят на неохраняемите плажове е намален от 136 през 2015 г. до 86, плюс трите плажа за природосъобразен туризъм. Относно предложените промени в Закона за туризма и разделянето на курортите на зони министърът обясни, че идеята се подкрепя от 80% от всички големи туристически организации и туроператори. Тя посочи, че целта е не да бъдат териториално разделяни, а продуктово, като всяка една община, заедно с местния бранш, ще може да решава дали курортът да бъде една зона, или не. Всички големи туроператори, които ни подкрепиха, казват, че и в момента те работят в Златни пясъци и Слънчев бряг на база продуктово зониране и подкрепят усилията ни това да бъде осъществено, каза министър Ангелкова. Министърът поздрави ръководството на курорта по повод 110 години от създаването на „Св. Св. Константин и Елена\", който е първият морски курорт у нас. И им пожелава все така да успяват да привлекат вниманието както на българските, така и на чуждестранните туристи с висококачествен туристически продукт. Кметът на Варна Иван Портних поздрави министър Ангелкова за последователната и усилена работа, както и за дейността на цялото министерство и съобщи, че според статистиката на Летище Варна за първите шест месеца на 2018 г. се отчита ръст от 31% на полетите. Това се дължи на навлизането на нискотарифните авиокомпании и на повечето редовни линии от и до аеропорта, което е доказателство, че Варна се утвърждава като целогодишна дестинация, уточни той.", "date": "2018.07.21", "title": "Очакват чуждестранните туристи това лято да са повече от 5,5 млн."}
{"url": "http://standartnews.com/svyat/napadatelyat_ot_lyubek_e_ot_iranski_proizhod_no_ne_e_terorist-373906.html", "text": "34-годишният мъж, ранил с нож няколко пътници в автобус в германския град Любек, е родом от Иран, но няма данни да е радикализиран. Той има германско гражданство и е живее в града от години, съобщи местният в. \"Любекер нахрихтен\", цитиран от Ройтерс. Без да назовава източника си, вестникът добави, че вътрешният министър на федерална провинция Шлезвиг-Холщайн, в която е Любек, не смята, че нападателят е действал по терористични подбуди. Девет души са ранени при нападението, съобщи министър Ханс-Йоахим Гроте, шестима с нож и трима с други наранявания.", "date": "2018.07.21", "title": "Нападателят от Любек е от ирански произход, но не е терорист"}
{"url": "http://standartnews.com/svyat/ispaniya_spasi_nad_400_migranti_opitvashti_se_da_presekat_sredizemno_more-373908.html", "text": "Испанската служба за морско спасяване съобщи, че днешният ден е бил един от най-натоварените за спасителите досега през юли - спасени са 450 души, опитали се да прекосят Средиземно море от Северна Африка, предаде Асошиейтед прес. Испанската служба съобщи, че 294 мигранти в 17 лодки са били спасени в Гибралтарския проток в 17 лодки. Още две лодки се издирват. В Алборанско море (най-западната част на Средиземно море) са спасени 156 мигранти от три лодки, сред които 30 жени и 6 деца.", "date": "2018.07.21", "title": "Испания спаси над 400 мигранти, опитващи се да пресекат Средиземно море"}
{"url": "http://standartnews.com/biznes/nap_predlagat_novi_pravila_za_kasovite_aparati-373900.html", "text": "Националната агенция за приходите (НАП) предлага промени в изискванията за касовите апарати. Новите правила ще задължат всички търговци да актуализират софтуера или да сменят фискалните си устройства през следващата година, съобщава БНТ. Предвиждат се и нови правила за отчитане на касовите бележки. Приходната агенция запечатва средно по 2 хиляди обекта на година, за неиздаване на касови бележки. Най-голям риск от укриване на обороти, според НАП, има в питейните заведения. Според данъчните има риск от укриване на обороти при разплащанията в брой в търговията с хранителни стоки, дрехи, обувки, ресторанти и дискотеки. Потенциалната годишна щета в размер на 330 милиона е пряко и директно свързана с кешовите разплащания и с нарушенията при регистрирането и отчитането на продажбите с фискални устройства., обяснява Росен Бъчваров, говорител на приходната агенция. Затова финансовото министерство предлага промени, които се очаква да влязат в сила през април догодина. Всяка касова бележка, издадена от всеки един касов апарат или фискална система в България трябва на 5 минути, най-късно, да бъде изпратена в сървърите на НАП. Клиентите ще могат да проверят дали бележката е изпратена в НАП. За целта касовият бон ще има баркод, който ще може да се сканира с мобилно приложение. За да отговорят на новите изисквания поетапно до края на следващата година всички търговци ще трябва да актуализират софтуера на фискалните си устройства или да си купят нови. Според данните на НАП фискалните устройства в страната са около 450 хиляди. Софтуерът на половината от тях трябва да се актуализира, а останалите да се сменят. С новите правила ще се забрани издаването на служебни бонове в заведенията.", "date": "2018.07.21", "title": "НАП предлагат нови правила за касовите апарати"}
{"url": "http://standartnews.com/balgariya/premierat_otkri_novata_multifunktsionalna_sportna_zala_v_shumen-373925.html", "text": "Премиерът Бойко Борисов откри новата мултифункционална спортна зала „Арена Шумен\". За строежа на съоръжението правителството отпусна 8 милиона и 500 хиляди лева през 2016 г. Строителството започна в началото на 2017 г. Пред гражданите на Шумен министър-председателят заяви, че тази година предстои да бъде завършена и обновената сграда на старческия дом в града. „Другото ми обещание – магистрала София-Варна, се строи, ще го видите\", допълни още премиерът. Зала „Арена Шумен\" отговаря на изискванията на спортните федерации за провеждане на локални, национални и международни състезания по баскетбол, волейбол, хандбал, тежка атлетика, тенис, борба, бокс, художествена гимнастика и за организиране на конференции, концерти, изложби, изложения и др. В нея са обособени няколко зони – за зрители, за специални гости, спортно-тренировъчен блок, за журналисти, коментатори и зона за техническо обслужване на сградата. Общият брой места на трибуните е 1500, в това число и за хора с увреждания, а максималният й капацитет е 2500 места. Изграден е и автомобилен паркинг с общо 350 паркоместа.", "date": "2018.07.21", "title": "Премиерът откри новата мултифункционална спортна зала в Шумен"}
{"url": "http://standartnews.com/balgariya/spetsaktsiya_v_patna_politsiya__gabrovo-373910.html", "text": "В петък следобед в Габрово бяха задържани двама полицаи, заподозрени за незаконна търговия с автомобили, съобщи Нова телевизия. Информация, която не беше потвърдена официално сочеше, че сред тях е началникът-сектор в Пътна полиция Мирослав Стефанов. Вероятно има и трети задържан във Варна по подозрение, че е лидер на престъпната група. По информация на NOVA при акцията е иззето устройство за пренабиване на номера, както и голяма сума пари. Около 15:00 в петък униформени са нахлули в Пътна полиция-Габрово, в близост до отдел „Регистрации\". Работата на Пътна полиция е преустановена веднага. Акцията продължава до 22:00 часа. След това разследващите се прехвърлят в съседно село, където живее Мирослав Стефанов. По информация на NOVA става въпрос за регистрация на крадени автомобили от Западна Европа.", "date": "2018.07.21", "title": "Спецакция в Пътна полиция – Габрово"}
{"url": "http://standartnews.com/balgariya/slanchevo_iz_tsyalata_strana_dnes-373902.html", "text": "Слънчево време, с временни увеличения на облачността, по-значителни над Източна България, ще има в съботния ден. В следобедните часове - и над планинските райони, но само на отделни места ще превали краткотрайно. Северозападният вятър временно ще отслабне. Максималните  температури ще бъдат между 28° и 33°. По Черноморието ще преобладава слънчево време, с временни увеличения на облачността. На места, главно по северното крайбрежие, ще превали и прегърми. Ще духа до умерен северен вятър, който след обяд ще отслабне. Максимални температури – от  27° до 30°. Температурата на морската вода е от 23° до 25°. Вълнението на морето ще бъде 1-2 бала. В планините ще преобладава слънчево време, с временни увеличения на облачността, по-значителни след обяд, когато само на отделни места ще превали краткотрайно. Ще духа умерен северозападен вятър. Максимална температура на височина 1200 метра - около 22°, на 2000 метра – около 15°. В неделя ще преобладава слънчево време, с временни увеличения на облачността, по-значителни над Източна България, а в следобедните часове - и в планинските райони, но само на отделни места ще превали и прегърми. Температурите ще се повишат още и максималните ще бъдат между 30° и 35°. През първата половина от следващата седмица отново на много места в страната ще вали дъжд, придружен и от гръмотевични бури. Има условия за временно интензивни явления и значителни по количество валежи. Възможни са и градушки. Температурите ще се понижат и ще се установи хладно за периода време.", "date": "2018.07.21", "title": "Слънчево из цялата страна днес"}
{"url": "http://standartnews.com/balgariya/api_napredva_remontat_viadukt_korenishki_dol_na_magistrala_hemus-373915.html", "text": "Изпълнени са около 50% от ремонта на носещите колони на виадукт „Коренишки дол\" при 36-ти км и 50% от цялостния ремонт на виадукта при 33-ти км на АМ „Хемус\", който е при входа на тръбата за София на тунел „Витиня\", съобщават от Агенция „Пътна инфраструктура\". Виадуктът „Коренишки дол\" е с дължина 481 м и е в експлоатация от 1986 г., откогато не е основно ремонтиран. Работи се по съоръжението в посока София, като се ремонтират стълбове 3, 4, 5 и 6. Половината от предвидените дейности вече са изпълнени. Срокът за завършване на ремонта на носещите колони е края на декември т.г. До завършване на ремонтно-възстановителните работи лекият трафик е пренасочен двупосочно в платното за Варна. Осигурени са по една лента за Варна и една за София. За подобряване на информираността на пътуващите по автомагистралата са монтирани табели от двете страни на виадукт „Коренишки дол\", които указват, че е затруднено движението поради ремонт на колоните на виадукта. Виадуктът при 33-ти км е с дължина 225 м и е в експлоатация от 1984 г. В момента се извършва ремонт на съоръжението в платното за София, което се намира при входа на тръбата за София на тунел „Витиня\". От изграждането на съоръжението досега са извършвани само частични ремонти на асфалтовата настилка. Напредват ремонтните дейности на виадукта, до този момент са завършени работите по носещите стълбове на съоръжението, продължава работата по конструкцията на пътното платно. Срокът за завършване на ремонта е до ноември 2018 г. До завършване на ремонтно-възстановителните работи лекият трафик е пренасочен двупосочно в платното за Варна. По време на ремонтните дейности по АМ „Хемус\" движението на тежкотоварните камиони над 12 тона е ограничено в отсечката от 30-ти до 47-ми километър. Те се отклоняват при 30-ти км от пътен възел „Витинска река\" по път I-1 София – Ботевград и път II-17 Околовръстен път на Ботевград, след което се връщат обратно на АМ „Хемус\" при 47-ми км при пътен възел „Ботевград\" и обратно. Като алтернативен маршрут за тежкотоварните автомобили може да се използва и път II-16 София-Своге-Мездра през Искърското дефиле.", "date": "2018.07.21", "title": "АПИ: Напредва ремонтът виадукт Коренишки дол на магистрала Хемус"}
{"url": "http://standartnews.com/balgariya/bsp_predstavyat_dnes_svoya_proekt_na_viziya_za__balgariya-373899.html", "text": "БСП ще представи проект на \"Визия за България\" днес в зала 3 на НДК. Проектодокументът ще бъде разгледан на Национално съвещание, в което участват членове на НС на БСП, народни представители, председатели на областни и общински съвети на БСП, кметове, коалиционни партньори, представители на граждански  организации, експерти, журналисти.  Ще бъдат разисквани предложения в четири ключови сфери-  икономика и доходи, регионално развитие, здравеопазване и образование, в които се  залага нов модел на развитие и нови политики. След представянето на проекта \"Визия за България\", той ще бъде подложен на широко обществено обсъждане с коалиционни партньори, НПО, браншови, професионални, научни , синдикални организации и граждани. Целта е, с консенсус, да бъде оформен нов модел за развитие на България.", "date": "2018.07.21", "title": "БСП представят днес своя проект на Визия за  България"}
{"url": "http://standartnews.com/balgariya/zasilen_kontrol_po_granitsite_zaradi_afrikanska_chuma_po_svinete-373909.html", "text": "Продължават извънредните мерки по границите ни заради риска от пренасяне на африканска чума по свинете, съобщи Нова телевизия. Ако ви предстои пътуване, имайте предвид, че на граничните пунктове автомобилите се проверяват за забранени продукти - храните със свинско месо. Продуктите се конфискуват, колите се дезинфекцират. Африканската чума е изключително опасна за животните, смъртността е почти 100%, пренася се лесно, предупреждават експертите. Няма ваксини, няма лечение, вирусът лесно се прехвърля и към домашни животни. Хората не боледуват, но могат да бъдат косвени преносители на заболяването. Заради болестта предстои да се вдигне ограда по границата ни с Румъния, където вече има случаи на заболели животни.  Най-близкото огнище на заразата е само на 60 километра от България – в румънския град Констанца. Затова по границата се разчистват терени, за да бъдат разположени мрежи там, които да спират преминаването на диви животни. Специалисти казват, че между 80 и 100 хиляди диви прасета трябва да бъдат отстреляни до края на годината, за да се предотврати разпространението на болестта. Затова и беше променен Закона за  лова. Поправките позволяват на министъра на земеделието да издава заповеди за допълнителни ловни излети, за да бъде намалена популацията на дивите прасета. Тези промени обаче не бяха приети еднозначно.", "date": "2018.07.21", "title": "Засилен контрол по границите заради африканска чума по свинете"}
{"url": "http://standartnews.com/balgariya/prodalzhava_evtanaziraneto_na_zhivotni_v_s_sharkovo-373904.html", "text": "Евтаназирането на животни в Шарково и района ще продължи. Това стана ясно след извънредното заседание на Кризисния щаб късно снощи. Заради  напрежението в Болярово през последните часове, щабът е решил нов екип от ветеринарни лекари да вземе необходимата втора проба за изследване. Министрите на земеделието Румен Порожанов и на вътрешните работи Валентин Радев обясниха, че се предприемат всички необходими мерки, за да не се разпространява болестта. Не е ясно в кои часове на деня точно евтаназирането на животни ще продължи. В интернет ще бъде качена информация за координатите на зоните за сигурност. „Браншовите организации и местните кметове ще разясняват опасностите от разпространяване на чумата, за да се тушира напрежението по места\", каза министър Радев. Той добави, че МВР е готово да проверява съмнения за укриване на животни, ако Агенцията по безопасност на храните поиска това. „Няма промяна в начина на действие\", обясни земеделският министър Румен Порожанов.", "date": "2018.07.21", "title": "Продължава евтаназирането на животни в с. Шарково"}
{"url": "http://standartnews.com/balgariya/trima_sa_arestuvani_sled_opit_da_prevedat_nelegalno_chuzhdentsi-373916.html", "text": "Трима български граждани са задържани при операция на служители от Главната дирекция „Национална полиция\" и РУ - Своге. Тя е проведена вчера в района на Искърското дефиле, съобщават от МВР. Българите са били наблюдавани известно време. Вчера те направили опит незаконно да изведат от страната осем души – четирима мъже, три жени и момиче – по техни думи, иракчани, всички без документи за самоличност. По предварителни данни, чужденците са били преминали незаконно на наша територия, като целта им е била да достигнат до Западна Европа. Двама от задържаните са се придвижвали с лека кола, а след тях третият е управлявал джип с осемте мигранти. След преследване от полицейските органи двете коли са спрени на пътя Лакатник-Вършец, в района на село Миланово. Тримата българи са задържани. С постановление на прокуратурата са им наложена мерки за неотклонение до 72 часа. Привлечени като обвиняеми по чл. 281, ал. 2, т. 1, т. 4, т. 5, във връзка с ал. 1, вр. чл.20, ал. 2 от НК. Работата по изясняването на случая продължава под надзора на Районна прокуратура - Своге.", "date": "2018.07.21", "title": "Трима са арестувани след опит да преведат нелегално чужденци"}
{"url": "http://standartnews.com/balgariya/v_parvata_pravoslavna_detska_gradina_u_nas_uchat_naymalkite_na_tarpenie-373907.html", "text": "Агресията сред децата е все по-често срещан проблем. Дори най-малките използват обидни думи и свиват ръка в юмрук. В една столична детска градина се борят с този проблем, като възпитават децата в християнски ценности. В двора на църквата „Успение на Пресвета Богородица\" в София се намира първата православна детска градина в България. Тя отваря врати през 2014 г. по идея на отец Йоан Куков. „Единствено българските деца, българските младежи са лишени от възможността да изучават своята вяра, затова и ние започнахме да строим тази детска градина. Построихме я и организирахме обучение на деца от ранна детска възраст. Може това да е капка в морето, но все пак Господ казва, ако един човек се спаси по нашето добро дело, то това ще бъде голяма радост на небесата\", казва отец Йоан. Детската градина е построена изцяло с дарителски средства и днес се издържа сама от таксите за обучение. Тя е изцяло под крилото на църквата, на е официално призната за учебно заведение от Министерството на образованието и науката. Веднъж седмично децата посещават храма, като се учат там на търпение и уважение. Началото било трудно, а доверието  на родителите – спечелено с времето. В първите месеци заниманията се посещават само от две деца. Освен знанията по нравоучение децата правят и своите първи стъпки в знанията по български език, математика и английски, а учебните помагала, с които работят са задължително одобрени от МОН.", "date": "2018.07.21", "title": "В първата православна детска градина у нас учат най-малките на търпение"}
{"url": "http://standartnews.com/balgariya/10_renovirani_avtobusa_shte_kachvat_stolichani_na_vitosha-373918.html", "text": "Центърът за градска мобилност смята да закупи 10 реновирани автобуса, които ще се движат до природен парк „Витоша\". Те  ще заменят изцяло амортизираните превозни средства, които се движат по линии 63, 163 и 66. Това обяви заместник-кметът Евгени Крусев по време на проверката си на редовността и обслужването на линия 63. Автобусите ще бъдат съобразени с особеностите на маршрута по трите линии с по-голям брой седалки, тъй като се пътува по-дълго и теренът е планински. Автобусите ще бъдат  с ръчни скоростни кутии и дизелови двигатели, което предполага  по-голяма устойчивост и  сигурност за пътуващите при продължително изкачване и спускане на сериозни наклони и голяма денивелация. „Искаме да подсигурим по-голям комфорт на гражданите\", коментира зам.-кметът Евгени Крусев. Според него голяма част от хората използват планината и за зимен туризъм. \"Нашата цел е да сме по-гъвкави и отговарящи на нуждите на хората. С тези автобуси, които ще закупим съм убеден, че това ще се случи\", уточни той. Зам.-кметът обясни още, че за градските линии са сключени договори за над 100 нови автобуса, а средствата ще бъдат отпуснати от бюджета на Столична община. След тежките валежи се предвиждат частични ремонти по пътищата на природен парк „Витоша\", съобщи още Евгени Крусев. По думите на Крусев поправката ще обхване по-конкретно „Княжево\", „Драгалевци\", „Симеоново\" и „Бояна\". „Те са в по-тежко състояние и са предвидени допълнителни средства, за да могат да бъдат ремонтирани\", посочи той. На въпроса каква е ситуацията с ремонтните дейности в София и как се справят изпълнителните фирми за момента, той уточни, че важните обекти, които са в центъра на града се движат в срок, въпреки променливите метеорологични условия и валежите, които се наблюдават. По думите му за момента строителите влизат в съставените графици и не трупат закъснения.", "date": "2018.07.21", "title": "10 реновирани автобуса ще качват столичани на Витоша"}
{"url": "http://standartnews.com/balgariya/bsp_reshi_da_ne_iska_priemane_na_evroto-373919.html", "text": "Лидерът на БСП Корнелия Нинова предложи партията да обсъди ревизия на решението на конгреса за влизане на България в еврозоната и приемане на еврото. Това тя обяви при представянето на проекта на \"Визия за България\" в НДК. Предлагам да отворим тази дискусия, въпреки решението на конгреса и ако стигнем до друго, по-разумно, по-полезно и по-важно за народа и националния интерес решение, нищо не пречи да го ревизираме, каза Нинова. \"Моля Сергей да не се сърди, защото този доклад беше негов на конгреса, ние споделяме всичко това, но нека да помислим\", обърна се Нинова към лидера на ПЕС Сергей Станишев. По думите й животът и условията са се променили и БСП трябва да е адекватна към тази промяна. \"Нека да проведем разговора за България, за българската икономика, за цените, за стандарта на живот. Нека не бързаме. Дайте да забавим с ежедневното напиране сега и веднага еврото и да ни приемат в еврозоната. Предстоят ни много сериозни разговори\", каза Нинова. Тя заяви, че дори чужди експерти са предупредили страната да не влиза в еврозоната. По отношение на проекта \"Визия за България\" Нинова заяви, че това предложение е край на бягството на държавата от функциите й, връщане в стратегически сектори като производство, земеделие, енергетика, здравеопазване, образование, социални системи, наука и култура, смяна на договорените правила между политическата класа и икономическите интереси за кражби. \"Здравето на българина застава на първо място пред частния интерес. Науката движи България напред. Всички политики се пречупват през регионите. Всичко това е с една цел - по-добър живот на сънародниците ни и обръщане на демографската катастрофа, външна политика с характер, стъпила на националния интерес на България\", посочи Нинова. Тя предположи, че БСП ще срещне \"отпора на 10 милиарда лева паралелна държава\". Смелост, неподкупност и последователност в действията - пожела Нинова на всички в работата по програмата.", "date": "2018.07.21", "title": "БСП реши да не иска приемане на еврото"}
{"url": "http://standartnews.com/balgariya/gerb_pitat_korneliya_ninova_dali_e_organizator_na_provokatsiite_v_selo_sharkovo-373920.html", "text": "В политическа партия ГЕРБ смятат, че провокациите в Югоизточна България и района на село Шарково, изразяващи се в саботиране на действията на институциите в борбата им с чумата по дребните преживни животни, са организирани от БСП и в частност от Корнелия Нинова. Тези обвинения отправиха Антон Тодоров и Тома Биков от ГЕРБ на брифинг в централата на партията. Като доказателство за тези обвинения Антон Тодоров от ГЕРБ показа видео от 19 юли, в което един от най-активните протестиращи, които възпрепятстват службите да си свършат работа - Тодор Атанасов, казва, че Корнелия Нинова им давала указания как действат, когато видят полицаите. Тома Биков разясни, че във видеото се обяснява, че Корнелия Нинова е казала на \"техните хора\", като бъдат спрени от служители от службите, да остават на място и да не си тръгват. Ако се докаже, че провокациите в Шарково са инициирани от Корнелия Нинова, ще сезираме Прокуратурата, защото това е заплаха към националната сигурност, каза депутатът от ПГ на ГЕРБ Тома Биков. Затова от ГЕРБ очакват отговори от Корнелия Нинова познава ли Тодор Атанасов и дали е общувала с него във времето, в което самата тя е присъствала в Странджа. От ГЕРБ очакват отговори и дали Нинова е поддържала контакти с други хора от групите, които са организирали провокации в Странджа, както и с хора, които са били там с луксозни автомобили и са възпрепятствали органите да си свършат работата. \"Давала ли е задачи на организаторите как да действат?\", попита още Биков. От ГЕРБ призоваха Корнелия Нинова да отговори веднага на тези въпроси и в зависимост от това от партията ще преценят дали да се обърнат към Прокуратурата за разследване на тези провокативни действия, защото според Тома Биков, \"това прилича на заплаха към националната сигурност на България\".", "date": "2018.07.21", "title": "ГЕРБ питат Корнелия Нинова дали е организатор на провокациите в село Шарково"}
{"url": "http://standartnews.com/balgariya/volen_siderov_se_protivopostavi_na_valeri_simeonov__za_udarite_po_chernomorieto-373923.html", "text": "Водачът на „Атака\" и председател на парламентарната група на „Патриотичния фронт\" започва „проверки на ударите по българския туристически бизнес по Черноморието\". Това съобщи самият той чрез страницата си във Facebook, където публикува снимки от посещения на заведения и търговски обекти в „Слънчев бряг\". Той добавя, че няма доверие на досега изнесената информация от вицепремиера Валери Симеонов, с който са партньори в коалицията. „Смятам, че новият закон не е съобразен с актуалната обстановка по курортите и имам опасението, че новите мерки ще доведат до финансови щети за бюджета на Република България. Ще проверя дали действията на създадения набързо, по болшевишки, извънреден щаб, са законни. От информацията, която получих по Черноморието съм склонен да мисля, че действията на щаба тормозят българския туристически бизнес избирателно. Искам да знам по какъв начин се взимат решения кой да бъде проверяван по курортите\", пише Сидеров във Facebook.", "date": "2018.07.21", "title": "Волен Сидеров се противопостави на Валери Симеонов  за \"ударите\" по Черноморието"}
{"url": "http://standartnews.com/balgariya/bsp_ne_predlagala_alternativa_na_gerb_a_promyana_na_sistemata_-373917.html", "text": "Ние не предлагаме алтернатива на ГЕРБ, а алтернатива на системата, създадена в годините на прехода, за която всички партии имаме принос. Това каза лидерът на БСП Корнелия Нинова, цитирана от БГНЕС. Лидерката на БСП представи проекта „Визия за България\", изготвен от БСП и предлагащ нов модел за развитие на страната. В изготвянето му са участвали членове на Националния съвет на партията, народни представители, членове на общински и областни структури на партията, както и представители на граждански организации. „Днес не се обръщаме към политическите се опоненти, днес се обръщаме към народа си. Можем ли да събудим и обединим националната си енергия? Да сложим карай на прехода, да очертаем хоризонт и друг път за развитие на България\", посочи Корнелия Нинова в началото на изказването си. Лидерът на БСП призова за обединение на обществото по всички ключови въпроси, които са важни за страната. Предложенията за промяна на левицата в четири сектора – икономика и доходи, регионално развитие, здравеопазване и образование. „Защо правим това по този различен начин? Защото 29 години политически грешки, грабеж на национални богатства, сговор между власт и пари, между леви и десни ни доведоха до стряскащите думи на доц. Петър Иванов, директор на Демографския институт към БАН: „България е в клинична демографска смърт\". България изчезва\", заяви още Нинова. От БСП аргументират изготвения проектодокумент с нуждата от нова перспектива за страната. Според опозицията изтъкваните като успешни макроикономически достижения не само не представят реалното състояние на страната, но и крият системни проблеми, които трябва да се решават. „Един от най-големите проблеми на страната ни са регионалните различия, довели до обезлюдяване на цели региони и струпване на населението в големите градове. Със всички тежки последици за това – пустеещи земеделски земи и напускащи страната българи. Ето защо, оттук нататък, предлагаме всички политики да пречупваме през регионите\", допълни лидерът на БСП. От левицата настояват страната ни да поеме нов път към устойчив икономически растеж, базиран на потребление и износ. Според визията на левицата той включва инвестиции в нови и с висока добавена стойност производства, както и прилагане на секторна стратегия за привличане на инвестиции в страната. Анализирана е още необходимостта от благоприятна бизнес среда и развитието на „зелена\" икономика, която да намали екологичните рискове. От БСП обръщат специално внимание на кадрите и работната ръка, като предпоставка за развитието на икономиката. „Голяма грешка е да се смята, че мигрантите ще ни решат проблема с работната ръка. Държавата върви по пътя на най-лекото съпротивление: „Нямаме – ще си внесем\". Не! Нямаме – ще си произведем\", призова Нинова. В проекта „Визия за България\" се обръща внимание на българското производство, избягването на двойния стандарт при храните, както и необходимостта от намаляването на ДДС при храните. В сферата на здравеопазването на БСП предлагат гарантиран достъп до безплатно и навременно медицинско обслужване на здравноосигурените лица, както и държавно гарантиран базов пакет от медицински услуги, заплащан с публични средства, за неосигурените. Сред първите и неотложни задачи, според левицата, е спасяването на българското училище. Те настояват за улесняване на достъпа да образование на децата в малките селища и от бедните семейства, както и разширявания на персонализирания учебен процес, съобразен с отделния ученик и с неговите възможности. Приоритет е поставен и в областта на вътрешната сигурност, обществения ред и борбата с корупцията. „Пари има, но много се краде. Политиката се храни от кражбите\", смята лидерът на БСП.", "date": "2018.07.21", "title": "БСП не предлагала алтернатива на ГЕРБ, а промяна на системата"}
