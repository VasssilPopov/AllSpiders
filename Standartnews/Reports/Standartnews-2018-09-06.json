{"url": "http://standartnews.com/mneniya/patriotite_s_obratna_perspektiva-375491.html", "text": "Царе сме ние, българите, на безразборната консумация. Не само на благата, но и на думите. Изпразнихме от съдържание символите на демокрацията. Зачеркнахме патриотизма и патриотите.  Намразихме светлото бъдеще. Сега сме на път да хвърлим на политическото бунище и думата перспектива. Тя беше ключова в обръщението  на президента Радев към нацията, което той направи часове преди старта на новия политически сезон. От речта му разбрахме поне две неща относно перспективата  - тя е лоша за предсрочни избори днес, но добра за нов проект, ако се работи занапред. Този нов модел отсега е ясно какъв не е.  Не е по Кейнс. Защото най-големият гений на световната икономическа мисъл за 20-ти век е известен с мисълта си: Дългосрочната перспектива е най-лошия съветник в текущите дела, защото в дългосрочна перспектива всички ще сме мъртви. Пречупено през призмата на България, това, леко цинично изказване на Кейнс, би трябвало да означава - ако не подредим държавата си сега, може и да я няма утре. Последните 48 часа разсеяха всякакви съмнения, че прегряването на властта преди ваканцията е било заради преумора от европредседателството. Или казано с думичката на президента на Радев - от гарантирането на европейската перспектива на Западните Балкани.  Не е било и заради опазването на 4 процентния ръст на икономиката и осигуряването на 2 милиарда лева бюджетен излишък в хазната. Което пък, казано с новата модерна лексика, означава запазване на кредитния рейтинг с позитивна перспектива. Главните „виновници\" за безспорните постижения на държавата за първите шест месеца на година -премиерът Бойко Борисов и финансовият министър Владислав Горанов, бяха единствените, които запазиха мълчание след 4 часовия коалиционен съвет в понеделник. Сигурно  и най- тежките им преговори с брюкселските бюрократи  бледнеят пред усилията им за укротяването на родните патриоти. Защото кой каквото и да казва, там вече тече обратното броене. Иначе казано– има обратна перспектива. Без съмнение, Борисов се намира в една от най-тежките си управленски турбуленции. Притиснат е и от свои, и от чужди. Малкият коалиционен партньор вече е извън контрола дори на Цветан Цветанов. Валери Симеонов обвинява премиера в авторитарно управление, Красимир Каракачанов брани министри, независимо че началникът им е поискал оставките. Волен Сидеров гони кума си от управлението. Президентът Радев през ден обвинява в корупция и бездействие. Корнелия Нинова загърби  парламента и тръгна с хората из народа да представя новата си Визия за България. В София, под прозорците му викат за помощ и чакат да развърже пари от бюджета. В страната, всеки му се оплаква от местна шуробаджанащина. Съседите ни се пекат на още по-силен огън – Румъния се клати от протести, турската лира губи близо 20 процента от стойността си, Македония е пред референдум, а в Гърция стачките са ежедневие. За капак и Ангела Меркел се разсърди, че не искаме бежанците й. С една дума - няма перспектива. В тоталния дефицит на доверие, държавност и ценности на ход е Борисов. За плана сигурно ще научим съвсем скоро, а сюрпризите даже започнаха. Срещата му с президента Първанов може да е била с конкретен повод Македония. Но в същото време охлади набързо страстите в Обединените патриоти и ги накара да се замислят дали не става дума за нещо по-сериозно. Нещо, което може и да прекрати управленската им перспектива. Да видим.", "date": "2018.09.05", "title": "Патриотите с обратна перспектива"}
{"url": "http://standartnews.com/svyat/nad_2_mlrd_evro_sa_investitsiite_v_izkustven_intelekt_i_virtualna_realnost_v_evropa-375497.html", "text": "\"Гейминг индустрията е един от основните двигатели за развитие на новите технологии като изкуствен интелект, виртуална реалност и обогатена реалност. През 2017 г общата сума на инвестиции в тези области в европейски мащаб възлиза на 2 милиарда евро. Тази индустрия е и сред най-бързо растящите в Европа. Трябва да се преборим с предразсъдъците, че играенето на компютърни игри и игри за смартфон се приема често за разсейващо занимание. Имаме редица примери как игрите всъщност помагат в развитието на сектори като здравеопазването, образованието, науката и др.\", заяви българският евродепутат Ева Майдел (ГЕРБ/ЕНП) по време на откриването на изложение за компютърни игри със социална кауза в Брюксел. Ева Майдел, която миналата година получи награда за Евродепутат на годината в категория \"Нови Технологии\", бе един от домакините на изложението \"Силата на игрите\", в което участваха компании като Нинтендо, Убисофт и др. \"Въпреки че често са пренебрегвани, игрите всъщност развиват т.нар. меки умения, като стратегическо мислене, критично мислене и решаване на проблеми. Това са умения, които през 2020г ще бъдат част от основния арсенал, от които работодателите ще имат нужда, според докладите на организации като Световния икономически форум и ОИСР. Важно е да използваме потенциала на гейминг индустрията в полза на образованието, така че да насърчаваме талантите на България и Европа\", коментира още Ева Майдел.", "date": "2018.09.05", "title": "Над 2 млрд. евро са инвестициите в изкуствен интелект и виртуална реалност в Европа"}
{"url": "http://standartnews.com/biznes/vavezhdat_obshti_pravila_za_onlayn_registratsiya_na_druzhestvata_v_evrosayuza-375493.html", "text": "Комисията по правни въпроси на Европейския парламент обсъди пакета за дружественото право, който съдържа две законодателни предложения. Едното е свързано с презграничните преобразувания, сливания и разделяния, а другото с въвеждането на общи правила за използването на цифрови инструменти и процеси в областта на дружественото право. \"Въвеждането на такава система за целия Европейски съюз и въвеждането на максималния срок от 5 работни дни за регистрация на дружества ще бъде от голяма полза за малките и средни предприятия и ще подобри тяхната мобилност и конкурентоспособност\", заяви българският евродепутат Емил Радев, ЕНП/ГЕРБ, по време на провелата се дискусия. В момента само в 17 държави-чренки е налице изцяло онлайн процедура за регистрация на дружества. Съгласно новите правила дружествата ще могат да се регистрират, да създават нови клонове или да подават документи в търговския регистър по интернет във всички държави членки. Oнлайн регистрацията отнема средно половината от времето и може да бъде до 3 пъти по-евтина. Това ще спести между 42 и 84 милиона евро годишно на дружествата в Европейския съюз. Емил Радев подчерта, че използването на цифрови решения в дружественото право, следва да предвижда високи стандарти за защита от измами или злоупотреби. Трябва да има повече прозрачност относно собствеността на фирмите и третите лица (инвеститори, граждани, други дружества) трябва да имат достъп до информацията за дружествата, съдържаща се в регистрите, като този достъп бъде безплатен. В тази връзка, предложението за Директива съдържа възможност за задължителен контрол по отношение на идентификацията; правила за лишаване на директорите на дружеството от права; участие на органи по удостоверяване – нотариуси, длъжностни лица по вписване или други публични и контролни органи. Предстои Комисията по правни въпроси да изработи предложения за изменения, с които да се подобри направеното законодателно предложение.", "date": "2018.09.05", "title": "Въвеждат общи правила за онлайн регистрация на дружествата в Евросъюза"}
{"url": "http://standartnews.com/svyat/v_izrael_se_nadyavat_balgariya_da_otkrie_posolstvo_v_erusalim-375489.html", "text": "Израелският премиер Бенямин Нетаняху се надява, че откриването на генерално консулство на България в Ерусалим ще бъде първа крачка към откриване на българско посолство в Ерусалим. Това каза министър-председателят на Израел Бенямин Нетаняху по време на брифинг в Ерусалим преди срещата му с българския премиер Бойко Борисов. Бенямин Нетаняху информира, че по време на срещата му с Борисов двамата ще разговарят и по темите за противодействието с престъпността, киберпрестъпността, земеделие, здравеопазване и др. Той изтъкна, че в рамките на добрите взаимоотношения между България и Израел най-ценното е отношението на симпатия и почит на израелския към българския народ. \"Това е така, защото всички са част от една и съща цивилизация. Но тази цивилизация в момента е подложена на атаки, най-вече от радикални фракции, радикален ислям, както и на тероризма, на който е проводник\", посочи Нетаняху. Той добави, че терористичните атаки са насочени срещу всички, като дори и България е била потърпевша от една подобна атака. Поради тази причина и темата за тероризма същи ще стане част от разговорите между Нетаняху и Борисов, оповести израелският премиер. Българският министър-председател Бойко Борисов коментира, че вчера, по време на годишната конференция на Международния институт по контратероризъм в град Херцлия, е било говорено доста за борбата с тероризма. Премиерът е на мнение, че усилията трябва да се фокусират върху \"мозъка на хората и това, което мислят, защото вече чрез интернет няма граници и се намираме в друго пространство\". Затова, според Борисов, хората трябва да разберат, че религията е важна за всички, но в същото време най-важното е мирът, толерантността и разбирателството. Бойко Борисов се надява, че по линия на двустранните отношения, до края на годината ще се проведе смесено заседание между двете правителства, което ще бъде в България. Премиерът информира, че днес ще има среща с роднини на загиналите при атентата в Сарафово. Борисов посочи, че терористичният акт е бил насочен срещу израелски граждани, но в него са загинали и български граждани и на България също е била нанесена голяма щета. Той припомни, че тогава се е видяло, че службите на Израел и България са работели като едно цяло. Българският премиер се надява, че по време на днешното откриване на паметника-близнак ще се отчете това, което е направил българският народ за спасяването на българските евреи по времето на Холокоста. Бойко Борисов изтъкна, че е от изключително значение приятелството и доверието с Бенямин Нетаняху, защото Израел играе ключова роля за \"развързване на сложния възел в Близкия изток\".", "date": "2018.09.05", "title": "В Израел се надяват България да открие посолство в Ерусалим"}
{"url": "http://standartnews.com/biznes/kevr_chaka_pregovori_s_gazprom_za_tsenata_na_prirodniya_gaz-375499.html", "text": "До края на септември \"Булгаргаз\" и \"Газпром\" трябва да проведат среща, на която да обсъдят по-добри цени на доставния природен газ, информира БГНЕС. България е изпратила писмо, в което уведомява руснаците, че в официалния вестник на Европейската комисия е публикувано решение, с което „Газпром\" се задължава да намали цените  в 8 страни от Централна и Източна Европа. „След като в официалния вестник беше публикувано решението по антимонополното дело срещу „Газпром\", изтекоха десетте седмици, тоест срокът, в който „Газпром\" трябваше да покани страните, засегнати от решението\", обясни председателят на Комисията за енергийно и водно регулиране Иван Иванов. Той беше категоричен, че ще има поскъпване на газа от новия отоплителен сезон. Припомняме, че до корекцията на цените се стигна, след като руската корпорация постигна споразумение с Брюксел по т.нар. „антимонополно дело\". След края на разговорите, „Газпром\" избегна плащане на огромни глоби и се задължи да продава газ на конкурентни цени на страните от Централна и Източна Европа.", "date": "2018.09.05", "title": "КЕВР чака преговори с „Газпром“ за цената на природния газ"}
{"url": "http://standartnews.com/lyubopitno/nad_14_miliarda_dushi_vodyat_zasednal_nachin_na_zhivot_-375494.html", "text": "Повече от четвърт от хората в света са по-застрашени от диабет, рак, сърдечносъдови заболявания и деменция, защото не се движат достатъчно, съобщиха световните информационни агенции, позовавайки се на доклад на Световната здравна организация (СЗО). Над 1,4 милиарда души не спазват препоръките на СЗО за най-малко 150 минути умерено физическо натоварване или 75 минути активни тренировки или физическа работа седмично. \"За разлика от другите рискове за здравето, недостатъчната физическа активност не намалява по света\", каза ръководителят на изследването Регина Гутхолд от СЗО. По данни за 2016 г. 27,5 процента от възрастното население в света не се движи достатъчно. Спадът е само с един процент спрямо 2001 г. Обездвижването се е увеличило най-много както в богати западни държави като Германия и САЩ, така и в латиноамерикански държави, като Аржентина и Бразилия. Най-малко се движат в Кувейт, Американска Самоа, Саудитска Арабия и Ирак. Там по-малко от 50 процента от възрастното население достига минималната граница за движение, препоръчвана от СЗО. Най-малко обездвижени хора има в Уганда и Мозамбик - по 6 процента. В богатите държави хората все повече седят, докато са на работа и в свободното време. Положението се влошава и от транспорта. В бедните държави работата и придвижването все още изискват повече физически усилия.", "date": "2018.09.05", "title": "Над 1,4 милиарда души водят заседнал начин на живот"}
{"url": "http://standartnews.com/svyat/poseshtenieto_na_borisov_v_izrael_prodalzhava_sas_sreshta_s_netanyahu-375478.html", "text": "С втората за годината среща с израелския премиер Бенямин Натаняху започва днешният ден от официалното посещение на премиера Бойко Борисов в Израел. Само преди малко повече от два месеца двамата имаха среща в Йерусалим. Второто посещение на премиера на България в Израел за годината е свързано със 75-та годишнина от спасяването на българските евреи през Втората световна война. Преди това, последната среща на Борисов с Натаняху, беше на 25 февруари 2016 година. В края на посещението си в Израел, по-късно днес, е предвидена и официална церемония по откриване на паметник-символ на повдига на българите. Това ще се случи в парк в Тел Авив. Ще бъде открит паметник близнак. Идеята за два идентични паметника е от 2013 година. Единият вече е поставен в София, но забавянето на втория се получи поради необходимост от преправяне за новата отливка. Тогава кабинетът отпусна 36 хиляди лева.", "date": "2018.09.05", "title": "Посещението на Борисов в Израел продължава със среща с Нетаняху"}
{"url": "http://standartnews.com/lyubopitno/predstaviha_parviya_po_roda_si_balgarski_elektricheski_avtomobil-375496.html", "text": "Към днешна дата общият брой на регистрираните електрически и хибридни превозни средства в страната от всички категории е 6808 бр. От тях леки автомобили изцяло електрически са 554 бр., което е ръст от над 600% за последните 5 години. Това заяви заместник-министърът на икономиката Лъчезар Борисов при представянето на първия по рода си български електрически автомобил, произведен от „Син карс\". На официалната церемония собственикът на „Син карс интернешанъл\" инж. Росен Даскалов представи шосейна версия на първия български електрически автомобил, състезателен автомобил и концепция за мултифункционален и компактен градски електромобил, който е планирано да се произвежда у нас и да се изнася в чужбина. По думите на собственика новият L City е изцяло насочен към бъдещето и именно затова от него ще се предлага единствено електрическа версия. Зам.-министър Борисов посочи, че автомобилното производство е един от приоритетните високотехнологични сектори с голям потенциал за развитие на експорта, заетостта и регионалната икономическа активност. „Около 170 компании произвеждат части и системи за основните автомобилни производители и генерират заетост за над 40 000 души в България\", каза още той. Борисов подчерта, че производството на български електромобил е сред приоритетите и изцяло съответства на насоките на провежданата икономическа политика за насърчаване на инвестициите в нови иновативни производства при осъществяването на Иновационната стратегия за интелигентна специализация, както и за развитие на електрическата мобилност у нас. „Полагаме усилия за създаване на благоприятна среда за развитие на тези процеси. Политиката на Министерство на икономиката е насочена към насърчаване създаването, развитието и внедряването на иновациите, към развитието на високотехнологични производства и интензивни на знание услуги с оглед изграждане на конкурентоспособна икономика\", изтъкна той. Икономическият заместник-министър добави, че в резултат на предприетите мерки и доброто взаимодействие между заинтересованите страни е налице устойчива тенденция в развитието на електрическата мобилност у нас, и въпреки че чистите превозни средства в страната все още не са достигнали съществен пазарен дял, не може да се пренебрегне постигнатия напредък. „С оглед създаване на устойчива платформа за развитие на сектора в дългосрочен план, създадена е междуведомствена работна група за разработване на Национална програма с Пътна карта за развитие на електрическата мобилност до 2025 г. и хоризонт до 2030 г.\", завърши той.", "date": "2018.09.05", "title": "Представиха първия по рода си български електрически автомобил"}
{"url": "http://standartnews.com/biznes/finansoviyat_ministar_kontrolat_na_vnosa_na_techni_goriva_e_nezavisim-375484.html", "text": "Контролът на вноса на течни горива на пристанищата в Русе, Варна и Бургас се определя от независима инспектираща организация в присъствието на митнически и полицейски служители, каза по време на парламентарния контрол министърът на финансите Владислав Горанов. Той отговори на въпрос на народния представител Жельо Бойчев относно контрола, осъществяван от митническите органи върху вноса на горива. Контролът започва още преди пристигането на плавателния съд с проверка на корабните документи, за да се установи количеството и вида на горивото в товарните резервоари (танкове). Прави се и физическа проверка на всички товарни танкове в присъствието на митничари с измерване на плътността на горивата на място, като резултатите се сравняват с документите, вземат се и проби за лабораторен анализ от всеки резервоар. Проверяват се и останалите танкове на кораба - баластни, за отпадни води и други като се осъществява физически контрол на всички резервоари. След разтоварване на кораба тези резервоари отново се проверяват. Владислав Горанов съобщи, че от 1 януари до 28 август тази година на територията на митници \"Варна\" на пристанище \"ПЧМВ\" са внесени 57 040 тона газьол, 10 200 базово масло; на пристанище Варна - Запад са разтоварени 26 858 моноалкилни естери на мастни киселини, на фериботен комплекс \"Варна\" са разтоварени 1877 тона базово масло; на територията на пристанище Бургас - 41 334 тона втечнен нефтен газ и 167 604 тона газьол, на пристанище Порт Булмаркет - Русе са разтоварени 12 598 втечнен нефтен газ и 2009 тона газьол.", "date": "2018.09.05", "title": "Финансовият министър: Контролът на вноса на течни горива е независим"}
{"url": "http://standartnews.com/balgariya/maya_manolova_shte_pomaga_za_reshavane_na_problemite_na_bolnitsata_vav_vratsa-375500.html", "text": "Омбудсманът Мая Манолова се срещна с медиците от болницата във Враца и обяви, че в петък ще се срещне със здравния министър Кирил Ананиев, за да му обърне внимание за системните дефекти в здравеопазването. След протести, автошествие, замеряне с яйца и други акции, поредният опит на медици и граждани от Враца да фокусират вниманието на държавните органи върху тежкото финансово състояние на врачанската болница беше жалба до националния омбудсман Мая Манолова. Тя беше подкрепена от 294-ма работещи в най-голямото лечебно заведение в Северозапада. В нея беше посочено, че повече от година персоналът получава заплатите си нередовно, понякога с големи закъснения. В резултат на това напускат лекари и медицински сестри, което поставя под въпрос съществуването на единственото лечебно заведение в региона, което, освен всички други медицински услуги, единствено има и спешно приемно отделение. Хроничното заболяване на врачанската болница са натрупаните през годините дългове, които са за близо 14 млн. лева. Изпълнителният директор на лечебното заведение Евгени Любенов посочи: „Имаме споразумение с най-големите кредитори, така че затова успяхме да дадем заплатите, което ще доведе до по-голяма стабилност за бъдеще време. Съвместно с Министерство на здравеопазването ще бъде направено така, че да бъде изтеглен заем, за да се покрият всички дългове и болницата да заработи нормално.\" Освен конкретните обстоятелства около врачанската болница, системни дефекти в здравеопазването също генерират проблеми за държавните лечебни заведения, сред които са и всички областни болници у нас. След като се запозна с аргументите на врачанските медици, омбудсманът Мая Манолова посочи, че още в края на тази седмица има планирана среща със здравния министър: „Още в петък ще кажа тези три неща на министъра. Първо, че хората очакват през контролните органи на министерството той да потърси отговорност на тези, които са отклонявали средства и са довели болницата до това състояние и които са назначавани от неговите предшественици да извърши контрол и да предаде всички, по отношение на които няма започнати проверки, на прокуратурата. Второ – да дойде на място и да ви информира за план и за начина, по който ще осигури финансиране за болницата, защото нито хората от Враца, нито лекарите, нито медицинските сестри могат да чакат месец, два, три, шест, десет, да е ясен планът, стъпките и начинът, по който ще осигури финансиране. Трето – от него се очаква да представи дълго обещавания модел за реформа в системата, в който държавните структури в здравеопазването, тези, които извършват най-тежката работа, най-социалната работа – многопрофилните болници и болниците от ранга на „Пирогов\", ВМА, ИСУЛ, да бъдат извадени пред скоби. За тях да има друг статут, друго финансиране и пълна отговорност за държавата, тъй като реално те осъществяват държавните функции да осигурят достъпна здравна помощ на всеки, социални функции, своевременна функция. По-натам ще настоявам и за още две неща – лимитите, които убиват системата, по начина, по който са формирани и които работят за едни против други субекти в здравеопазването и да се даде възможност на пациентите да участват в контрола\".", "date": "2018.09.05", "title": "Мая Манолова ще помага за решаване на проблемите на болницата във Враца"}
{"url": "http://standartnews.com/balgariya/nikolay_nankov_obyavi_che_nyama_da_ottegli_ostavkata_si_kato_ministar-375487.html", "text": "Няма да оттегля оставката си, заяви пред журналисти в парламента министърът на регионалното развитие и благоустройството в оставка Николай Нанков. По думите му актът с подаване на оставка е бил абсолютно правилен. Това, което зависеше от мен, съм го направил и като личен акт, и като акт на отговорност, посочи Нанков и допълни, че вина и отговорност са две различни неща. Нанков припомни, че е разпоредена проверка с конкретни одити на всички пътища, впоследствие ще се направи \"паспортизация\". Има идеи за информационна система, която онлайн да следи състоянието на инфраструктурата, допълни той. Министърът в оставка заяви, че са подготвени много нормативни документи по отношение на пътната безопасност. Новата наредба за проектиране ще даде отговор на много от въпросите - говорим за по-голяма осветеност на пътни възли, на кръстовища, много по-високи изисквания към системите за отводняване, говорим за зона за безопасност, гаранционните срокове, посочи той. Нанков коментира, че в последните дни много \"експерти\" говорят по темата \"инфраструктура\", но нито един от тях не е пътен одитор и не би трябвало да им се пришива определението \"експерт\".", "date": "2018.09.05", "title": "Николай Нанков обяви, че няма да оттегли оставката си като министър"}
{"url": "http://standartnews.com/balgariya/v_55_uchilishta_i_detski_gradini_remontite_nyama_da_priklyuchat_do_17_septemvri-375482.html", "text": "В около 55 сгради на училища и детски градини ремонтите няма да бъдат приключили за началото на учебната година. Това заяви в интервю за БНР просветният министър Красимир Вълчев. Той обаче увери, че няма да има образователни институции, които да не започнат учебната година на 17 септември. Планирани са и ремонти, които ще започнат по време на учебната година, посочи той и добави: „Близо 1070 училища и детски градини са обект на интервенции. Половината от тези ремонти са приключили\". За тази година местата за учители ще бъдат запълнени, каза още Вълчев. Той посочи обаче, че силен недостиг на учители се очаква след 10 години, когато малко над 50% от учителите ще са пенсионирани. По думите му голямото предизвикателство тогава ще бъде да се обезпечи образователната система с учители в по-малките и отдалечени места в страната, както и тези, в които има концентрация на проблемни деца и такива от уязвими групи. Министърът на образованието отбеляза новите моменти през новата учебна година: „През новата учебна година влизат новите учебни програми за 3-ти, 7-ми и 9-ти клас. Въвеждаме нов предмет – „Компютърно моделиране\". Предизвикателството пред образователната система днес е да подготви деца, които ще бъдат на пазара на труда и през 2060 г., когато светът ще бъде различен, ще сме минали през много дигитални трансформации и децата трябва да бъдат не просто дигитални ползватели, но и да имат по-задълбочени дигитални умения. Всяко дете трябва да придобие базовите и новите компетентности. Всяко дете трябва да бъде обхванато и да не отпадне преждевременно от образователната система и да получи максимална подкрепа вътре в системата\". По думите му 24 хил. деца, които години наред не са ходили на училище, са върнати в класните стаи през миналата година. Тази година са създадени 1100 екипа, които започват работа в тази посока, добави той. Министър Вълчев е издал заповед за това, че училищата нямат право да събират пари от родителите. „Не можем да забраним на никой да дарява, но факт е, че много от тези суми, които се събират, съдържат намек за задължителност. Не трябва да има никакъв намек за задължителност. /.../ Училищата не трябва да препоръчват повече, отколкото е необходимо на децата\", категоричен е той. По думите му при реализирането на целия комплекс от мерки раниците на децата трябва да са по-леки, но това няма да стане веднага. Обмисля се през следващата година да се премине на електронни дневници в училищата, каза министърът, но добави, че това зависи от бюджета за следващата година. За проблема с НИМХ министър Вълчев коментира: \"Очаквам на 10 септември, за когато е насрочено Общото събрание, да вземат окончателно решение за извеждането на Института, за един мирен развод. Очевидно натам вървят нещата. Ние сме ограничени да се месим в това решение, второ - сме предпазливи, за да не бъдем обвинени, че искаме да изземем функциите на академичното самоуправление. Но факт е, че в този му вид, базирано на колективни органи, не демонстрира достатъчно отговорност. По принцип колективните органи са с по-голяма степен на безотговорност, няма я персоналната отговорност. Дори председателят на БАН ми каза, че той не е съгласен с решението за освобождаване на директора, но то е взето от Управителния съвет. Дори да имат основание, това решение в този момент е изключително неуместно и води до временни пречки за осъществяване на дейността от страна на института\".", "date": "2018.09.05", "title": "В 55 училища и детски градини ремонтите няма да приключат до 17 септември"}
{"url": "http://standartnews.com/balgariya/vezhdi_rashidov_i_korneliya_ninova_krastosaha_shpagi_v_parlamenta-375483.html", "text": "Вежди Рашидов се почувства засегнат от думи на лидера на БСП Корнелия Нинова към ГЕРБ и прочете декларация от парламентарната трибуна за свършеното от него като министър на културата два мандата. Това се случи малко след началото на днешното заседание на Народното събрание. Щях да подмина поредната ви емоция, но няма да го направя, защото вие публично заклеймихте управляващата партия ГЕРБ с думите \"шайка крадци\", обърна се Рашидов към Корнелия Нинова. В крайна сметка кои сте вие да ни осъждате всички на гражданска смърт, да вадите имената и да слагате публична дамга на челата на управляващите, както еврейските звезди на Хитлер, коментира той. Това е недопустима клевета, заяви Рашидов. Като два мандата министър на ГЕРБ се чувствам засегнат, каза той и посочи, че по негово време е направена театрална реформа и днес залите са пълни, ремонтирани са редица театри, училища, галерии и музеи, реставрирани са църкви и крепости. \"Това направихме екипът ми и аз само за седем години. А вие, г-жо, ходите като парламентарна манекенка да си правите фотосесии с мъките на хората\", коментира Вежди Рашидов по адрес на Нинова. Познавам такава шайка, за която вие говорите. Това е тази шайка, която участваше в бандитската приватизация и в РМД-то, коментира Рашидов. По думите му това са хората, които са ограбили държавата. Горд съм, че моето изкуство носи зад граница слава на моята държава, заяви Рашидов. От днес нататък няма да дам съгласието си чрез моето изкуство да се популяризира българската държава, за да предоставя тази възможност на вас и на вашите комсомолци, коментира той. Радвам се, че групата на БСП са повече от 20 човека, започна декларацията си Рашидов. \"За съжаление, явно вашата лидерка си чукна надницата и замина пак\", каза той. Няколко минути по-късно, докато Рашидов още четеше декларацията си, лидерът на БСП Корнелия Нинова се върна в пленарната зала. Тази декларация беше най-силното доказателство защо този парламент е изчерпал своята същност, коментира лидерът на ПГ на \"БСП за България\" и на БСП Корнелия Нинова в отговор на декларацията, прочетена от Вежди Рашидов. Каква политика имаше в тази декларация, какво решение за българите, попита тя. Имаше омраза, лични нападки и квалификации към председателя на опозицията. Когато се изправихме не срещу вас, а срещу системата, от която сте част - олигархично-политическата мафиотска система, сме си дали сметка какво ни чака, коментира Нинова. Няма да ни уплашите, нито ще ни спрете с подобни декларации, заяви тя. \"Не разбирам защо се обиждате, когато цитираме един от вас и при това лицето ви - Антон Тодоров, който говори всеки ден от ваше име\", коментира лидерът на БСП. Един от вас смята, че вие сте шайка и много хубаво ви описва, подчерта тя и показа книгата на Антон Тодоров. Нинова отбеляза, че БСП представлява един милион българи и призова да се спре с разделението, омразата и противопоставянето на българи срещу българи. Относно определението \"парламентарна манекенка\" и снимките с животни, Нинова отново обвини управляващите, че са убили животните на хората без причина и ще им търсят отговорност. \"От първия до последния ден ще стоим до тези хора\", заяви тя. Нинова отбеляза, че културата и образованието са в основата на всяка национална идентичност. Отнасяйте се с уважение към всички, които имат принос към това, обърна се тя към Вежди Рашидов. \"Вие не сте единственият творец в България, те са хиляди\", заяви Корнелия Нинова. Лидерът на БСП отбеляза, че днес след хилядите обещания на управляващите след катастрофата край Своге е трябвало да се гледа Законът за пътищата. \"17 души убихте, днес трябваше да им решим проблема\", заяви Нинова в края на изказването си. Това предизвика бурна реакция от депутатите на ГЕРБ, които я изпратиха от трибуната с въгласи \"Ууу\" и тропане по банките, а председателят на Народното събрание Цвета Караянчева й направи забележка, съгласно парламентарния правилник, защото е отправила обвинения към цяла парламентарна група. От БСП възразиха срещу начина на водене на заседанието и поискаха Караянчева да отстъпи ръководството на днешния пленарен ден на друг колега, но тя остана на мястото си.", "date": "2018.09.05", "title": "Вежди Рашидов и Корнелия Нинова кръстосаха шпаги в парламента"}
{"url": "http://standartnews.com/balgariya/efektivni_protesti_gotvyat_maykite_na_detsa_s_uvrezhdaniya-375485.html", "text": "Майките от инициативата \"Системата ни убива\" се подготвят за ефективни протести още на 2 октомври, ако до 1 октомври Народното събрание не приеме законите за личната помощ и за хората с увреждания. Това обяви Вера Иванова от Конфедерацията за защита правата на децата, по време на днешната демонстрация при палатковия лагер зад парламента. Майките посрещаха идващите на работа депутати с черни знамена и с мълчание, съобщи Дарик. В първия ден от редовната работа на депутатите протестиращите майки на деца с увреждания излязоха да ги посрещнат и ще дежурят в палатковия лагер през целия ден. Вера Иванова припомни за какво протестират майките вече четвърти месец. \"Искаме да им покажем, че ние сме тук. Остават 27 дни до срока, който сме поставили за приемането на законите, за реформата. За момента ние не виждаме желание и голяма воля от тяхна страна, затова за пореден път им показваме, че ние няма да се отказваме и ще бъдем тук докато се случи промяната\" коментира Иванова. Майките очакват до 1-ви октомври да бъдат разгледани и одобрени законът за личната помощ и публикуваният преди няколко дни закон за хората с увреждания. Колкото до закона за социалните услуги, към момента за него има разработена концепция, а майките не участват в написването му, тъй като никой не ги е поканил за такова участие. Вера Иванова сподели своите очаквания за развитието на нещата в следващите седмици. \"Ние много надежди нямаме, защото през годините толкова пъти сме лъгани, толкова пъти ни е обещавано. В крайна сметка, налице няма нищо, нито реформа, хората с увреждания стават все по-зле. Ние няма да мръднем оттук. Непрекъснато сме тук. Това, което забелязвам е че при тях промяна няма. Отново ни подминават, гледат в другата посока и все едно ние не съществуваме\", обясни още Вера. От днес към инициативата \"Системата ни убива\" се включват майки от Видин, Радомир и Разград.", "date": "2018.09.05", "title": "Ефективни протести готвят майките на деца с увреждания"}
{"url": "http://standartnews.com/balgariya/karakachanov_ne_priema_ostavkite_na_trimata_ministri_predi_kraya_na_razsledvaneto-375481.html", "text": "Преди да излязат резултатите от разследването на инцидента край Своге, не трябва да се приемат оставките на министрите. Това каза пред журналисти в Народното събрание вицепремиерът Красимир Каракачанов, цитиран от Агенция Фокус. На въпрос с оглед предстоящото гласуване на оставките дали се притеснява, че отново ще трябва да сложи синята каска, Каракачанов отговори: „Не се притеснявам. Има ли диалог – значи има и разбирателство. Няма ли нормален диалог, ако всеки реагира както и когато намери за нужно, се получават подобни разминавания\". На въпрос дали ще влязат три оставки в парламента в понеделник, той отговори: „Не знам. Аз изразих своето мнение – преди да излезе разследването и да се види каква е истинската причина, не трябва да се приемат оставките. Ако излезе, че грешката е изцяло на шофьора... Все пак става дума за едни министри, които могат да бъдат защитени, ако погледнем тяхната работа. Ако тези оставки бъдат внесени, би следвало те да бъдат подкрепени\", каза още Каракачанов. На въпрос дали се опитва да тушира напрежението между Волен Сидеров и Валери Симеонов, той отговори: „Не ми е работа да туширам никакво напрежение. Гледам да внеса повече спокойствие. Трябва да има диалог не само в малката, но и в голямата коалиция. Редно беше да бъдем информирани за оставките, а не да научаваме за тях от медиите\".", "date": "2018.09.05", "title": "Каракачанов не приема оставките на тримата министри преди края на разследването"}
{"url": "http://standartnews.com/balgariya/indiya_e_izklyuchitelno_vazhen_partnyor_za_balgariya_smyata_prezidentat_radev-375486.html", "text": "Индия винаги е била приятелска страна за България. Свързват ни исторически отношения в дух на приятелство и конструктивност. Индия е изключително важен партньор за България. Това каза президентът Румен Радев на съвместните изявления с индийския президент Рам Нат Ковинд, който е на държавно посещение в България до 6 септември. По-рано днес индийският държавен беше посрещнат с военни почести на площад \"Св. Ал. Невски\". Възстановяваме диалога на най-високо политическо ниво след 15-годишна пауза. Това посещение е изключително важно за развитието на сътрудничеството между нашите две страни, защото е предусловие за развитие на отношенията във всички области от взаимен интерес - търговия, икономика, наука и образование, инвестиции, туризъм, културен обмен, каза президентът Румен Радев, който също така напомни, че Индия се оформи като глобален фактор в световната икономика не само заради обема на икономиката си, но заради изключително високия си и устойчив темп на икономическо развитие, особено в области с висока добавена стойност като информационните технологии, комуникациите, отбранителната индустрия, фармацията, изследванията на космоса, приложни научни изследвания. Това са били и областите, които двамата президенти са обсъдили като особено перспективни за по-нататъшното сътрудничество. Радев отбеляза също тежестта на Индия в системата на международните отношения, не само заради населението й, което е около 1 млрд. и 300 млн. души, но и заради активната и конструктивна външна политика в дух на диалог, мир, добросъседство и борба срещу глобалния тероризъм. Двамата президенти са обсъдили двустранните отношения в областта на икономиката и търговията, където по думите на Радев има задоволителна правно-нормативна рамка, но резултатите категорично не удовлетворяват. Стокообмен от порядъка на 200-250 млн. долара годишно са далеч от нашите възможности, добави българският президент. Позицията беше споделена и от индийския президент, който каза, че и двамата са съгласни, че трябва значително да се подобри икономическото партньорство, за да може то да отразява задълбочеността и солидността на политическите  отношения. Като отбеляза бързия ръст на индийската икономика, президентът Ковинд посочи, че България може да бъде ключов партньор за Индия в сектора на отбраната, както и в други области. Сред обсъдените от двамата президенти теми е била и възможността за откриване на директна авиолиния между двете държави. Традиционно добри са двустранните отношения в областта на отбранителната индустрия, научните изследвания в нея, каза също президентът Радев. Двамата са обсъдили възможността за сътрудничество и във военното образование. Взаимоотношенията между България и Индия се коренят далеч в историята. Имаме солидна основа и на нея трябва да изградим едно съвременно партньорство, основано на споделени демократични ценности и ангажимент към глобалния мир и сигурност, каза президентът Рам Нат Ковинд. Той посочи, че са обсъдили всички аспекти на двустранните отношения, като са препотвърдили ангажимента за разширяване на партньорството в областта на икономиката, отбраната, науката, технологиите, образованието, културата. Преди изявленията в присъствието на двамата президенти в Гербовата зала на \"Дондуков\" 2 бяха подписани няколко двустранни документа - Меморандум за сътрудничество в областта на туризма;  Меморандум за разбирателство между Индийския съвет за културни отношения и СУ \"Св. Климент Охридски\" за гост-преподавател по хинди; Меморандум за сътрудничество между Института за ядрени изследвания и ядрена енергетика и Глобалния център за сътрудничество по ядрена енергия; Програма за сътрудничество в областта на науката и технологиите за периода 2018-2021 година. А на започналия днес двустранен бизнес форум в София е бил подписан също Меморандум за разбирателство между Българската агенция за инвестиции и \"Инвест Индия\". Президентът Радев изтъкна важността на подписаните споразумения.", "date": "2018.09.05", "title": "Индия е изключително важен партньор за България, смята президентът Радев"}
{"url": "http://standartnews.com/balgariya/valentin_radev_podadohme_si_ostavkite_ima_kapitan_koyto_reshava-375490.html", "text": "Ние си подадохме оставките, а какво ще стане – решава капитанът, има си ръководство на футболния отбор в парламента, заяви министърът на вътрешните работи в оставка Валентин Радев пред журналисти в Народното събрание, цитиран от Агенция Фокус. На въпрос дали може да се стигне до невнасяне или неприемане на трите оставки, Радев отговори: „Някаква спекулация очаквате от мен. Моята отговорност и тази на колегите беше да си подадем оставките и ние го направихме. Има кой да решава, има капитани – ако използвам футболна терминология - има си треньори, има си ръководства на футболния отбор в парламента и те да решават. Сещам се, че на Бяла като се обърна автобуса, имаше 19 убити. Да сте чули за някаква оставка? Румен Петков беше министър, Тройна коалиция. Ние правим нещо различно. Каквото решат депутатите, каквото реши капитанът на отбора – ние го правим\". Това, което направихме с подаването на оставките, никога не е правено като ход в политиката, каза още Радев. „Няма подобни примери, не са го правили други. А такива трагедии е имало и преди – трагедията в Бяла например, при която загинаха 19 души. Аз специално за МВР нямам повод да се притеснявам – ние сме направили възможното със случая в Своге\", каза още Радев и посочи, че МВР е направило всичко и за намаляване на пътнотранспортните произшествия. „За първи път от миналата година кривата е надолу – ние намаляваме броя на загиналите, пострадалите, осакатените. Това е голямата цел в този сектор от отговорността ми. И за това благодаря и на колегите. Може би капитанът, или министър-председателят, или колегите от ГЕРБ смятат, че темпото трябва да е по-високо – да, добре. Но ето, въпреки това се случат толкова много жертви. Така се прави\", посочи още министърът в оставка.", "date": "2018.09.05", "title": "Валентин Радев: Подадохме си оставките, има капитан, който решава"}
{"url": "http://standartnews.com/balgariya/do_kraya_na_godinata_shte_e_priklyuchen_obhodat_za_tunela_pod_prohoda_shipka_-375495.html", "text": "До края на годината трябва да приключи изграждането на обхода за тунела под прохода Шипка, а през 2019 г. да стартира възлагането на самия тунел. Това каза министърът на регионалното развитие и благоустройството в оставка Николай Нанков по време на парламентарния контрол в Народното събрание. „Нека на всички да е ясно, че тунелът под Шипка свързва не просто две области – Южна и Северна България, но има и надевропейски измерения. Говорим за пътен коридор, който продължава през Истанбул към Близкия Изток\", каза още Нанков и посочи, че това е един огромен проект. По думите му проектът е в две части. „Първата фаза е обход, минаване на експертен технически съвет към АПИ и т.н. – това ще приключи в рамките на тази година. Тоест, не само тунел като тунел, а имаме съответни етапи, които се изпълняват по линия на първа фаза. А през 2019 г. трябва да стартира възлагането на самия тунел – над 3 км. Източник на финансиране е държавен бюджет и бъдещо частно партньорство\", коментира Нанков. По отношение на двата месеца забавяне за въвеждане в експлоатация на участък от обхода, Нанков посочи, че това е станало заради процедурите и по строителство, и по оформяне на документация и нейното приемане. „Септември беше срокът по договор, но всичко ще бъде готово до края на годината с изключение на най-високото мостово съоръжение, строено в България преди повече от 30 години\", коментира той.", "date": "2018.09.05", "title": "До края на годината ще е приключен обходът за тунела под прохода Шипка"}
{"url": "http://standartnews.com/balgariya/mazh_zastrelya_zhena_i_dve_detsa_v_samokov_posle_se_e_samoubil-375498.html", "text": "Жена и две деца бяха застреляни от мъж в Самоков, който по-късно сложи край на живота си. Криминалният инцидент е станал днес по обяд. На мястото на стрелбата веднага са изпратени служители от местното районно управление, както и Спешна помощ. Медиците констатират смъртта на 33-годишната жена. Намерено е и тялото на 15-годишно момче, което е установено, че е неин син.Друго 12-годишно момче, племенник на убитата жена, е откарано в болницата в Самоков в критично състояние, където по-късно е починало. Стрелецът беше открит по-късно през деня в местността Щъркелово гнездо, където се е самопрострелял. Медицинският екип е констатирал смъртта му. Според разследването стрелецът и убитата жена са имали връзка. Преди време те се разделят и жената се връща да живее в Самоков, където мъжът идва и стреля по нея и двете деца. По първоначални данни престъплението е извършено със законно притежаван пистолет „Макаров\". Работата по случая продължава.", "date": "2018.09.05", "title": "Мъж застреля жена и две деца в Самоков, после се е самоубил"}
{"url": "http://standartnews.com/balgariya/magistralniyat_prasten_na_stranata_shte_bade_zavarshen_za_56_godini-375488.html", "text": "Магистралният пръстен на държавата ще бъде завършен за 5-6 години, каза по време на парламентарния контрол днес министърът в оставка на регионалното развитие и благоустройството Николай Нанков. Той отговори на въпрос на народните представители Любомир Бонев и Николай Бошкилов относно политиката за осигуряване и поддържане на доброто експлоатационно състояние на пътищата от държавната пътна мрежа. Качественото поддържане на пътната мрежа е една от най-важните задачи на МРРБ, посочи Нанков. През последната година и половина МРРБ полага усилия за поддържане на пътната мрежа, но парите от бюджета са крайно недостатъчни, за да имаме добри, модерни пътища. Независимо че се отпускат и допълните пари, пътищата са в недобро състояние, посочи министърът. Трябва да се промени моделът на финансиране, затова се въвежда толсистемата, чрез която тежкотоварните превозни средства ще осигуряват повече пари за поддръжката на пътищата. Този подход е важен за просперитета на държавата като цяло, каза Нанков. Всеки ден се работи за нови магистрали и обходни пътища. Политиката за изграждане на пътищата, освен последователна, трябва да е и безкомпромисна, и затова се правят и значителен брой ремонти с пари от бюджети с европейски средства, посочи Нанков. Крайно време е да се решават проблеми, \"замитани под килима\" през последните 30-40 години. Чрез по-ефективно ползване на публичния ресурс искаме да имаме пътна мрежа, отговаряща на европейските изисквания. Пътищата, възлагани и строени през последната година и половина, са минали през най-стриктен контрол, каза Нанков. От съветско време не бяха променяни нормите за проектиране на пътищата, но вече новата наредба за тази дейност е в етап на съгласуване, каза министърът.", "date": "2018.09.05", "title": "Магистралният пръстен на страната ще бъде завършен за 5-6 години"}
{"url": "http://standartnews.com/balgariya/vinata_na_api_za_kachestvoto_na_patya_kray_svoge_e_spekulatsiya-375476.html", "text": "Спекулира се, че АПИ е главният виновник за качеството на пътя Своге-София, масово автобусите и тежкотоварните автомобили превишават скоростта там. Това каза председателят на УС на Агенция „Пътна инфраструктура\" Светослав Глосов в интервю за Нова телевизия. „Пътищата се строят с асфалтови смеси, които са с одобрени рецептури, съответните проби\", посочи той. По думите му това означава, че всяка рецептура преди да се одобри от лабораторията, преди това се е била изпитвала в акредитирана лаборатория. „Това, което се влага в пътя, се контролира от строителни лаборатории, които са акредитирани на база на взети контролни проби от пътя. Във всеки нов път, който се прави, се взимат контролни проби. Преди се взимат, за да може да се докаже, че одобрената рецептура е удачна\", коментира инж. Глосов. Във връзка с участъка в Искърското дефиле, където стана трагичната катастрофа, той обясни, че се е оказало, че в един сравнително малък участък има проблем. „Възможно е да се направи грешка при самото производство на материала. Трябва да се взимат проби. Този път е изпълняван по съвсем други критерии. В участъка приетата рецептура не е изпълнена така, както е направен. Казано е какъв интертен материал да бъде вложен, но в случая за един участък от около 370 м, материалът в едрата фракция не е този, който е бил по рецептура\", обясни той. По думите му Институтът по пътища и мостове е направил оглед на целия участък. „Много се спекулира с качеството на пътя с АПИ, че тя е единственият виновник. Трафик камерите ни показват, че масово скоростта на движението от автобуси и товарни автомобили по този участък, където има ограничение 40 км, се превишава с над 30%\", каза още инж. Светослав Глосов.", "date": "2018.09.05", "title": "Вината на АПИ за качеството на пътя край Своге е спекулация"}
{"url": "http://standartnews.com/balgariya/oblastniyat_upravitel_na_burgas_s_argumenti_protiv_reshenieto_za_silistar-375480.html", "text": "Решението на Общинския съвет в Царево за застрояване на 22 декара в местността Силистар, това задание за подробен устройствен план не е предварително съгласувано с РИОСВ, така както повелява Законът за устройство на територията. Това каза областният управител на Бургас Вълчо Чолаков в интервю за бТВ. По думите му Областна администрация Бургас осъществява контрол по законосъобразност на решенията на Общинския съвет на територията на областта. „За мен е нормално премиерът Борисов като политик да обърне внимание на това, което обществото силно го боли в момента и да даде насоки на своята администрация как да действа\" посочи той. Според него Областната администрация в Бургас обръща внимание на всички въпроси, които поставя Областният съвет. „Премиерът даде указания на Областния управител да действа законосъобразно. „Той ми се обади от главния секретар на Министерския съвет и ми каза да открия какви са нередностите по проекта и ако не отговарят на закона трябва да бъдат спрени,\" обясни той. По думите му освен от министър-председателя е получил писма от прокуратурата, МРРБ и РИОСВ Бургас. „Лично аз инициирах събиране на група, за да решим проблема във връзка с преминаване,\" каза областният управител на Бургас. Според него проблемът може да се реши по два начина. Като се направи парцеларен план, ако територията на е урбанизирана или план за регулация с отчуждаване ако територията е урбанизирана. „Редът, по които е тръгнал Общинският съвет „Царево\" е неправилен\", изтъкна той. По думите му от Общински съвет имат пропуск в това отношение. Той смята, че в случаите, в които се бърза или има огромен обществен интерес това да се случи или има някакви други причини зад това, а общественият интерес е обратен в случая, защото хората не искат да има застроено вилно селища в местността Силистар. „Преминаването през частни терени е само през този имот, за които оспорихме решението на Общинския съвет\" уточни още Чолаков. На въпрос дали на плажа „Корал\" ще има застрояване, той отговори, че не вижда вариант на „Корал \"да има строителство. По думите му това решение отново зависи от Общинската администрация. Това, което зависи от мен, аз няма да допусна нито едно закононесъобразно решение.", "date": "2018.09.05", "title": "Областният управител на Бургас с аргументи против решението за Силистар"}
{"url": "http://standartnews.com/balgariya/pochesto_oblachno_s_valezhi_i_gramotevitsi-375471.html", "text": "Днес облачността ще е по-често значителна. Ще има валежи от дъжд, на места придружени с гръмотевици. Ще духа слаб до умерен северозападен вятър и с него ще нахлува по-хладен въздух. Преобладаващите максимални температури ще са между 23° и 28°, в София – около 23°. По Черноморието ще е предимно облачно с превалявания от дъжд, след обяд на места с гръмотевици. Ще духа слаб до умерен вятър от запад-северозапад. Максималните температури ще са между 25° и 28°. Температурата на морската вода е около 26°. Вълнението на морето ще е 1-2 бала. В планините ще е предимно облачно, по върховете – мъгливо. Ще има валежи от дъжд, на места интензивни и придружени с гръмотевици. Ще духа до умерен запад-северозападен вятър. Температурите ще се понижат, максималната на височина 1200 метра ще е около 17°, на 2000 метра – около 11°. Атмосферното налягане ще се задържи по-ниско от средното за месеца.", "date": "2018.09.05", "title": "По-често облачно с валежи и гръмотевици"}
{"url": "http://standartnews.com/balgariya/veche_ima_dva_potvardeni_sluchaya_na_zapadnonilska_treska_u_nas-375473.html", "text": "55-годишен мъж от пловдивското село Труд е с потвърдена вече от тестовете диагноза - западнонилска треска. След тежко прекоматозно състояние пациентът се подобрява, съобщиха от Университетската болница \"Св. Георги\" в Пловдив. Лечението му протича в Клиниката за инфекциозни заболявания. Заболяването коментира в сутрешния блок на БНТ проф. д-р Тодор Кантарджиев, директор на Центъра по заразни и паразитни болести. През 2015 г. за първи път у нас е доказан случай при дете, който за щастие е с благоприятен изход. Преди десетина дни имахме случай на жена, която вече се подобрява, а на 3 септември е доказан западнонилски вирус и в материали от 55-годишен мъж, обясни специалистът. Той каза още, че западнонилската треска е заболяване, което се среща често в съседните ни страни на Балканите, като има доста случаи, особено в Сърбия и Гърция. \"Ако 200 души бъдат ухапани от заразен комар, заболява един, който може да развие възпаление на централния мозък от 100 души с такова възпаление, може 15-20% да загинат, в зависимост от степента на възпаление\", обясни проф. Кантарджиев. Опасният вирус се разпространява от нашите комари, които хапят вечер и през нощта, а резервоар на вируса са прелетните птици. Носилите категорично не са тигрови комари, това е заблуда, обясни експертът. Вирусът може да бъде пренесен чрез заразена кръв, потвърди проф. Кантарджиев.", "date": "2018.09.05", "title": "Вече има два потвърдени случая на западнонилска треска у нас"}
{"url": "http://standartnews.com/balgariya/nablyudateli_sporyat_za_iskanite_ot_borisov_ministerski_ostavki-375475.html", "text": "Фойерверк на входа на сезона – така социологът Андрей Райчев определи пред бТВ поисканите от премиера Бойко Борисов три министерски оставки. Според Райчев две от оставките – на вътрешния министър Валентин Радев и на транспортния – Ивайло Московски, са щели да станат факт и без трагедията край Своге, при която загинаха 17 души. „Още преди месеци се говореше че Радев ще се сменя, а Московски има лична трагедия, за която ми е неудобно да говоря, но очевидно трябва да си отиде по технически причини и чисто човешки\", отбеляза социологът. „Това е уводно действие на Борисов, виждаме началото на нова драма\", коментира Андрей Райчев. „Борисов остана без акцент. Той присъства много дълго в политиката и досега винаги е имало ясен акцент – беше отмъстител, строител, международник, което беше и най-успешната му роля. Сега няма акцент и търси новото си амплоа\", смята Андрей Райчев. Според него премиерът „управлява по телевизора\" – не през институции, а с „политическите есета, които чете по телевизията\". Намираме се в увода на неговия опит да направи четвъртата си роля, защото вече не може да управлява постарому, обобщи Андрей Райчев. Политологът Даниел Смилов изрази съгласие, че реакцията на Борисов се дължи на това, че премиерът се чувства в слаба позиция и иска да покаже, че отново си връща контрола. „Ако това е замисълът, акцията не е изпълнена по правилата. Трябваше да бъде предварително уговорено и с коалиционни партньори, и със собствената група – влиза се в сезона със смяна на екипа, слагат се нови акценти и се показва, че премиерът владее ситуацията. Сега ефектът е обратен. Предлагат се някакви неща, но тепърва умуваме кои от тях ще бъде приети. Дори обсъждаме хипотезата, че премиерът може да бъде бламиран от собствената си група по някои от предложенията. Това в никакъв случай не праща послание, че Борисов е в силна позиция и контролира нещата\", заяви Смилов. „Тези промени като че ли не идват с идеята да се търсят нови политики по съдържание. По-скоро идеята е да се намали напрежението и да се отговори на обществени очаквания\", допълни той. Във връзка с изказването на лидера на БСП Корнелия Нинова за конфликт Цветанов – Борисов Андрей Стойчев коментира, че това по-скоро е „полицейска сценка\". „Не ми се вярва да се стигне до нещо друго. Не е бунт на кораба\", отбеляза социологът. По думите му Патриотите са в „кърпа вързани\" на Борисов. „Няма националистическа вълна, избори нищо не могат да им донесат, освен по-лош резултат или равен на този, те не могат да си подобрят положението и при всичките си караници настояват да си удължат мандата\", посочи Андрей Райчев. „У народа се е появило чувството, че така повече не може. Хората не реагират на катастрофата със 17 загинали, а на лошите пътища и системата на договаряне\", заяви още той. Смилов пък сравни ситуацията с партия шах, в която Борисов е изиграл слаб ход с министерските оставки, но опозицията не го видяла и играе още по-слаби ходове. Той определи като половинчата стратегията БСП да останат в парламента само с 20 депутати, а останалите да отидат при хората.", "date": "2018.09.05", "title": "Наблюдатели спорят за исканите от Борисов министерски оставки"}
{"url": "http://standartnews.com/balgariya/nyama_da_ima_predsrochni_parlamentarni_izbori_kategorichen_e_kmetat_na_burgas-375477.html", "text": "Няма да има предсрочни парламентарни избори, категоричен бе кметът на Бургас и зам.-председател на ПП ГЕРБ Димитър Николов в предаването пред бТВ. На въпрос дали оставките на тримата министри Радев, Нанков и Московски ще се случат, Николов заяви: „Отговор на този въпрос ще получим в понеделник, когато се проведат срещи между коалиционните партньори и ръководствата на нашите партии и ще излезе едно категорично решение, и тогава ще сме наясно. От самото начало на мандата се случват колебания в коалицията ГЕРБ – „Обединени патриоти\", но както виждате винаги се излиза със зрели решения от такива кризи. В момента управлението е стабилно и аз мисля, че няма никаква опасност мандатът да се продължи до край\". По думите му предсрочни парламентарни избори няма да има според ГЕРБ и това го заявяват в категоричен план и коалиционните партньори. „Когато има диалог темите се обсъждат и се намират най-добрите и полезни за държавата решения. Със сигурност в динамиката и в засилената комуникация на централно ниво и с регионите, и във връзка с управлението на държавата се губи тази рутина в коалиционен план. Беше отчетено, че има слабост и от страна на ГЕРБ и от страна нашия коалиционен партньор и аз съм убеден, че тази поука ще бъде взета и в понеделник всичко ще се изчисти\", заяви той. „С вицепремиера Валери Симеонов сме били и противници, били сме и партньори. Когато се решават различни каузи в Бургас и бургаския регион, той е по-атрактивен, по-емоционален и това е характерно за него, нищо ново. Познавайки го, когато той реагира емоционално, има и друго качество – да се вслушва в аргументи. Аз съм убеден, че когато чуе от партньорите си в коалицията и в правителството различни аргументи, може да вземе и друго решение\", каза още кметът на Бургас.", "date": "2018.09.05", "title": "Няма да има предсрочни парламентарни избори, категоричен е кметът на Бургас"}
{"url": "http://standartnews.com/balgariya/noi_startira_izplashtaneto_na_pensiite_na_7_septemvri-375479.html", "text": "Изплащането на пенсиите през септември 2018 г. от Националния осигурителен институт ще започне на 7 септември (петък) и ще приключи на 20 септември (четвъртък). Чрез пощенските станции пенсиите ще се изплащат съобразно изготвен график, който вече е обявен във всяка една от тях. Преводите на сумите за септемврийските пенсии по сметките на пенсионерите, които получават парите си по банков път, ще бъдат извършени на 7 септември 2018 г.", "date": "2018.09.05", "title": "НОИ стартира изплащането на пенсиите на 7 септември"}
{"url": "http://standartnews.com/balgariya/indiyskiyat_prezident_pristiga_na_parvo_poseshtenie_v_balgariya-375472.html", "text": "Президентът на Индия Рам Натх Ковинд и водена от него делегация пристигат на посещение в България по покана на държавния глава Румен Радев. Двамата президенти ще проведат среща на \"четири очи\" на \"Дондуков 2\". В Гербовата зала на президентството ще бъдат подписани двустранни документи за сътрудничество в областта на науката, туризма и образованието. Утре президентите на България и Индия ще открият паметник на легендарния водач на индийското движение за независимост Махатма Ганди в Южния парк в столицата. В рамките на визитата си у нас държавният глава на Индия Рам Натх Ковинд ще проведе среща и с премиера Бойко Борисов.", "date": "2018.09.05", "title": "Индийският президент пристига на първо посещение в България"}
