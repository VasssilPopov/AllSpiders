{"url": "http://standartnews.com/sport/grigor_startira_s_pobeda_v_roterdam-368316.html", "text": "Българският топтенисист Григор Димитров преодоля първия кръг в турнира на твърди кортове в Ротердам, ATP500. Той надделя с 2:0 сета - 6:4, 7:6(5), над японеца Юичи Сугита, който е 41-ви в света. Нашият състезател се завърна на корта след преодоляна травма в рамото, заради която пропусна надпреварата в София. Във втория кръг утре Григор ще се изправи срещу 38-ия в ранглистата Филип Крайнович от Сърбия. Днешната среща продължи час и 46 минути. Григор записа по-висок процент спечелени точки при първи сервис - 76 срещу 66 за японеца. Димитров регистрира много повече асове от своя опонент - 9:1, но и допусна повече двойни грешки - 4:0.", "date": "2018.02.14", "title": "Григор стартира с победа в Ротердам"}
{"url": "http://standartnews.com/sport/moshtna_burya_paralizira_olimpiyskite_igri-368301.html", "text": "Мощна буря връхлетя Пьонгчанг и парализира олимпийските игри, предава Канал 3. Зрители и участници бяха евакуирани от олимпийските обекти на открито и бяха прибрани в закритите съоръжения. Силният вятър вдигна във въздуха палатка, която се намираше в Олимпийския парк. Във въздуха се разхвърчаха и предмети. Посетителите бяха информирани със специално съобщение по мобилните си телефони на английски и корейски, че има червен код за опасност и трябва незабавно да се скрият на безопасно място. Заради силния вятър тази сутрин се отложи слалома от програмата на алпийските дисциплини. Последва отлагане и отменяне на старта в северните дисциплини, а след това и този в биатлона, където трябваше да се състезават и българките. Заради урагана, който бушува в Пьонгчанг, е блокиран и транспорта и всички очакват края му в залите и пресцентровете. Звездата от фигурното пързаляне Катерина Вит, която в момента е телевизионен коментатор, публикува в социалните мрежи и свой клип, в който се вижда, че вятърът буквално ще я отвее. \"Това е олмипийски рекорд за най-силен вятър\", коментира Вит.", "date": "2018.02.14", "title": "Мощна буря парализира олимпийските игри"}
{"url": "http://standartnews.com/sport/uraganat_sprya_olimpiyskite_igri-368310.html", "text": "Шегите на времето с 23-ите зимни олимпийски игри продлъжават. Петият състезателен ден бе белязан от ураган, който нанесе щети както на състезателната програма в ПьонгЧанг, така и на олимпийския парк в Гангнъм. В планинския курорт, където са ските, биатлона, ски бягането и ски скока бурята започна още от ранните часове на деня. В 7,30 ч на трасето Рейнбоу 1, където тряваше да се проведе слалома при жените вятрът достигна 100 км/ч. Организаторите на стартовете, сред които и българските специалисти Валентин Стефанов и Виктор Гичев на два пъти отложиха старта на първия манш с надежда, че вятъра ще утихне. След като това не стана около 11,15 ч журито обяви, че слалома се отменя и ще се проведе на 16 февруари. За тогава вече бе отменен заради вятъра супергигантския слалом при мъжете. Днес пък отново ще има мъжки и дамски дисциплини в алпийските ски. Започва се с гигантския слалом, а между двата манша в другия курорт Дженсун ще се проведе и отложеното от неделя спускане при мъжете. \"Вятърът бе на пориви и организаторите очакваха да спре, но за съжаление това не стана, коментира за \"Стандарт\" алпийката ни Мария Киркова, която трябваше да стартира с №61 в слалома. - Успяхме само да загреем по трасето и след това ни прибраха на закрито. Сега слизаме на една от пистите, които са в ниската част на курорта, за да опитаме да тренираме гигантски слалом. Дано за напред всичко да е наред\". По-късно през деня стана ясно, че заради силния вятър в ПьонгЧанг е отменен и старта на 15 км в биатлона при жените, където трябваше да стартират 4 наши състезателки. Тяхното състезание бе преместено за утре, като дамите ще стартират непосредствено преди мъжете, които също ще са на дългата дистанция. България ще се представи от четирима биатлонисти начело с Краси Анев. Бурята този път не подмина и Гангнъм, който е на морето и там се намира олимпийския парк с овала за кънки бягане, залите за хокей и фигурно пързаляне и местата за забавление на феновете. В ранния следобед паркът бе затворен, а публиката евакуирана. \"Вятърът е на тласъци в горната и средната част на пистата, коментира за \"Стандарт\" Виктор Гичев. - Поривите му достигат до 90-100 км/ч. Иначе средната скорост е около 70 км/ч. Сутринта имаше притеснение дали изобщо ще тръгне лифта. Вкрайна сметка на най-бавната скорост качиха състезателките. Преценено бе да няма състезание, заради тези внезапни силни пориви на вятъра, защото така няма условията да се еднакви за всички, за да няма недоволни. Това второ отлагане няма как да не изнерви състезателките. Всяка сутрин те тръгват с една нагласа, а после се почва едно чакане и накрая всички слизат без да има състезание.", "date": "2018.02.14", "title": "Ураганът спря олимпийските игри"}
{"url": "http://standartnews.com/kultura/emigrantka_zaveshta_18_mln_leva_na_nhg-368305.html", "text": "Българка, емигрирала в Австралия, е завещала 1 840 000 лева на Националната художествена галерия в София, съобщиха от МВнР. Името й е Маргарита Занеф и е емигрирала в Австралия през 60-те години на 20 век. Днес в МВнР са получили грама от посолството ни в Канбера, с което се е свързала адвокатската кантора. Според завещанието Занеф оставя половината от сумата след продажбата на недвижимото имущество на художествена галерия в Сидни, а останалата половина - на НХГ в София. Адвокатите са обяснили, че тя е била ерудирана личност, голям почитател на изкуството. Дарила е половината от сумата на българската художествена галерия като родолюбив жест към страната, в която се е родила, а другата половина е за австралийската галерия с признателност на страната, която я е приела.", "date": "2018.02.14", "title": "Емигрантка завеща 1,8 млн. лева на НХГ"}
{"url": "http://standartnews.com/sport/otborat_na_milan_pristiga_v_sofiya-368291.html", "text": "Двубоят е първи за отбора от Разград в елиминационната фаза на турнира този сезон. Начело на „Милан\" е легендата на италианския тим - Дженаро Гатузо, който пое треньорския пост в края на миналата година. Интересът към срещата сред родните запалянковци е голям, а за двубоя има организиран транспорт от София, който потегля в деня на мача - 15 февруари. Очаква се фенове на „Милан\" да дойдат и от съседна Македония и Румъния.", "date": "2018.02.14", "title": "Отборът на „Милан” пристига в София"}
{"url": "http://standartnews.com/sport/mazhoretkite_na_severna_koreya__atraktsiyata_na_igrite-368298.html", "text": "Мажоретките на Северна Корея са една от най-големите атракции на олимпийските игри в Пьонгчанг. Програмата им е по-натоварена от тази на президента на МОК Томас Бах. Те пътуват от събитие на събитие, от състезание на състезание и са най-строго охраняваните персони на игрите. Момичетата изглеждат като избирани от каталог за модели. Подбрани са и по ръст и по тегло. 229 красавици от Пхенян. Обикновено са с червени екипи като националното знаме на социалистическа Корея, но сменят облеклото си по няколко пъти на ден. До красивите момичета плътно вървят хора с черни дрехи и слушалки в ухото. Това са представителите на властта, които трябва да следят зорко поведението на шарената момичешка група. Те гледат строго и внимават някой журналист да не се опита да направи интервю с красавиците. Изкушават се отвреме навреме да посегнат и в посока камерите, но бързо осъзнават, че са зад другата стена на границата - в Южна Корея. Интересът към мажоретките на Северна Корея е огромен. Няма зрител или журналист, който да не вдигне мобилния си телефон, за да ги снима. За първи път в историята след войната южнокорейците се виждат със своите съседи. Мажоретките попаднаха в севернокорейската делегация в последния момент, след като беше взето решение, че страната ще изпрати малка делегация от спортисти на игрите. Мажоретките, както и състезателите от Северна Корея, правят впечатление с обраното си поведение. Обединеният хокеен отбор на Корея, който играе под флаг, изобразяващ полуострова, обаче е най-голямото доказателство за различията между Севера и Юга. В един от мачовете, в които зрител от публиката предложи брак на своята любима и цялата зала избухна в аплодисменти, състезателките на Северна Корея бяха единствените, които не аплодираха, а останаха с каменни лица. \"Изглеждат много старомодни и уплашени\", коментират местните за своите съседи, които прекрачват за първи път границата. Със сигурност делегацията на Северна Корея няма да може да разкаже у дома за това, което се случва на юг от границата. За състезатели, треньори и мажоретки олимпийските игри са изживяване от личен характер.", "date": "2018.02.14", "title": "Мажоретките на Северна Корея - атракцията на игрите"}
{"url": "http://standartnews.com/mneniya/dyado_dobri_beshe_primer_kak_se_obicha_istinski_hristos-368320.html", "text": "- Загубихме живия пример какво означава да се живее като християнин и какво означава истински да се обича Христос. Загубихме възможността да общуваме непосредствено с един образец на живот, който за болшинството от нас е непостижим. Загубихме и живия образ на един човек, носител на мироглед, култура и традиции, които вече са в миналото. Последният българин, чиито потури и цървули не са бутафорни, в смисъл - не са облечени специално за някакво събитие. Той изглежда толкова анахронично на фона на бутиците зад гърба му, но сигурна съм - на никого не му хрумва да осмее това. В този негов смирен образ на България на нашите предци, има нещо, което е съкровено и изключително скъпо на всички ни. Величието на българина винаги се е заключавало в това, че е притежавал духовната мощ да отдели от оскъдния си залък за нещо по-голямо, което може да не е разбирал напълно, но е имал здравия инстинкт и стабилни духовни опори да осъзнае, че то е верният ориентир за живота му. Че трябва да се стреми към него, защото на него се крепи добрия порядък на битието му. Говоря за връзката с Бога. Камъните, с които са изградени нашите храмове и манастири, са от коравите залци от трапезата на предците ни. Дарявайки на църкви и манастири, дядо Добри, мисля, ни учеше на това, на което той е бил научен - да не прекъсваме тази връзка, да не преставаме да поддържаме това духовно пространство на вярата, тези оазиси на спасение от всички чужди и вредящи внушения. Безценен пример в този обърнал гръб на Бога, агресивен към традиционните ценности свят. Бог да го прости. - За мен дядо Добри е съвременен юродив - толкова е трудно да впишем поведението му в съвременната среда, толкова е необичайно, че прилича на безумие. Юродивите се появяват именно в моменти, когато секуларизацията на обществото, откъсването му от Бога, е в крайна мяра, когато критериите за стойността на живота са напълно подменени с нравствените предписания  на един фалшив морал. \"Безумието\" на юродивите има за цел да изобличи безумието на социума, присвоил си ролята на Бога. Действията на дядо Добри трябваше да ни покажат, че  нашето житейско задоволство се захранва от грешен източник - че истинският източник на радостта е да бъдеш в служба на Бога, не на мамона. Само Бог може да даде сили за такава мисия, затова дядо Добри е божи човек в очите на всички ни. Колкото и да сме грешни - съвестта ни, барометърът за доброто, не може да отрече това. Всички притихваме и се смаляваме пред величието на дядо Добри. - Не мисля, че сме свикнали с дядо Добри, той всеки път изумява. Затова повечето българи, както се видя и по реакциите в интернет във връзка с кончината му, преживяват дълбоко тази загуба. Може би, макар да не сме в състояние да обясним съзнателно защо толкова го обичаме, дълбоко в душите си всички сме наясно. Губим нещо безценно, жив пример, който ни е давал надежда, че не сме се изгубили напълно, че все още има нещо здраво в нас, в обществото ни. - От два дни насам не мога да откъсна очи от една снимка - всички са я виждали: как дядо Добри целува ръката на едно детенце. Ще ви отговоря с част от това, което написах във Фейсбук. \"Не знам кой е авторът на тази снимка, но за мен тя е най-силната емблема и послание за случващото се в момента в България. Дали Бог не прибра дядо Добри, за да ни накара да обърнем очи и да вникнем в този образ, когато имаме най-голяма нужда от ориентир? Децата ни гледат към нас, с цялата си невинност, а ние трябва да се обърнем към родителската си съвест - тя е единственият верен барометър в този сбъркан момент. Какво ще им кажем? Да прегърнат Доброто, съхранено от поколения в културата и традицията ни, ако и да е в дрипави одежди? Или ще обявим за анахронично и селско всичко онова, което то ни представя...\" Ако Бог ни казва нещо, прибирайки Си в този момент дядо Добри, то е това - да ни обърне специално внимание на неговия пример, да ни напомни, че нашите истински ценности винаги са се пазили и предавали между поколенията - затова са истински и наши, затова ни има. - Мисля, че големият проблем не е, че няма добри хора, а че се извършва подмяна на понятието \"добро\". В съдържанието на доброто се вкарват определения, които са чужди, те противоречат на естествения нравствен закон, който всички носим запечатан с Божия образ в душите си. Човек усеща, че това, което му се вменява за добро, не е нормално - то не е добро, а политкоректно. Нормално е човек да се бунтува, когато е натискан да бъде толерантен към злото, когато неговият вътрешен нравствен закон му казва, че, напротив - не трябва да бъде толерантен към злото, а трябва да бъде взискателен за доброто. Това е голямата разликата - социумното \"добро\" откъсва погледа от Бога, истинското добро води обратно към Него. Човек, който се опитва да е добър по социумните норми не може да бъде смирен, защото смирен означава да има вътрешен мир, а именно този вътрешен мир е нарушен от съпротивата срещу неавтентичното \"добро\". - Истинското добро е много устойчиво, защото е от Бога и това, в което вярвам, са думите на Господ, че портите адови няма да надделеят над Църквата, в която е събран човешкия копнеж към святост, към общение с Бога. Богочовешкият организъм, Църквата, за съхранението на която, по свой начин, събирайки и дарявайки средства за храмове, дядо Добри посвети живота си, има много, много здрави опори в такива като него, във всяко обърнато към Бога ум и сърце. Дано не забравим дядо Добри - дано не ни забравя и той, и по неговото застъпничество да получаваме от Бога милост и закрила. Доброто на дядо Добри не свършва с кончината му - напротив, увековечава се от нея. - Наскоро някой се беше изразил, че с реакцията си относно Истанбулската конвенция, Църквата е застанала като скала и че едно такова силно и категорично духовно лидерство вдъхва кураж на цялата нация. За мен това е безусловно вярно. Имаме си го фара - нашата Църква е този фар. Дядо Добри ни показваше точно това - ако той го е виждал, с неговите свети очи, можем да му се доверим. Мисля, че към днешна дата Българската православна църква като институция, с отношението и реакциите си по много значими за хората проблеми, вдъхва уважение и доверие. Полагат се усилия в много посоки, променя се съставът - високо ерудирани духовници могат да бъдат срещнати на всички нива - от митрополитите, до младите образовани свещеници в много от храмовете. Мисля, че Църквата се грижеше добре за дядо Добри в последните години от живота му, а от интернет-сайта на Българската патриаршия научаваме и че ще го изпрати достойно. Вечна да бъде паметта му!", "date": "2018.02.14", "title": "Дядо Добри беше пример как се обича истински Христос"}
{"url": "http://standartnews.com/svyat/streletsat_ot_florida_e_zaloven-368337.html", "text": "Стрелецът, който откри огън в училище в американския щат Флорида е заловен и арестуван два часа след началото на масовата стрелба, съобщава USA Today, като се позовава на данни от офиса на местния шериф. Според полицията 14 човека са убити, а други 20 са ранени. Очаква се повече информация по случая.", "date": "2018.02.14", "title": "Стрелецът от Флорида е заловен"}
{"url": "http://standartnews.com/biznes/13_146_leva_zaplata_za_shefa_na_finansoviya_nadzor-368330.html", "text": "Най-сетне висши чиновници ще получават заплати, съизмерими с тези на шефовете на компаниите, които надзирават. Според промени в закона за КФН /Комисията за финансов надзор/ от края на 2017 г., възнагражденията на петимата комисари трябва да бъдат не по-ниски от средните за мениджърите в частния сектор в застраховането, пенсионното дело и инвестиционните компании, но не по-високи от заплатите на ръководството на БНБ. Вчера беше обявено публично възнаграждението на председателя на Комисията за финансов надзор (КФН) Карина Караиванова, което е 13 146 лв. на месец. Заместник-председателите на надзора /Бойко Атанасов, Ралица Агайн - Гури и Диана Йорданова/ взимат по 12 003 лв., а членът на комисията /Владимир Савов/ получава 11 432 лв. С обявяването на заплатите в КФН Караиванова спази обещание, което даде на 27 ноември 2017 г. Така се дава пример за прозрачност на възнагражденията на висшите служители. Спекулации по темата започнаха през 2013 г. със заплатата на бившия гуверньор на БНБ Иван Искров, за която се спрягаше шестцифрена сума. След назначаването на новия управител Димитър Радев възнагражденията в БНБ бяха оповестени - гуверньорът е с основна заплата от 15 368 лв., подуправителите - с 13 173 лв., а останалите членове на управителния съвет - 4391 лв. До края на миналата година по закон Карина Караиванова получаваше 90% от възнаграждението на председателя на парламента, което беше около 5000 лв. Сега средното възнаграждение на директориите на дирекции в КФН е 5 133 лв. Актюерите, които са най-търсените финансови специалисти, ще получават средно по 4 500 лв., главните експерти - по 2 893 лв., старши експертите - по 1 989 лв., а младши експертите - 1 472 лв. Възнагражденията в КФН са определени чрез Вътрешни правила за работна заплата, публикувани на сайта на комисията, съобщиха от КФН. След промяната в закона, финансирането на Комисията се осигурява изцяло от събираните от бизнеса такси, а не от бюджетна субсидия. КФН вече е събрала 11.5 млн. лв. Бюджетът й за годината е 20 млн. лева, очаква се до края на годината поднадзорните дружества да платят още две вноски. Приходите от наложените глоби не остават в КФН, а се превеждат в бюджета. Комисията планира да попълни и незаетите бройки от щата. Най-търсени са актюери, IT специалисти и анализатори. Това ще даде възможност за по-бързо производство и по-ефективна работа на регулатора. Средства ще бъдат насочени и към изграждането на интегрирана система, която да обхване трите надзиравани сектора - инвестиционния, застрахователния и осигурителния.", "date": "2018.02.14", "title": "13 146 лева заплата за шефа на финансовия надзор"}
{"url": "http://standartnews.com/biznes/vinprom_karnobat_vazrazhda_starite_balgarski_sortove-368312.html", "text": "С Мавруд от плодородната земя на крепостта „Маркели\" стопаните на   посрещнаха Трифон Зарезан и дадоха начало на проекта си за съхранение и възраждане на старите български сортове. Екип от опитни агрономи и технолози, заедно с авторитетни учени от Института по лозарство и винарство издириха най-добрите клонове, както на Мавруда, така и на местните Рубин, Димят, Мискет, Мускат Отонел, Тамянка, Памид и Перла, и ги засадиха върху прочутите лозя на крепостта „Маркели\" – там, където поколения лозари са ги отглеждали. Землищата се простирали от високите зидове на крепостта, по протежението на днешната магистрала „Тракия\" и чертаели пътя на виното от Карнобат до Южното Черноморие. Върху тази плодородна земя са новите лозя с български сортове на водещия винопроизводител. За Мавруда на Карнобат, от който днес се правят невероятните вина Chateau Karnobat, преданията разказват, че бил любимото вино на императорите от Рим и Константинопол, а българските царе го принасяли в скъп дар на множество чужди владетели. Стопаните от „Винпром Карнобат\" [links:www.facebook.com/vinpromkarnobat] разказаха, че не случайно поколения лозари са засаждали Мавруда точно край стените на „Маркели\". Съвременните проучвания показват, че богатите плодородни почви, обилното слънчево греене и дългата, топла и суха есен, с които са благословени лозята на Карнобат са отлична предпоставка за пълното съзряване на гроздето. Не случайно по тези земи се създават превъзходни червени вина, с голям потенциал за отлежаване в бъчви. Такъв е Маврудът на Chateau Karnobat - плътен и хармоничен, с богат вкус на зрели плодове, малина, къпина и ценни подправки. „Благодаря ви, че отстоявате българщината във всяка точна на света, от където вината и ракиите ви носят награди на страната ни\", се обърна към домакините от Винпром Карнобат областният управител на област Бургас Вълчо Чолаков, който заряза карнобатските лозя заедно с кмета на града Георги Димитров и множество гости. „Старите местни сортове са шанс България да преоткрие своето богатство и уникалната си идентичност във винопроизводството и те да бъдат лицето ни пред света. Ето защо с подкрепата на авторитетни учени създадохме програма за запазване на генофонда им, за да да разгърнат потенциала си и да раждат най-доброто грозде\", разказа изпълнителният директор на „Винпром Карнобат\" Десислава Николова. „България спазва европейските стандарти, но с качеството на вината и ракиите от Винпром Карнобат доказахме, че сме много над тези стандарти\", изтъкна и кметът на Карнобат Георги Димитров. „За това нашите усилия днес са насочени към развитието на генофонда на българските сортове грозде\", сподели още той. Майсторите от „Винпром Карнобат\" и тази година ритуално потопиха в съдовете с „Карнобатска гроздова\" сребърния кръст, с който Църквата освети лозята в деня на Свети Трифон, знаейки, че среброто ще я пречисти до съвършенство и ще й придаде частица от светостта на християнската реликва. Технолозите разкриха, че новата реколта от любимата на милиони нашенци ракия се създава при специални условия и по-ниски температури. Така след дълъг престой с ципите от гроздето се извличат неповторимите аромати на българските сортове, от които ракията добива хармония и мекота. Точно този уникален вкус от Карнобат даде повод на познавачите да я определят като ракия, съчетаваща вековните традиции на старите майстори с най-новите достижения в лозарството и винарството, а световният елит да й присъди едни от най-престижните награди. „Карнобатска Специална\" извоюва Златен медал от водещия конкурс Challenge International Du Vin в Бордо, Франция. Ракията на Карнобат е носител на медали от International Wine & Spirits Competition в Лондон и Spirits Selection by Concours Mondial de Bruxelles. Високите отличия направиха ракията истински посланик на България пред света, коментираха гостите на празника, които се насладиха на новата й, още по-атрактивна визия. „С благодарност към хилядите българи, които избират ежедневно любимото си Chateau Karnobat, създадохме новото му лице. То носи духа на поколенията лозари, вложили сърцето си в нашите вина и е подарък за онези, с които заедно се трудим, съхраняваме традициите и разкриваме уникалния вкус на Карнобат\", разказаха енолозите на винпрома. Дизайнът разкрива по модерен начин класическия характер на серията. Върху етикета е отпечатана старинна фотография от средата на XIX в., пресъздаваща изкусния занаят на местните лозари. Chateau Karnobat стават все по-добри с времето, тъй като плодородните лозя, засадени преди близо две десетилетия, с всяка изминала година увеличават потенциала си, а гроздето придобива уникални вкусове и аромати, извлечени от богатата земя на Карнобат. Създадени са по класическа технология и старинни рецепти, предавани от поколения лозари. Елегантната бутилка и тапа им помагат да стареят благородно като стават все по-интригуващи. Класическите вина са любими на потребителите, защото са с отлично качество и предлагат цялата палитра от български и световни сортове на атрактивна цена. А в неповторимия им характер са вплетени почитта към родната земя, труда, културата и българските обичаи, допълниха енолозите на „Винпром Карнобат\".", "date": "2018.02.14", "title": "\"Винпром Карнобат\" възражда старите български сортове"}
{"url": "http://standartnews.com/biznes/po_26_mln_evro_za_lozarite_i_vinarite_do_2022_g-368324.html", "text": "До 2022 г. ще се отпускат по 26 млн. евро по лозаро-винарската програма. Това съобщи министърът на земеделието, храните и горите Румен Порожанов при ритуалното зарязване на лозята край варненското село Белоградец. По програмата за преструктуриране и конверсия на масивите през миналата година са сключени 123 договора за близо 50 млн. лв. Лозовите масиви у нас вече са над 604 000 дка. България изнася 64 млн. литра вино годишно, каза още министърът. По думите му, в България има над 300 изби, като виното на поне 200 от тях е с много високо качество. Конкуренцията на пазара е изключително голяма и би било добре страната ни да рекламира повече своята качествена продукция, допълни той. В тази връзка предстои на 12 март да се проведе в Банско първата кръгла маса за популяризиране на винения и кулинарен туризъм \"Сподели България\". На нея ще се дискутира потенциалът на районите по долините на реките Места и Струма. Проектът се осъществява съвместно с Министерството на туризма. Очертани 12 пътеки, които трябва да привличат чуждестранните любители на вината. Министърът допълни още, че предстои маршрутите да бъдат вкарани в каталог, с който ще разполагат и туристическите агенции в страната. На празника в село Белоградец Порожанов беше придружаван от областния управител на Варна Стоян Пасев. Следобед министърът откри Шестата национална среща на земеделските производители „Обединени за нашето бъдеще\", която се провежда в курорта „Златни пясъци\". Организатор на събитието е Асоциацията на земеделските производители в България.", "date": "2018.02.14", "title": "По 26 млн. евро за лозарите и винарите до 2022 г."}
{"url": "http://standartnews.com/svyat/pochina_prints_henrik__golyamata_lyubov_na_datskata_kralitsa_margrete_vtora-368297.html", "text": "Принц Хенрик, съпруг на датската кралица Маргрете Втора, почина на 83-годишна възраст, предадоха световните агенции, като се позоваха на съобщение на датския кралски дворец. Принцът е починал малко преди полунощ в съня си в двореца Фреденсборг, на около 40 километра северно от Копенхаген. Кралицата и двамата му синове са били до него. Принцът от миналия месец се лекуваше заради белодробно възпаление в болница в столицата, но после когато състоянието му се влоши, той бе преместен в двореца във Фреденсборг. Хенрик е французин, роден в Таланс в Югозападна Франция. Пълното му име е Анри Мари Жан Андре, граф дьо Лаборд дьо Монпеза. В ранните си години е живял във Виетнам, където баща му, също граф, се занимава със семеен бизнес. През 1939 г. семейството му се прибира във Франция. Хенрик учи в училище на йезуитите в Бордо. През 1950 г. се връща в Ханой и се дипломира в гимназия там, а после учи право и политически науки в Сорбоната в Париж. Учи китайски и виетнамски в Националното училище за източни езици в Париж. По време на военната си служба той е в пехотата в Алжир в периода 1959-1962 г. После постъпва на работа във френското външно министерство на постове в Азия и накрая във френското посолство в Лондон. Запознава се с престолонаследничката на Дания Маргрете на вечеря в Лондон през 1965 г., където тя учи. Тя му прави впечатление с учението си да води разговор. Срещат се година по-късно на сватба в Шотландия и накрая той я кани на частна вечеря. После тя признава, че се е влюбила лудо в него. През 1967 г. се женят и той става лютеранец и променя името си на Хенрик. Маргрете става монарх през 1972 г. Тя и Хенрик имат двама сина - Фредрик, роден през 1968 г., и Йоахим, роден през 1969 г. През годините принцът не криеше, че би искал да играе по-значима роля от тази на принц консорт. Той и кралицата споделяха интереси в изкуството и културата. Принцът публикува няколко книги с поезия, илюстрирани от кралицата, както и готварски книги и мемоарите си. Принцът и кралицата признаваха, че са искали да имат повече време, което да прекарат заедно със синовете си, преди да се посветят на официалните задължения, произтичащи от коронясването на Маргрете. През 2017 г. кралският дворец обяви, че принцът страда от деменция. Кралската дойка отпразнува златната си сватба през същата година.", "date": "2018.02.14", "title": "Почина Принц Хенрик - голямата любов на датската кралица Маргрете Втора"}
{"url": "http://standartnews.com/svyat/evrodeputati_ni_hvalyat_za_fronteks_i_ni_podkrepyat_za_shengen-368328.html", "text": "В Дома на Европа в София се проведе пресконференция на членове на Европейския парламент от Комисията по граждански свободи, правосъдие и вътрешни работи. Членовете на Европейския парламент от Комисията по граждански свободи, правосъдие и вътрешни работи (LIBE) Мари-Кристин Вержиа (ЕОЛ/СЗЛ, Франция), Таня Файон (С&Д, Словения), Юдит Саргентини (Зелените, Нидерландия), Яромир Щетина (ЕНП, Чехия), Емил Радев (ЕНП, България) и Филиз Хюсменова (АЛДЕ, България) бяха на официално посещение в България. Целта на работното посещение бе да даде възможност на членовете на ЕП да получат информация от първа ръка за текущите операции на Фронтекс на българската сухопътна граница с Турция. Евродепутатите се срещнаха с Бренд Кьорнер, заместник изпълнителен директор на Фронтекс, с членове на екипа на агенцията в Международния координационен център в главна дирекция „Гранична полиция\" на МВР в София, на граничния пункт „Капитан Андреево\", както и със служители от граничния надзор на сухопътната граница между България и Турция. Делегацията също така се срещна с вицепрезидента Илиана Йотова, министъра на вътрешните работи Валентин Радев и граничните власти, за да обсъди ситуацията на българската граница и сътрудничеството между българската гранична охрана и Фронтекс. Членовете на ЕП посетиха граничния пункт на „Капитан Андреево\", тристранния общ контактен център за полицейско и митническо сътрудничество между България, Гърция и Турция, който се намира там, както и центъра за задържане на мигранти в Любимец. За да изградят още по-пълна представа за ситуацията в страната, те разговаряха и с представители на неправителствени организации и Върховния комисариат за бежанците на ООН (ВКБООН). Всички членове на делегацията изразиха своята подкрепа за присъединяването на България към Шенгенското пространство и изказаха благодарност на българските власти и на Фронтекс за изключително професионалното посрещане и оказаната подкрепа на делегацията.", "date": "2018.02.14", "title": "Евродепутати ни хвалят за Фронтекс и ни подкрепят за Шенген"}
{"url": "http://standartnews.com/svyat/14_zhertvi_sled_strelba_v_uchilishte_v_florida_obnovena-368332.html", "text": "При стрелба в училище в американския щат Флорида са убити 14 човека, а ранени са най-малко 20 души, съобщават местни медии, цитирайки информация от пожарните служби, предава AFP. Нападателят, който е открил огън в училището, е заловен и арестуван два часа след началото на масовата стрелба, съобщава USA Today, като се позовава на данни от офиса на местния шериф.", "date": "2018.02.14", "title": "14 жертви след стрелба в училище в Флорида (ОБНОВЕНА)"}
{"url": "http://standartnews.com/svyat/letishte_v_turtsiya_uvelichava_vazdushniya_trafik_nad_balgariya_s_20-368327.html", "text": "Все повече самолети в небето над България ще има от лятото. Откриването на ново летище в съседна Турция ще доведе до увеличение на въздушния трафик с 20%, очакват от българския авиоконтрол. За 24 часа ръководителите на полети в тази зала контролират над 3000 самолета, които преминават над България. Очаква се през летния сезон  техният брой да бъде още по-голям. А през октомври в Турция ще бъде открито трето летище край Истанбул, което ще бъде едно от най-големите в света. Заради това предстои откриване на нови въздушни коридори и прекрояване на самолетните маршрути. Увеличената работа изисква и нови кадри, за което РВД обявява пореден конкурс за ръководители на полети. До края на 2019 година се очаква още 70 души да влязат в контролната зала на столичния аеропорт. Съобразно трафика българските власти ще подпомагат турските си колеги, за да не се допускат закъснения на полети. Експертите уверяват, че новостите няма да се отразят на безпроблемното пътуване от и към България.", "date": "2018.02.14", "title": "Летище в Турция увеличава въздушния трафик над България с 20%"}
{"url": "http://standartnews.com/svyat/izraelskiyat_parlament_othvarli_zakonoproekta_za_priznavane_na_armenskiya_genotsid-368334.html", "text": "Кнесет (парламентът на Израел) отхвърли в сряда законопроекта, предложен от лидера на опозиционната партия \" \"Еш атид\" Яир Лапид за признаване на  арменския геноцид. Това съобщиха от парламентарната пресслужба в комюнике. \" Кнесета отхвърли при предварително четене законопроекта за признаване на арменския геноцид, предложен от група народни представители, водени от Яир Лапид, - се казва в документа. Законопроектът беше подкрепен от 28 депутати, 41 гласуваха против.\" Арменският геноцид е масовото депортиране и унищожаване на арменското население в Османската империя по време на Първата световна война (1914-1918 г.). Той е признат от много държави, като първото през 1965 г. от Уругвай, чийто пример е последван от Франция, Италия, Холандия, Белгия, Полша, Литва, Словакия, Швеция, Швейцария, Гърция, Кипър, Ливан, Канада, Венецуела, Аржентина, Бразилия, Чили, Ватикана, Боливия, Чешката република, Австрия, Люксембург, Русия. Арменският геноцид бе признат от Европейския парламент и Световния съвет на църквите.", "date": "2018.02.14", "title": "Израелският парламент отхвърли законопроекта за признаване на арменския геноцид"}
{"url": "http://standartnews.com/svyat/sarbiya_i_harvatiya_iskat_ot_es_sredstva_za_rekonstruktsiyata_na_zhp_liniyata_belgradzagreb-368336.html", "text": "Сърбия и Хърватия ще потърсят съдействието на Европейския съюз за реконструкцията на железопътната линия Белград-Загреб, предава скопският телевизионен канал A1 On, цитирини от агенция Фокус. Двете страни ще поискат от ЕС средства за изготвяне на проектна документация и изпълнение на проекта за реконструкция на железопътната линия. Сръбският министър на транспорта Зорана Михайлович заяви, че е поискала среща с хърватския си колега Олег Бутович за подписването на постановление за реконструкцията. Участък от линията Загреб-Белград, която е част от Паневропейския коридор 10, и която се намира на територията на Сърбия, бе реконструирана по-рано, припомня телевизията.  ", "date": "2018.02.14", "title": "Сърбия и Хърватия искат от ЕС средства за реконструкцията на жп линията Белград-Загреб"}
{"url": "http://standartnews.com/svyat/siriyskata_protivovazdushnata_otbrana_e_otkrila_ogan_po_izraelski_samolet-368333.html", "text": "Системата за противовъздушната отбрана на Сирия е открила огън по израелски разузнавателен самолет в близост до град Ал Кунейтра, разположен на около 40 километра от столицата Дамаск, съобщава Итар ТАСС, като се позовава на данни от местни медии. Според информацията, сирийските противовъздушни системи са „открили огън по разузнавателен самолет, принуждавайки го да напусне сирийското въздушно пространство“. На 10 февруари ПВО на Сирия свалиха израелски самолет F-16 след напрежение по границата между двете държави.", "date": "2018.02.14", "title": "Сирийската противовъздушната отбрана е открила огън по израелски самолет"}
{"url": "http://standartnews.com/svyat/liderat_na_opozitsionnata_v_zimbabve_pochina_v_yuzhna_afrika-368335.html", "text": "Ръководителят на опозиционното движение на Зимбабве Движение за демократична промяна Морган Цвангирай почина на 65-годишна възраст след хоспитализация в болница в Йоханесбург, съобщи телевизионният канал eNCA.", "date": "2018.02.14", "title": "Лидерът на опозиционната в Зимбабве почина в Южна Африка"}
{"url": "http://standartnews.com/balgariya/prezidentat_prashta_nov_poslanik_v_rusiya-368331.html", "text": "България ще има нов посланик в Русия. Това стана ясно от думите на премиера Бойко Борисов в интервю за БиТиВи.  \"Президентът Румен Радев е предложил нов посланик, ще го одобрим\", обясни Борисов. Според непотвърдена информация на дипломатически източници става въпрос за Атанас Кръстин, който е секретар по външната политика на държавния глава. ", "date": "2018.02.14", "title": "Президентът праща нов посланик в Русия"}
{"url": "http://standartnews.com/balgariya/evtinite_hrani_provokirat_metaboliten_sindrom-368318.html", "text": "Метаболитният синдром е едно от най-често срещаните заболявания. Около 50% от населението страда от това нарушение, като превесът е при мъжете, а възможността за развитието му, се увеличава с възрастта. Метаболитният синдром е съвкупност от няколко фактора - затлъстяване от андрогенен тип, т.е. около талията, инсулинова резистентност, високо кръвно налягане, повишен холестерол и кръвна захар, както и високи стойности на пикочна киселина. За пациентите с метаболитен синдром рискът да получат миокарден инфаркт се повишава от 2 до 4 пъти, а опасността от захарен диабет тип 2 при тях е от 9 до 30 пъти по-голяма. Основният симптом при метаболитния синдром е затлъстяването, като най-опасно е, когато мазнините се натрупват около коремните органи. Човек трябва да си следи теглото и да си мери сам талията - при мъжете тя трябва да е до 96 см, а за жени – до 80 см. Освен това е задължително да се следи съотношението между размера на талията и ханша – при мъжете, ако то е над единица, е рисково, а за жените нормата е до 0,8. Битката с метаболитния синдром трябва да започне още в детска възраст, когато се формират хранителните навици и вкусът на подрастващите. Много родители допускат грешка да търсят евтина и достъпна храна, без да си дават сметка дали качествена и дори вредна. Другото важно условие за избягване на синдрома е физическата активност, която трябва да е поне 150 минути на седмица. И още нещо – по всякакъв начин намалете стреса, тютюнопушенето, не стойте с часове пред компютъра и пийте по 1,5 литра вода на ден.", "date": "2018.02.14", "title": "Евтините храни провокират метаболитен синдром"}
{"url": "http://standartnews.com/balgariya/obzor_karvav_sv_valentin_v_pamporovo-368317.html", "text": "Куршуми в главата навръх Свети Валентин сложиха край на любовта между музикант и банкерка. Телата на Антон Бояджийски (48 г.) и Николина Попова (41 г.) бяха намерени в ауди ТТ в района на ски център \"Малина\" в Пампорово. Полицаите ги открили на предните седалки. Жената е имала три огнестрелни рани - две в гърдите и една в главата. Мъжът е бил зад волана - с куршум в главата, съобщи шефът на ОД на МВР - Смолян Николай Димов. Той и прокурор Недко Симов от Окръжна прокуратура - Смолян дадоха специален брифинг по случая. Двете тела са били откарани за аутопсия в смолянската болница. По първоначални данни смъртта на двамата е настъпила в интервала от 21 до 23 ч във вторник. Сигналът на тел. 112 подали в 23,35 ч.във вторник случайно минаващи смолянчани. Те помислили, че колата е закъсала и хората в нея се нуждаят от помощ. През предното стъкло обаче видели окървавената глава на Антон. Той не е криминално проявен. Няма данни да е имал постоянна месторабота. Той е музикант. Преди години свирел е в рок групата \"Татко Кристофър\", създадена от Ицо Петроф през 1991 г. Бандата просъществува няколко години, има издаден самостоятелен албум \"Отново на път\". Антон Бояджийски е писал и текстове на песни на БТР. Преди 2012 г. е живял в София, но след това се преместил в Пловдив. Николина работела в банка под тепетата. Преди три дни обаче се преместила в клон в  Пампорово. Антон и Николина живеели на семейни начала. Двамата имали и постоянен, и настоящ адрес в Пловдив. Жената била разведена, мъжът останал вдовец преди години. Всеки от тях има по едно дете - момче и момиче, и двамата пълнолетни. Според първоначалната версия Антон се качил в курорта Пампорово специално, за да празнува с Николина деня на влюбените - Свети Валентин. Следите показват, че Антон е убил Николина, след което е сложил край на живота си. Фактът, че Бояджийски е стрелял три пъти в приятелката си, говори, че мотивът на престъплението най-вероятно е ревност. Антон е бил облечен целия в черно. По случая е заведено досъдебно производство за умишлено убийство, каза прокурор Симов. Предстои експертизи да потвърдят дали намерения в ръката в скута на мъжа пистолет е този, с който са застреляни двамата. Изясняват се и мотивите. Ще се проверяват всички възможни, но водещия за момента са лични взаимоотношения на двамата. По първоначални данни по жената нямало следи от съпротива или борба. Не са намерени и предсмъртни писма. Аудито е запечатано от полицията, предстоят експертизи. Счупена китара седеше вчера пред вратата на дома на Николина и Антон в блока на ул. \"Вук Караджич\" в Пловдив. Съседите обаче казаха, че нито предния ден, нито по-рано са чували семейни скандали или изблик на ярост от страна на музиканта. Определят го затворен и странен човек. Бил мълчалив, не обичал да общува. Един ден поздравявал, друг - не. Но не пиел и не влизал в конфликти. Не е вдигал скандали на жена си Николина. Никой в съседните апартаменти не е чувал за спорове или семейни  скандали. Комшиите разказват, че Николина била дългогодишен банков служител. Не е имала проблеми нито в работата, нито с дъщеря си. Понякога синът на Антон отивал на гости на семейството. Колегите на Николина, която е работела в банков клон на бул. „Шести септември\" пред Съдебната палата в Пловдив, разказват, че тя била изпратена в курорта в командировка. Николина работела в банката от 2016г. Колегите й и управителката на централния клон на финансовата институция разбрали за смъртта й рано сутринта на 14 февруари. Управителката веднага заминала за Смолян, разказаха нейни колеги. Синът на смолянския кмет Николай Мелемов - Тодор, се оказа случайният минувач, открил телата на застреляните Антон и Николина в Пампорово. Тодор Мелемов и двама негови приятели пътували от Пампорово към Стойките. „Видяхме кола, която беше на габарити с работещи чистачки, отбила в едното платно\", разказа Тодор, цитиран от Марица.бг. Той и приятелите му помислили, че е закъсал човек и спрели да му помогнат. \"В тъмното не се виждаше. После светнахме с фенерче и видяхме, че има човек вътре. Мислехме, че може да му е лошо, затова да е спрял. Но видяхме, че шофьорът има рана на главата и целият е в кръв. После видяхме, че има и жена. Беше страшна гледка\", спомня си Тодор Мелемов. Веднага подали сигнал на 112. \"Дойдоха полицаи, линейка. Установиха, че хората са мъртви. Тогава дойдоха и други следователи. Доколкото можехме, съдействахме\", каза кметския син. Докато тримата чакали полицията, работещите чистачки на колата спрели. Затова униформените предполагат, че Антон и Николина са отбили от пътя, спрели са, но аудито е стояло със запален двигател. Синът ми Тодор и двамата му приятели са пътували по работа от Пампорово към Стойките, разказа за \"Стандарт\" и кметът на Смолян Николай Мелемов. \"Видели кола с пуснати на габарити и с работещи чистачки, която била отбила в дясното платно. Върху колата нямало натрупан сняг, макар да е валяло в онзи момент. Тодор видял, че около автомобила е минал снегорин, който е заобиколил колата. Най-вероятно е минал малко преди тях, защото около колата било чисто\", каза още Мелемов. Пистолетът, в който Антон е убил приятелката си Николина, а след това и себе си, е бил незаконен \"Макаров\". Намерен е в ръката на Бояджийски, в скута му. Освен оръжието в колата са открити и гилзите от четирите куршума. \"Към настоящия момент можем да кажем че са запазени всички следи, предстои назначаването на други експертизи. В момента се извършва тройна съдебно - медицинска експертиза. Ще бъдат извършени разпити на свидетели за установяване на други факти и обстоятелства\", заяви обвинителят Недко Симов от Окръжна прокуратура - Смолян.", "date": "2018.02.14", "title": "ОБЗОР: Кървав Св. Валентин в Пампорово"}
{"url": "http://standartnews.com/balgariya/kiril_ananiev_nyama_da_zatvorim_detskata_kardiologiya-368325.html", "text": "Детското кардиологично отделение в Националната кардиологична болница няма да бъде затваряно, обеща министърът на здравеопазването Кирил Ананиев. По-рано днес се появи информация за неговото затваряне. \"Отделението няма да бъде затваряно и се полагат всички усилия то да работи нормално\", заяви той при откриването на реновираното Педиатрично отделение към многопрофилната болница. „Детското и майчино здравеопазване са приоритет, залегнал в правителствената програма. Затова и усилията ни са насочени не само към прилагането на политики, но и към подобряване на материалната база, имаща отношение към здравето на майките и децата, на територията на всички държавни лечебни заведения\", подчерта министър Ананиев в изказването си. По думите му усилията на екипа на МЗ са насочени към оздравяване на държавните лечебни заведения, така че те да могат да работят в условията на спокойствие, предвидимост, апаратурна и кадрова обезпеченост, като успоредно с това гарантират качествена и навременна медицинска помощ. „Съвсем скоро ще подпишем новия рамков договор, в който много важно място е отделено за детското здравеопазване. Разработваме и чисто нова Методика за субсидиране на лечебните заведения. Всичко това ми дава основание да твърдя, че в кратки срокове системата на здравеопазването не просто ще бъде стабилизирана, а ще работи така, че да удовлетворява и работещите в здравната система, и пациентите\", посочи още здравният министър.", "date": "2018.02.14", "title": "Кирил Ананиев: Няма да затворим детската кардиология"}
{"url": "http://standartnews.com/balgariya/obzor_darenie_za_hram_v_elin_pelin_e_poslednata_misiya_na_dyado_dobri-368323.html", "text": "\"Правеше добро с едно непонятно за озлобеното ни време смирение. Сякаш не беше от този свят. Изглеждаше толкова смачкан, опърпан, но одухотворен. Златен човек с голямо сърце. Беше щастлив от това, което прави\". 45-годишната София Терзиева бърше сълзите, докато обяснява защо е била път от София до село Байлово, за да се поклони пред ковчега на дядо Добри. Дълга върволица от хора се изниза през храма „Св. Св. Кирил и Методий\" в Байлово, за да се сбогуват с почитания приживе като светец старец, един от най-големите благодетели на православната ни църква. Сред дошлите беше и депутатът Йордан Цонев, както и почти всички управници на съседните села. Дядо Добри почина в понеделник на 103 години. Ще бъде погребан утре в двора на храма в Байлово, в който прекарва голяма част от живота си. „Още в понеделник вечерта тялото му беше положено в църквата и десетки хората дойдоха да се простят с него\", казва кметът на Байлово Бойко Неделчев. „Тук беше сърцето му. Дядо Добри имаше изключителна сила - любовта към Господ, а събирането на милостиня приемаше като служене\", заяви отец Серафим, който отслужи заупокойната молитва. \"Не съм го познавал лично, но често съм го срещал, когато ходя в столичния храм \"Александър Невски\". Бях изумена, когато разбрах, че е дарил на храма над 35 000 лева. Колко души днес са способни на такъв жест\", пита развълнувано 50-годишната Митка Капризова. Хората до нея обсъждат колко тих и смирен е бил Светеца от Байлово. \"Свят човек. Правеше добро, без да очаква нищо в замяна\", обяснява възрастен мъж. Други пък припомнят, как преди години роденият като Добре Добрев просяк е минавал пеша 40 км до София, за да събира милостиня. „Най-големият урок, който съм научил от дядо си и, който беше смисъла на живота му е, че всеки трябва да търси и прави добро\", разказва внукът на светецът от Байлово – Кристиян. Дядо Добри започва да помага на църквата още в ранните си години. По време на бомбардировките над София през Втората световна война снаряд пада близо до него и той губи частично слуха си. „Тогава животът му се преобръща и той решава да се посвети на църквата\", разказва кметът на Байлово Бойко Неделчев. През 2000 г. дарява всичките си имоти на църквата. Почти всеки ден старецът с дълга бяла коса и брада събираше пари пред вратите на храм-паметника „Александър Невски\" или църквата „Свети Седмочисленици\", които след това даряваше за православните храмове. Едно от последните дарения, които прави Благодетеля от Байлово е за построяването на храм в гара Елин Пелин. Църквата започнала да се строи, но заради липса на средства изграждането им спряло. Чула за добрите дела на дядо добри, кметицата на гара Елин Пелин потърсила колегата си от Байлово. „Помоли ме да попитам дали дядо Добри би дарил средства за храма. Разговарях с дядо Добри. След 3 месеца ме извика, за да каже, че е събрал 7000 лв.\", разказва кметът Бойко Неделчев. Когато започнали да описват пари в общината, се оказало, че парите били 8200 лв. „Казах на дядо Добри, че парите са повече, а той отвърна „Грешката е вярна, колкото съм донесъл, толкова\", спомня си Неделчев. Въпреки че през годините двете дъщери на дядо Добри многократно се опитвали да го приютят в домовете си, той отказва. Предпочита малката си скромна къщичка в двора на църквата „Св. Св. Кирил и Методий\" в родното Байлово. „Въпреки, че е къщата имаше легло, той спеше на земята върху един кашон. Така ще го запомня\", казва кметът на Байлово.", "date": "2018.02.14", "title": "ОБЗОР: Дарение за храм в Елин Пелин е последната мисия на Дядо Добри"}
{"url": "http://standartnews.com/balgariya/dogovorat_za_priyatelstvo_s_makedoniya_vleze_v_sila_izyavlenie_na_borisov-368326.html", "text": "България и Република Македония размениха ратификационните документи, с които влиза в сила договорът за приятелство между двете страни. Подписи под Протокола на официална церемония в Министерски съвет в сряда сложиха първите дипломати на държавите – вицепремиерът по правосъдната реформа и министър на външните работи Екатерина Захариева и министърът на външните работи на Република Македония Никола Димитров. Договорът беше подписан на 1 август 2017 г. от министър-председателите на двете страни Бойко Борисов и Зоран Заев, а в началото на тази година беше ратифициран от парламентите на България и на Република Македония. С подписването на Протокола за размяна на ратификационните документи приключва напълно процедурата по влизането на договора за приятелство, добросъседство и сътрудничество в сила. Искам да поздравя парламентите на двете държави. Ясно е, че ние като правителство бяхме храбри и направихме нещо добро и за двете страни. Така че специални поздрави на Зоран и оттук нататък имаме доста практическа работа, заяви министър-председателят Бойко Борисов. „Утре има среща на транспортните ни министри и всяка фаза по основните транспортни коридори – 4, 8 и 10, да ги подготвим и да ги докладваме на 1 март. Поканили сме премиерите на балканските държави, където минават тези коридори, и на срещата ще запознаем с всичко Европейския съвет. Мисля, че ще убедя всички, защото това, което предлагаме, трябва да стане. А стане ли – Балканите ще бъдат красота! А ще стане, защото вече са на масата\", каза още премиерът Борисов. Той обясни, че следващата седмица – на 26 февруари, в Лондон Европейската банка за възстановяване и развитие е поканила на среща премиерите на Балканите. „Така че имаме едно доста силно финансиране – Световната банка, Европейската инвестиционна банка и Европейската банка за възстановяване и развитие. Така че ние трябва да сложим на масата трите неща, които искаме – магистралите, жп линиите и дигиталната инфраструктура. В бюджета има 30-40 млрд. евро, свързани с тази инфраструктура\", обясни Борисов. Той коментира и спора на Гърция и Македония за името на македонската държава. „Винаги много внимавам да не излезе, че даваме съвети на другите страни, но ако Скопие и Атина бъдат храбри и намерят решение за спора на името, ще видите как в рамките на месеци нещата ще се развият в много добра посока. Така че стискам палци, България ще бъде конструктивна, взимането на това решение е важно\", каза Борисов. \"Мисля, че днес е много важен ден за отношенията ни. Може би, символиката на 14 февруари, ми позволява да кажа, че днес историята се усмихна на България и Македония, а бъдещето им се отвори. Това каза министърът на външните работи на Република Македония Никола Димитров. „Имаме съвсем различни отношения, още преди договорът да влезе в сила\", коментира той. „Утре министрите по транспорт на България, Македония и Албания имат среща, за да конкретизират обвързването, сближаването и улесняването на пътния и железопътния транспорт и ръстът в туризма\", обясни Никола Димитров и допълни, че страните ни имат много близки политически отношения. „Има много въпроси, които ни свързват и много общи интереси\", посочи той. „Имаме късмет, че се случва тази еволюция на отношенията между двете държави тогава, когато България председателства Съвета на ЕС\", коментира македонският външен министър. „Благодарни сме, че успяхте с лидерството на премиера Бойко Борисов в това да има толкова голямо внимание на страните членки на ЕС върху нашия регион. Имаме шанс с изправена глава да продължим напред\", заяви Никола Димитров. „Чест за мен е, че съм тук\", каза още той.", "date": "2018.02.14", "title": "Договорът за приятелство с Македония влезе в сила /ИЗЯВЛЕНИЕ НА БОРИСОВ/"}
{"url": "http://standartnews.com/balgariya/boyko_borisov_izteglyame_istanbulskata_konventsiya_obnovena-368321.html", "text": "\"Истанбулската конвенция ще бъде приета само ако има пълен консенсус в българското общество\", заяви Борисов по първия въпрос. - Няма да поемаме пасива от разногласията по конвенцията.\" По въпроса за референдум по въпроса  допълни: \"За какво - да похарчат едни 20-ина милиона? Няма смисъл от референдум.\" За поведението на Валери Симеонов през последните дни и скандалите със Зелените Борисов обясни: \"Такъв език и такъв начин на говорене - нямаш право. Зелените не могат да се оплачат от мен - те са били чувани от мен винаги. И съм им гарантирал, че освен втори лифт и съпътстващите спортни съоръжения... за това съм гарант /очевидно имаше предвид, че само това ще се построи в Банско, б.р./.\" На споровете през последните дни кой е реалният собственик на \"Юлен\", Борисов беше категоричен: \"На всички е ясно кой е той, при положение, че само един човек се разпорежда в Банско. Но е по-добре Цеко Минев да излезе и да го обяви.\" \"Отношенията ми президента Румен Радев са добри и се отнасям с изключително уважение, допълни той на следващ въпрос. - Но го съветвам да не си слуша много съветниците /има предвид тези, които го конфронтират с ГЕРБ, б.а./, както аз казах на моите тенори и разни беквокали да не се занимават с президента. Но има един сив кардинал, който е там и който пише - Иво Христов.\" За отношенията с Македония и нейното име обясни:  \"Историята ще каже имал ли съм успех, ние не можем да го преценим сега. Но на Балканите ако започнеш да даваш акъл, е опасно. Ако започнем да даваме акъл на Гърция или Македония - не само ще ги подразним, но ще им попречим. Само мога да помоля - ако в Атина и Скопие намерят компромис за името, ще бъде прекрасно за общия ни път към НАТО, ЕС и целия регион.\" На въпрос за престъпността и липсата на достатъчно осъдени Борисов увери, че нещата ще се променят с въвеждането на електронното управление. \"А за престъпността по високите етажи има ОЛАФ\", допълни премиерът. За заплатите в България той обясни: \"Обещал съм до края на мандата да стане средната заплата 1500 лева, днес е 1163. И аз искам да се вдигнат заплатите.\" За бъдещите икономически проекти Борисов разказа: \"Убеден съм, че до края на мандата ще станат проектите - с хъба например. И ЕС ни подкрепи. Надявам се след изборите в Русия с новия президент да намерим общ език за газа.\" По повод на БСП в последния въпрос накрая накрая Борисов засегна и темата за Народния съд: \"Народният съд не е хубаво нещо за тези, които са засегнати от него като мен. Ако е нещо хубаво - ми да направим и сега един Народен съд?\"", "date": "2018.02.14", "title": "Бойко Борисов: Изтегляме Истанбулската конвенция /ОБНОВЕНА/"}
{"url": "http://standartnews.com/balgariya/radev_potvardi_podkrepata_ni_za_integratsiyata_na_makedoniya_v_es_i_nato-368322.html", "text": "Държавният глава Румен Радев се срещна на \"Дондуков\" 2 с министъра на външните работи на Република Македония Никола Димитров в рамките на посещението му в България за участие в неформалния съвет на министрите на външните работи на Европейския съюз и страните кандидати за членство. Румен Радев и Никола Димитров са обсъдили широк спектър от теми, като българският държавен глава е потвърдил подкрепата на страната ни за европейската и евро-атлантическата интеграция на Република Македония. Президентът Радев е поздравил Никола Димитров по случай размяната на ратификационни грамоти на Договора за приятелство, добросъседство и сътрудничество с българския министър на външните работи Екатерина Захариева, с което ще завърши формалната процедура за влизане в сила на двустранното споразумение.", "date": "2018.02.14", "title": "Радев потвърди подкрепата ни за интеграцията на Македония в ЕС и НАТО"}
{"url": "http://standartnews.com/balgariya/zelena_zona_se_razshiryava_v_novi_chetiri_kvartala_na_sofiya-368294.html", "text": "Разширяване на зелената зона за платено паркиране влиза в комисията по транспорт на Столичния общински съвет днес. Предложенията идват от кметовете на \"Оборище\", \"Красно село\", \"Лозенец\" и \"Възраждане\" и се правят след проведени обществени обсъждания в районите. Зелената зона в район \"Оборище\" ще обхване бул. \"Христо и Евлоги Георгиеви\", \"Генерал Данаил Николаев\", \"Ситняково\", \"Черковна\" и \"Султан тепе\". В \"Красно село\" зелената зона ще обхване участъка между булевардите \"Тотлебен\", \"Пенчо Славейков\", \"Иван Гешов\" и ул. \"Георги Софийски\". В район \"Възраждане\" платеното паркиране ще е между булевардите \"Сливница\", \"Константин Величков\", \"Скобелев\" и улиците \"Опълченска\" и \"Димитър Петков\". Предстои и разширение на зелената зона в Лозенец - сега т. нар. Горен Лозенец. Миналата есен зоната покри \"Лозенец\" и \"Средец\".", "date": "2018.02.14", "title": "Зелена зона се разширява в нови четири квартала на София"}
{"url": "http://standartnews.com/balgariya/spasiha_snoubordist_ot_lavina-368302.html", "text": "Сноубордист е спасен след паднала лавина извън пистите в Банско, съобщи директорът на Планинската спасителна служба Христо Григоров. \"Инцидентът е станал сутринта - сноубордист е влязъл в улей в района на Банско. Получило се е подсичане на снега и е паднала лавина, която го е затрупала. Веднага към мястото са тръгнали планински спасители. Провела се е няколкочасова спасителна акция\", обясни той. Григоров уточни, че спасителите са забелязали борда на сноубордиста, който се е виждал над падналия сняг. \"Извадили са сноубордиста в безсъзнание и с глътнат език. Успели са да го реанимират и да го предадат жив на медицински екип\", добави той.", "date": "2018.02.14", "title": "Спасиха сноубордист от лавина"}
{"url": "http://standartnews.com/balgariya/muzikant_zastrelya_zhena_si_i_se_samoubi_obnovena-368300.html", "text": "Мъж и жена са открити мъртви в кола в Пампорово тази нощ, съобщиха от ОД на МВР-Смолян. Телата са намерени след получен сигнал на тел. 112, че в паркирано \"Ауди\" в курорта е забелязан мъж с кръв по лицето. От полицията информират, че е установена самоличността на 48-годишния мъж и 41-годишната жена, които са намерени мъртви в \"Ауди\" тази нощ в Пампорово. Николина Попова и Антон Бояджийски са намерените жена и мъж с огнестрелни рани в автомобил снощи в Пампорово. Николина е работила в банков офис, а Антон е бил музикант и композитор. Преди 2012 г. е живял в София, но след това се преместил в Пловдив, където е регистриран. Пловдивчанинът Антон Бояджийски е китарист, свирил е в групата \"Татко Кристофър\", създадена от Ицо Петроф през 1991 година. Тя просъществува няколко години и има издаден самостоятелен албум \"Отново на път\". Писал е и текстове на песни на БТР. Водещата версия е убийство и самоубийство. 41-годишната жена е застреляна с два куршума в гърдите и един в главата. Смъртта на мъжа, който е бил на 48 години, е настълила след изстрел в главата. В автомобила е намерен незаконнен пистолет. Той е бил в ръката на мъжа, който е бил облечен изцяло в черно. Няма следи от оказана от нея съпротива. Данните от разследването на този етап показват, че мъжът е пътувал с колата от Пловдив за фаталната среща с жена си в Пампорово. Колата е открита късно снощи, спряла с включени габарити встрани от пътя Пампорово-Стойките. По случая се води досъдебно производство. ", "date": "2018.02.14", "title": "Музикант застреля жена си и се самоуби /ОБНОВЕНА/"}
{"url": "http://standartnews.com/balgariya/otkriha_zastrelyani_mazh_i_zhena_v_kola_v_pamporovo-368296.html", "text": "Телата на мъж и жена са намерени застреляни в автомобил в района на ски център \"Малина\" в курорта Пампорово, съобщи Нова тв. Информацията беше потвърдена от прокуратурата. За труповете в колата с пловдивска регистрация е подаден сигнал към полунощ на тел. 112. Мъжът е на видима възраст около 50, а жената на 40. Намерен е и пистолет, съобщи още Нова тв. По случая е образувано досъдебно производство. Към момента не е ясно дали става въпрос за двойно убийство или убийство и самоубийство.", "date": "2018.02.14", "title": "Откриха застреляни мъж и жена в кола в Пампорово"}
{"url": "http://standartnews.com/balgariya/rumen_radev_shte_se_sreshtne_s_ministara_na_vanshnite_raboti_na_makedoniya_nikola_dimitrov-368295.html", "text": "Президентът Румен Радев ще се срещне с министъра на външните работи на Република Македония Никола Димитров. Това съобщиха от прессекретариата на държавния глава. От 16.30 часа на „Дондуков\" 2 държавният глава Румен Радев ще проведе среща с министъра на външните работи на Република Македония Никола Димитров в контекста на посещението му у нас по повод неформалния съвет на министрите на външните работи на държавите членки на ЕС и на страните кандидати за членство, който ще се проведе в София на 15 и 16 февруари.", "date": "2018.02.14", "title": "Румен Радев ще се срещне с министъра на външните работи на Македония Никола Димитров"}
{"url": "http://standartnews.com/balgariya/toma_bikov_s_ostra_deklaratsiya_ot_imeto_na_gerb_sreshtu_bsp-368299.html", "text": "Депутатът Тома Биков излезе с остра декларация от името на ГЕРБ срещу БСП. Той взе думата в началото на заседанието на Народното събрание. Народният съд е престъпление, ще продължим да твърдим това, каза той от парламентарната трибуна. Изявлението му бе по повод на призив от страна на БСП към премиера Бойко Борисов да се разграничи от организацията на Луковмарш. Реакцията на ГЕРБ бе предизвикана от изречението в становището на червените: \"Правят се, че не разбират, че Народният съд от 1945 г. е едно необходимо и неизбежно военновременно правосъдие.\" По-късно от \"Позитано\" 20 го редактираха. Премиерът не се е солидаризирал с Луковмарш, за да се разграничава от него, изтъкна той. Днес социалистите са на път да прокламират, че има два вида насилие - лошо преди 9 септември и добро - след това, каза той. Очаквайте подробности!", "date": "2018.02.14", "title": "Тома Биков с остра декларация от името на ГЕРБ срещу БСП"}
{"url": "http://standartnews.com/balgariya/tsatsarov_nyama_narusheniya_v_rabotata_na_shumenskata_prokuratura_po_signala_ot_chlen_na_bsp-368304.html", "text": "Няма нарушения в работата на Районна прокуратура - Шумен по сигнала за документно престъпление от член на БСП. Това каза главният прокурор Сотир Цацаров във връзка с изявление на председателя на БСП Корнелия Нинова от 8 февруари 2018 г. на брифинг в Народното събрание и отправено искане (сигнал) за проверка на работата на Районна прокуратура - Шумен по повод предприети действия по сигнал срещу член на БСП, съобщиха от пресцентъра на Прокуратура на Република България. Главният прокурор разпореди извършване на проверка. Резултатите от проверката са: - Действията на Районна прокуратура - Шумен по образуване на преписката, разпределението й и разпореждането за възлагане на проверка, с оглед данни за престъпление по чл. 313 НК, са в съответствие с функционалните задължения на прокурорите и са извършени при спазване изискванията на чл. 145, ал. 1, т. 3 от Закона за съдебната власт. - Значителна част от информацията, изискана с писмото на директора на ОДМВР - Шумен рег. № 372000-1541/23.01.2018г. от председателя на Общопартийната контролна комисия на БСП, гр. София, излиза извън рамките на предмета на възложената проверка от РП – Шумен и необходимите документи за изясняване на наличието на данни за престъпление по чл. 313 НК. Събирането на тази информация, освен че е неотносимо към предмета на извършваната проверка, не е възлагано по никакъв начин от прокурора и е предприето по инициатива на ОДМВР - Шумен. Главният прокурор изпрати копия от изготвения доклад от проверката на подателя на сигнала и на министъра на вътрешните работи.", "date": "2018.02.14", "title": "Цацаров: Няма нарушения в работата на шуменската прокуратура по сигнала от член на БСП"}
{"url": "http://standartnews.com/balgariya/federika_mogerini_i_yohanes_han_idvat_v_sofiya-368303.html", "text": "На 15 и 16 февруари Федерика Могерини, заместник-председател на Европейската комисия и върховен представител на Съюза по въпросите на външните работи и политиката на сигурност, и Йоханес Хан, европейски комисар отговарящ за политиката за съседство и преговори за разширяване, ще участват в неформалната среща на министрите на външните работи (Гимних) в София. На 15 февруари ще се проведат работни заседания, посветени на Сирия, Западните Балкани и Корейската народно-демократична република. На 16 февруари към 28-те министри и Върховния представител на ЕС по въпросите на външните работи и политиката на сигурност Федерика Могерини ще се присъединят петте външни министри от страните кандидатки за членство: Албания, Бившата югославска република Македония, Сърбия, Турция и Черна гора. На 16 февруари Федерика Могерини ще вземе участие и в Интерпарламентарната конференция за Общата външна политика и политиката за сигурност (ОВППС) и Общата политика за сигурност и отбрана (ОПСО). ", "date": "2018.02.14", "title": "Федерика Могерини и Йоханес Хан идват в София"}
{"url": "http://standartnews.com/balgariya/tomislav_donchev_na_kohezionnata_politika_y_tryabva_vizionerstvo-368308.html", "text": "Нуждаем се от интелигентен дизайн на мерките, касаещи бъдещата кохезионна политика. За да бъдем успешни, трябва да заложим „умно\" стратегическо планиране и „умни\" системи за изпълнение и контрол. Това заяви заместник министър-председателят Томислав Дончев на среща с генералните директори от държавите-членки, отговорни за Кохезионната политика на Европейския съюз. Бях свидетел на това как България се промени през последните 10 години. До голяма степен тази промяна се дължи на инвестициите с европейски средства. Всяко Председателство трябва да търси баланси и сближаване на позициите на отделните страни-членки. Българското председателство има възможност да насърчи дебата за по-проста и ефективна кохезионна политика, посочи вицепремиерът Дончев. От името на Европейската комисия, генералният директор на Генерална дирекция „Регионална и градска политика\" на ЕК Марк Льометр коментира, че сега е подходящият момент да бъде отделено особено внимание на политиката по сближаване. Преди предложението за многогодишната финансова рамка след 2020 г., настоящата дискусия е много полезна и навременна, каза той. Марк Льометр добави, че ЕК ще следи отблизо резултатите от срещата в София и ще вземе предвид предложенията, направени от държавите-членки. На срещата бяха дискутирани теми, свързани с връзката на Кохезионната политика с икономическото управление и Европейския семестър и възможностите за ускоряване на изпълнението на Европейските структурни и инвестиционни фондове. Близо 70 делегата от 28-те държави-членки на ЕС, Европейската комисия, Комитета на регионите, Европейската инвестиционна банка и Европейската асоциация за свободна търговия участваха в дискусията. Резултатите от нея ще допринесат за дебата по бъдещето на политика на сближаване по време на заседанието на Съвета на ЕС по общи въпроси на 12 април 2018 г. в Люксембург.", "date": "2018.02.14", "title": "Томислав Дончев: На кохезионната политика й трябва визионерство"}
{"url": "http://standartnews.com/balgariya/gdbop_zalovi_38_kg_heroin_i_kokain-368309.html", "text": "Служители на ГДБОП откриха 38 килограма хероин и кокаин. Двама мъже са задържани за 72 часа след операция, проведена със съдействието на СДВР и ДАНС, под наблюдението на Софийска градска прокуратура. В хода на акцията в софийското село Казичане за проверка бил спрян лек автомобил, чийто шофьор Ц.В. (на 43 г.), от София е регистриран по чл. 325 и чл. 227Б от НК. При претърсването на колата, в специално изграден тайник под седалките, са намерени и иззети 60 пакета по половин килограм прахообразно вещество, реагирало при теста на хероин, общо 30 кг. При процесуално-следствените действия в дома, обитаван от Ц.В. са открити още 4 кг хероин и 3,6 кг бяло прахообразно вещество, реагирало при теста на кокаин. Общото количество на иззетите наркотични вещества от двата вида е 38 кг. От жилището е иззета и ловна пушка, ловни патрони, малокалибрени патрони, 2 пълнителя с патрони 9/19, 2 газови пистолета и три мобилни телефона. Междувременно, в Сливен и в Стара Загора са задържани двама 40-годишни – сливенецът С.П е регистриран по чл. 354 и чл. 345 от НК, а старозагорецът С.С. е с регистрации по чл. 195 и чл. 206 от НК. В хода на действията по разследването, от С.П. са иззети 3 мобилни телефона и 16 патрона 9/18, а от С.С са иззети също три мобилни апарата. В процеса на разследването по случая служителите на ГДБОП установили, че иззетото количество наркотици е доставено в страната от В.У. /63г./ от София, съден в друга държава. По случая е образувано досъдебно производство. С.П. и С.С. са били задържани за срок до 24 часа.. На Ц.В. и В.У. са повдигнати обвинения по чл. 354А от НК, с постановление на СГП им е наложена мярка за неотклонение „задържане под стража\" за срок от 72 часа. Продължава работата за документиране на престъпната им дейност.", "date": "2018.02.14", "title": "ГДБОП залови 38 кг хероин и кокаин"}
{"url": "http://standartnews.com/balgariya/zaplashiha_s_ubiystvo_slavi_trifonov-368311.html", "text": "Полицията задържа мъж, заплашил, че ще заколи Слави Трифонов. Обявил намеренията си на тел. 112. 42-годишният Рейхан Мехмедов позвънил на телефона за спешни случаи в 13,55 ч на 14 февруари. Разказал, че Слави Трифонов му е нанесъл вреда на 1 март 2010 г. , без да уточнява каква. И предупредил, че на 1 март тази година ще отиде в НДК и ще заколи тв водещия. Обаждането е направено от телефон в пощата на гр. Стражица, обяснили полицаите на екипа на \"Шоуто на Слави\". За по-малко от час след позвъняването мъжът бил локализиран и задържан. \"На 1 март ще си правим шоуто\", обясниха от тв предаването, без да коментират повече заплахата.", "date": "2018.02.14", "title": "Заплашиха с убийство Слави Трифонов"}
{"url": "http://standartnews.com/balgariya/borisov_vavezhdaneto_na_elektronnoto_upravlenie_shte_e_otsenka_za_ministrite-368313.html", "text": "Въвеждането на електронното управление и как да бъде реорганизирана работата по него за постигането на максимални резултати в срок, беше обсъдено и на днешното правителствено заседание. Това съобщиха от правителствената информационна служба. Премиерът Бойко Борисов отново подчерта личната отговорност на всеки един от министрите. „Всеки да го сложи в календара си и ден по ден да следи докъде е придвижено. Имайте предвид, че това ще ви е оценката. И не си мислете, че като дойде септември, някой ще ни е забравил. Това е нещо много значимо и ако има някой против, да каже: „Против съм, считам, че това е харчене на ресурс, време и т. н.\". Щом сме го приели, трябва да го докараме до край\", заяви Борисов. На заседанието беше обсъден и графикът за строителство на автомагистрали, част от трансевропейските транспортни коридори.", "date": "2018.02.14", "title": "Борисов: Въвеждането на електронното управление ще е оценка за министрите"}
{"url": "http://standartnews.com/balgariya/radev_mvr_prahosva_sili_i_pari_zaradi_vatreshnopartiyni_problemi_na_bsp-368315.html", "text": "МВР хвърля сили и средства заради вътрешнопартийни проблеми в БСП и аз трябва да излизам за пореден път да се обяснявам, оплака се вътрешният министър Валентин Радев. Депутатът от левицата Драгомир Стойнев по-рано заяви по повод на разследването в Шумен по сигнал за документно престъпление, че случаят е нагъл опит да се събира информация за политически опоненти. Той поиска обяснение по случая от министър Радев в пленарна зала. \"Няма политически натиск. Всичко онова, което Драгомир Стойнев говори – иска остави и т.н., няма такова нещо. Направили сме необходимото, което ни е възложила прокуратурата, заяви Валентин Радев. - Прокуратурата е господар на досъдебното производство, ние само изпълняваме. Ние само изясняваме вътрешнопартийни проблеми на БСП. МВР хвърля сили и средства и заради това по политически причини ни изкарват виновни. БСП да се разберат вътре какво правят, защото доколкото разбирам искат да изключат един от своите, но да не ни занимават и държавата да се върти в кръг\", каза още вътрешният министър.", "date": "2018.02.14", "title": "Радев: МВР прахосва сили и пари заради вътрешнопартийни проблеми на БСП"}
{"url": "http://standartnews.com/balgariya/agentsiya_zakrila_za_deteto_proveryava_tsentrovete_ot_semeen_tip-368319.html", "text": "Заради зачестилите случаи на насилие в социални домове Държавната агенция \"Закрила на детето\" започва повсеместни проверки във всичките 282 центъра от семеен тип, съобщи социалният министър Бисер Петков след участието му в заседанието на социалната комисия. Още двама души от персонала на дома в Борован са разобличени като насилници. Става дума за помощник-възпитатели, съобщи Петков. Ще има санкции и глоби, прогнозира той, но все още не са готови актовете. Ще бъде препоръчано на кмета на Борован също да предприеме дисциплинарни мерки спрямо виновните. Министърът уточни, че новите двама възпитатели са били уличени след проверката на ДАЗД в дома, започнала веднага след получаването на сигнала от 8 февруари. Инспекторите са влезли в дома на 9 февруари и от разговори с децата там са установили, че още двама служители, помощник-възпитатели, са прилагали подобни методи на физическо и психическо насилие върху тях, заяви министърът. Проверката е установила още липса на правила за действие при кризисни ситуации, които ръководството на дома твърди, че държи заключени в касата. \"Това предполага, че служителите в дома не са запознати с тези правила. Предстои, веднага след констативния протокол, да бъдат предприети дисциплинарни наказания, такива са препоръчани към община Борован, така също ще бъдат предприети действия от органите на Държавна агенция \"Закрила на детето. Все още не са съставени актовете и наказателните санкции. Констатирани са и други пропуски в дейността на центъра\", коментира Петков. Социалният министър призна, че зачестилите случаи на насилие в подобни домове и центрове се дължат на липсата на допълнително обучение и квалификация на персонала там, но и на това, че сме осъвременили материалната база, но хората си останали същите като манталитет. \"За съжаление, в някои места манталитетът, с който искаме да се разделим от специализираните институции, от които бяха изведени децата, се пренесе и в подобрената материална среда в центровете от семеен тип. Обяснението е, че някъде това са същите служители и че нямаме дългосрочна система за поддържане на професионалната квалификация за работещите в тези услуги. Допълнителното обучение трябва да е съпътстващо\", категоричен е Бисер Петков.", "date": "2018.02.14", "title": "Агенция \"Закрила за детето\" проверява центровете от семеен тип"}
{"url": "http://standartnews.com/balgariya/ot_dnes_vliza_v_sila_dogovorat_za_dobrosasedstvo_mezhdu_balgariya_i_makedoniya-368293.html", "text": "Договорът за добросъседство между България и Македония влиза в сила от днес. Това става официално със специална церемония в Министерския съвет. Споразумението бе подписано на 1 август 2017 г. от министър-председателите на двете съседки Бойко Борисов и Зоран Заев. В началото на тази година договорът бе ратифициран и от двата парламента. Днес се очаква министрите на външните работи Екатерина Захариева и Никола Димитров да подпишат Протокол за размяна на ратификационните документи. По-късно Димитров ще се срещне и с президента Румен Радев. \"Ние решихме да гледаме напред. Убеден съм, че след 10 години резултатите ще бъдат видни и за двете държави.\" Това каза министър-председателят Бойко Борисов след подписването на историческия документ на 1 август 2017 година в Скоие. Тоогава в речта си Борисов подчерта, че този договор е и знак към ЕК, че в размирните Балкани вече има политическа зрялост и държавите сами, без модератори, са се договорили за добросъсъдство. \"Между две държави, без модератори, без посредници, сме стигнали до извода, че мирът, дружбата, добросъседството, са по-важни от всичко останало. Дали сме си сметка, че това ще остави младите хора на Балканите, това ще вдигне конкурентоспособността, това ще ни направи силни, независими и значими\", посочи Борисов. Борисов припомни, че не случайна е приказката: \"Гледайки назад - ще се спънеш и паднеш\". Относно термина \"заедничка история\", заложен в договора, Борисов заяви, че това е \"термин, който обединява и дава перспективи, а не разделя\". Република България и Република Македония направиха историческа стъпка напред заедно, заяви  тогава  и Зоран Заев. Той посочи, че с него се открива път напред за стабилност и развитие на двете държави и за Балканския регион като цяло. По думите му този договор е общ успех и принос към стабилността на региона. \"Нека това бъде пример, модел за държавите в региона и в света\", изтъкна Заев. \"Ние днес показваме как от добри приятели ставаме още по-добри приятели и построяваме съюзи. Убеден съм, че нашите народи и граждани ще бъдат щастливи за тези перспективи\". \"Давайки тон за политическа стабилност, за политическа зрялост, спазване на всички европейски принципи за демокрация, свобода - това дава перспективи. Затова аз съм окуражен\", посочи Борисов и допълни на македонски - \"критичари\" - винаги ще има. \"Критики имаше и в България. Много от моите опоненти казват защо е нужно? Някой като иска да отива в НАТО и ЕС можем да сме по-твърди, когато и от нашия глас зависи\", заяви Борисов \"Демокрацията е това - ще има критики за този договор, но той е гаранция\", коментира Борисов и подчерта значението на двата меморандума за региона.", "date": "2018.02.14", "title": "От днес влиза в сила Договорът за добросъседство между България и Македония"}
{"url": "http://standartnews.com/balgariya/oblatsi_i_dazhd_za_sv_valentin-368272.html", "text": "И днес времето ще се задържи меко за сезона, но облачно и дъждовно, показва прогнозата на НИМХ. Минималните температури ще са между 0 и 5 градуса. Ще бъде предимно облачно, с валежи от дъжд, в Източните Родопи и източните райони на Горнотракийската низина е възможно и да прегърми. Дъждът в Северозападна и високите полета на Западна България за кратко ще премине в сняг, но още преди обяд валежите там ще започнат да спират. През нощта срещу четвъртък и в североизточните райони ще спре да вали. Облачността от югозапад ще започне да се разкъсва. Ще духа силен югоизточен вятър, който ще започне да се ориентира от северозапад. Максималните температури ще са между 4 и 9 градуса, в София около 4 градуса. Атмосферното налягане ще бъде значително по-ниско от средното за февруари, но през деня ще започне да се повишава.", "date": "2018.02.14", "title": "Облаци и дъжд за Св. Валентин"}
{"url": "http://standartnews.com/balgariya/regionalniyat_ministar_17_novi_tunela_sa_v_razlichen_etap_na_podgotovka-368290.html", "text": "„17 нови тунела са в различен етап на подготовка. Някои се строят, други се проектират, за трети има предпроектни проучвания\". Това заяви в ефира на NOVA министърът на регионалното развитие и благоустройството Николай Нанков. Само на магистрала „Струма\" ще има 8 тунела, а на магистралата Русе-Велико Търново – 6. По думите на министъра до 2023 година тунелите ще бъдат готови. „34 са съществуващите тунели в страната, те се ремонтират поетапно\", коментира Николай Нанков. Що се отнася до строителството на магистрала до Калотина, Нанков коментира, че в момента тече процедура по избор на изпълнител. „До месец ще финализираме тръжните процедури. Ако няма жалби, още 2018 г. стартираме с изпълнението и в рамките на 2 години ще сме готови\", заяви Нанков. Освен това, той коментира, че до средата на годината ще стартира обществената поръчка и за скоростен път от Видин до Ружинци. „Забързахме се отново и с 1 месец по-рано ще започнем обществената поръчка за най-тежкия участък – между Ботевград и Мездра\", заяви Нанков.", "date": "2018.02.14", "title": "Регионалният министър: 17 нови тунела са в различен етап на подготовка"}
{"url": "http://standartnews.com/balgariya/sv_valentin_ili_trifon_zarezan__izberete_sami-368273.html", "text": "Днес е двоен празник - според това дали сте влюбени, или предпочитате стария традиционен празник на лозята и виното Трифон Зарезан.  се отбелязва в някои страни като Ден на любовта. На тази дата двойката изразява любовта си един към друг, като изпращат поздравителни картички, бонбони сърчица. Традиционно се празнува в англосферата (Valentine's Day) и някои страни от Южна Америка (като „Празник на любовта и приятелството\"). След 90-те годни на 20-ти век добива известност и на други места (предимно в Третия свят), основно от рекламни кампании на производители на цветя и сладкарски продукти.  (или Ден на лозаря) е български народен празник в чест на свети Трифон. Празнува се от лозарите, соколарите, градинарите и кръчмарите на 14 февруари, а не когато Българската православна църква тържествено чества Трифоновден[1]. За този празник жената или домакинята трябва да изпече прясна пита.", "date": "2018.02.14", "title": "Св. Валентин или Трифон Зарезан - изберете сами!"}
{"url": "http://standartnews.com/balgariya/proshtavame_se_s_dyado_dobri-368292.html", "text": "Вчера на 103 години почина обичаният от всички Добре Димитров Добрев или просто Дядо Добри. Тленните останки на дядо Добри бяха изложени за поклонение в църквата в село Байлово. Храмът остана отворен цяла нощ. Днес ще се отслужи заупокойна Литургия, поклонението ще продължи през целия ден. Погребението ще бъде на 15 февруари, уточняват от Българската православна църква. Дядо Добри е роден на 20 юли 1914 г. в село Байлово. Баща му загива в Първата световна война и майка му отглежда сама децата си. Детството и ученическите си години дядо Добри не помни. Венчава се през 1940 г. - време, в което България участва във Втората световна война. При една от бомбардировките над София снаряд пада в близост до него и почти го лишава от слух. С жена си има четири деца, две от които надживява. През годините дядо Добри се отделя от материалните аспекти на живота и се посвещава изцяло на духовното. Именно тази нова посока в живота и примерът, който дава впоследствие с щедростта и аскетизма си, карат мнозина да го наричат \"Светецът от Байлово\". Около 2000 г. решава да дари всичките си имоти на Българската православна църква. Почти всеки ден Добре Добрев ходеше пеша или с автобус до София и пред вратите на храм-паметника \"Св. Александър Невски\" или църквата \"Свети Седмочисленици\" събираше пари, които след това даряваше до стотинка. През 2009 г. дядо Добри дари 35 700 лв. на храм \"Св. Александър Невски\" и така стана най-големият дарител на Патриаршеската катедрала.", "date": "2018.02.14", "title": "Прощаваме се с Дядо Добри"}
{"url": "http://standartnews.com/balgariya/valentina_i_valentin_ot_dimitrovgrad_si_kazvat_da_dnes-368281.html", "text": "На 14 февруари - Деня на влюбените, Валентина и Валентин от Димитровград ще сключат граждански брак в ритулната зала на общината. За младата двойка това ще е троен празник, тъй като освен именници и младоженци Валентин е и рожденик днес. Събитието е планирано от 16.00 ч. когато лично кметът на общината Иво Димов ще венчае двамата влюбени. Традиционно младоженците получават като подарък бутилка червено вино и други дарове от общината с пожелание за щастлив семеен живот. От 2015 година по предложение на кмета на община Димитровград Иво Димов гражданският ритуал за сключващите брак на 14 февруари - Деня на влюбените е безплатен.", "date": "2018.02.14", "title": "Валентина и Валентин от Димитровград си казват \"да\" днес"}
