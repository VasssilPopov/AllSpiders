{"url": "http://standartnews.com/balgariya/silniyat_vyatar_povali_darvo_v_stolichen_park_-369459.html", "text": "Силният вятър в столицата събори дърво в парка \"Заимов\", съобщава bTV. То е паднало върху автомобил. За радост няма данни за пострадали хора. Както вече е известно в София е обявен жълт код за силни пориви на вятъра, а за утре обявен оранжев за цялата страна. От Столична община напомнят на гражданите да обезопасят незакрепени предмети по терасите или прозорците на жилищата си, както и да бъдат внимателни в придвижването. Четири екипа на \"Аварийна помощ и превенция\" са на терен и реагират на място при сигнали. Екипи на Дирекция „Аварийна помощ и превенция\" към Столична община са реагирали на два сигнала за паднали клони и дървета в резултат на силния вятър в София. Общо четири аварийни екипи са на терен заради обявения жълт код за силен вятър. От Столична община напомнят на гражданите да бъдат внимателни при придвижването си на открито и особено в паркове и лесопаркове, както и да обезопасят незакрепени предмети от тераси или прозорци на жилища и търговски обекти. Изпълнителите на строителни обекти да проверят състоянието на строителните оградите, крановете, скелета и да предприемат действия по обезопасяването им. Собствениците на търговски и рекламно-информационни елементи също да проверят обектите си.", "date": "2018.03.17", "title": "Силният вятър повали дърво в столичен парк"}
{"url": "http://standartnews.com/biznes/parvata_mezhdunarodna_konferentsiya_zhenite_v_biznesa_sabra_eksperti_ot_tsyal_svyat-369457.html", "text": "Fibank (Първа инвестиционна банка) организира първата международна конференция „Жените в бизнеса\", която се проведе на 15 март 2018 г. в галерия „Сан Стефано Плаза\". Конференцията бе уважена от успели дами в различни области на бизнеса в България и чужбина. Събитието разкри основните предизвикателства, пред които са изправени днес жените във все по глобализиращата се и високо конкурентна бизнес среда. Акценти бяха поставени върху възможностите за образование, здравеопазване и финансиране. Конференцията бе открита от г-жа Мая Георгиева, Зам. Председател на Надзорния съвет на Първа инвестиционна банка. Тя подчерта водещата роля на жените за развитието на успешен бизнес и припомни, че Fibank и Дайнърс клуб първи преди повече от 10 години предложиха кредитната карта First Lady, която е изцяло насочена към дамите. От името на кмета на София г-жа Фандъкова приветствие към участниците отправи Главният изпълнителен директор на Столичната общинска агенция за инвестиции г-н Владимир Данаилов. В началото на конференцията г-жа Ана Мария Михаеску, която е член на управителните съвети на няколко големи компании в Румъния, представи предизвикателствата пред банките и финансовите институции, както и ролята им в подкрепа на жените в бизнеса в хода на глобализацията и дигиталните технологии. Г-жа Михаеску акцентира върху важността на обучението на жените-предприемачи при създаването на специализирани финансови продукти за дамите, като представи успешни примери в тази посока, реализирани в Румъния и Полша. Специална роля на модератор в някои от най-интересните панелни дискусии бе поверена на г-н Юрки Коскело, който е независим член на Надзорния съвет на Fibank. Преди идването си в България г-н Коскело е изградил дългогодишна кариера в Международната финансова корпорация (IFC), която е част от Световната банка. Водещ и модератор на останалата част от конференцията бе журналистът от Българската национална телевизия - Спас Кисьов. Г-жа Марчела Абрашева, регионален директор на КАНТАР/TNS, г-жа Нина Митева, Ротари България и г-жа Юлия Старк, FAB Academy, направиха преглед на бизнес възможностите и промените, които са настъпили или ще настъпят, когато жените започнат да играят по-сериозна роля в бизнеса в Европа и България. Дамите се обединиха около становището, че България е дигитално развит пазар, в който приносът на жените-мениджъри ще бъде още по-осезаем. Г-жа Ваня Манова, мениджър на Mastercard за България и Македония, и г-жа Севдалина Василева, Изпълнителен директор и член на Управителния съвет на Fibank, разказаха какво могат да предложат финансовите институции и банките на жените, за да подкрепят техните бизнес начинания. Преди дни Fibank представи своята специална програма Smart Lady, насочена към жените в бизнеса. С нея Банката иска да подкрепи жените, решили да развият своите идеи в успешен бизнес. Пред гостите на конференцията г-жа Василева сподели: „Програмата Smart Lady е съвкупност от специално разработени и целенасочени продукти за жените. Тя предполага създаването на една широка нефинансова платформа, която да предостави на бизнес дамите у нас възможност чрез семинари и срещи да надграждат своите умения и да намират съмишленици, от които да черпят вдъхновение и кураж.\" Тя допълни, че за постигането на тези цели Fibank разчита на партньорството с „FiHealth Застраховане\" и Mastercard, спомогнали за изграждането на програмата Smart Lady. Подробно описание на програмата може да бъде намерено на интернет страницата на Fibank. В международната конференция „Жените в бизнеса\" се включи и г-жа Мария-Луиза Ортини, която е директор Custom Development SDA Bocconi School of Management. Тя представи на гостите обучителните програми, разработени специално за жени в един от най-реномираните бизнес университети в света. Бяха разгледани и лични примери и успешни бизнес истории, представени от дами - инж. Боряна Манолова, Главен изпълнителен директор Сименс в България, г-жа Ирина Недкова, създател на модния бранд за деца и юноши Love Made Love, и г-жа Ирина Христова, основател на езикова школа Интеграл. Международната конференцията „Жените в бизнеса\" бе само част от предвидените редица активности от страна на Fibank по отношение на подкрепа на бизнес дамите. Като част от програмата Smart Lady се предвижда и изграждането на информационна платформа за самообучение и получаване на информация по актуални теми. Чрез нея бизнес дамите, клиенти на Първа инвестиционна банка, ще могат да обменят опит и да получат професионални съвети.", "date": "2018.03.17", "title": "Първата международна конференция „Жените в бизнеса\" събра експерти от цял свят"}
{"url": "http://standartnews.com/kultura/razdavat_sedmite_nagradi_nosht_na_zvezdite-369447.html", "text": "Седмите награди \"Нощ на звездите\" на фондация \"Енчо Керязов\" ще бъдат раздадени днес. В шоуто, което ще се проведе в „Арена Армеец\", ще участват артисти от 11 държави. Преди спектакъла ще бъдат наградени и талантливи деца от област Ямбол в категориите образование, изкуство и спорт. Сред участниците е и екстремният швейцарец Фреди Нок, който има 22 световни рекорда за ходене по въже. Екстремни каскади, стреляне с арбалет и влизане в оръдие, което те изстрелва на 40 метра - това са само част от нещата, които ще представи спектакълът „Нощ на звездите\". Събитието е изцяло с благотворителна цел. Събраните средства отиват при 13 деца. Сред тях са наградени за успехи в категориите образование, изкуство и спорт, както и деца в неравностойно положение. Организатор на спектакъла е световно известният цирков акробат Енчо Кериязов. Самият той ще вземе участие в представлението. Нощта на звездите ще срещне публиката и с 53-годишния швейцарец Фреди Нок, който има 22 световни рекорда за ходене по въже. В един от номерата си той ще стреля с арбалет по ябълка, поставена на главата на Христо Мутафчиев. Ног сподели, че за него участието в спектакъла е невероятно изживяване и България е сред страните, които наистина харесва. Голяма атракция на вечерта ще бъде и известната Робин Валенсия. През 2007 година тя печели специална награда на фестивала „Монте Карло\". Валенсия е единствената жена в света, която изпълнява номера си. Тя ще влезе в оръдие и ще бъде изстреляна на 40 метра, приземявайки се на дюшек. Сред участниците в спектакъла са и Михаела Филева, Славин Славчев и групата 4 Magic. Режисьорът на екстремното представление „Нощ на звездите\" Кийс Ванлимпт обясни, че представлението е нещо невиждано досега и няма нищо по-хубаво от това, че е с благотворителна цел.„Всяко действие в представлението е специално и ново. Не мога да кажа, че харесвам някое повече от друго или че имам любимо. Затова ще кажа: елате и гледайте шоуто, изберете кое ви харесва най-много. Все още има свободни билети, въпреки че са малко. Повечето от артистите, които участват, са наши приятели и познати, с които сме работили през годините. Така се свързваме с тях. Все пак всички участват заради добрата кауза и без никакво заплащане. Всички ние обичаме това, което правим\", каза Ванлимпт. Спектакълът „Нощ на звездите\" ще се проведе 19 часа днес в зала „Арена Армеец\". Билети можете да закупите през платформата eventim.bg.", "date": "2018.03.17", "title": "Раздават седмите награди „Нощ на звездите“"}
{"url": "http://standartnews.com/svyat/gratskiyat_vanshen_ministar_poluchi_pismo_s_kurshum-369462.html", "text": "Само няколко дни преди официалната си визита на Република Македония гръцкият министър на външните работи Никос Кодзияс получил заплашително писмо с един куршум в него. Това съобщава в вестник \"Та Неа\". В началото на седмицата в Министерството на външните работи е получен един куршум, увит в плик, който е бил адресиран до Кодзияс. Пратката веднага е била изпратена в полицията, която започнала разследване. За инцидента са били информирани премиерът и министърът на правосъдието. Това е втори подобен инцидент с Кодзияс. Подобно нещо се случи и в началото на месец февруари. \"В този плик има три куршума - по един за теб и твоето семейство. По един и за всяка една Македония\", пишеше тогава в текста. Второто писмо с куршума е изпратено само няколко дни преди визитата на гръцкия външен министър в Република Македония. На 22 март Кодзияс ще пристигне на двудневно посещение в Скопие и то за първи път със самолет директно от Атина. Той ще бъде придружаван от много съветници и журналисти. Това ще бъде първият полет от Атина до Скопие след 12 години. Очаква се в Скопие Кодзияс да донесе проектоспоразумението, или пакта, както се нарича в Гърция, за разрешаване на проблема с името. На 22 март той ще има вечеря с македонския външен министър Никола Димитров. На следващия ден ръководителят на гръцката дипломация ще се срещне с президента Георге Иванов, премиера Зоран Заев, лидерите на ДСИ Али Ахмети и на ВМРО-ДПМНЕ Християн Мицкоски. Но тези срещи за момента не са потвърдени. Според неофициална информация от гръцки източници само няколко дни след посещението си в Скопие, Кодзияс и Димитров на 27 март трябва да има нов кръг преговори с посредника Матю Нимиц във Виена. От македонското външно министерство нито потвърждават, нито отричат тази информация.", "date": "2018.03.17", "title": "Гръцкият външен министър получи писмо с куршум"}
{"url": "http://standartnews.com/balgariya/edna_godina_zatvor_i_globa_za_narkodilar_spipan_s_heroin-369455.html", "text": "Наркоразпространител сключи споразумение с Окръжна прокуратура-Благоевград и получи наказание от една година \"лишаване от свобода\" и глоба от 2500 лева. Мъжът се е признал за виновен за това, че на 17 януари в Благоевград, без надлежно разрешително, държал в дома си на ул. \"Марица\" високорисково наркотично вещество - хероин, с общо нето тегло 0,72 гр., с цел разпространение. Той продал част от намиращата се у него дрога на различни лица за сумата от 20,80 лева. Определението на съда, с което сключеното между страните споразумение е одобрено, има характер на влязла в сила присъда и не подлежи на обжалване.", "date": "2018.03.17", "title": "Една година затвор и глоба за наркодилър, спипан с хероин"}
{"url": "http://standartnews.com/lyubopitno/rakostiskaneto_pokazva_kolko_zdravo_e_sartseto-369454.html", "text": "Слабото ръкостискане може да е ранен знак за проблеми със сърцето, съобщи Прес асосиейшън. Учени от университета \"Куин Мери\" установиха връзка между слабото ръкостискане и промени в структурата и функционирането на сърцето. Хората с \"меки\" ръце по-често имат уголемени и увредени сърца. Силното ръкостискане, от друга страна, е свързано с по-голямо количество кръв, което изпомпва сърцето, и по-здрав сърдечен мускул. Това намалява риска от сърдечносъдови инциденти като инфаркт или инсулт. \"Ръкостискането е евтин и много лесен начин за определяне на хората, които са застрашени от сърдечносъдови заболявания\", твърди ръководителят на екипа проф. Стефен Питърсън. За изследването си учените са накарали участниците да стискат три секунди устройство, наречено динамометър.", "date": "2018.03.17", "title": "Ръкостискането показва колко здраво е сърцето"}
{"url": "http://standartnews.com/balgariya/karadaya_natsionalistite_van_ot_vlastta_za_da_ima_stabilnost-369458.html", "text": "Обединени, свалихме тоталитарния режим и докарахме демокрацията в нашата родина, върнахме си достойнството, честта, гордостта, само защото бяхме обединени. Това заяви Мустафа Карадайъ на възпоменателен митинг в Барутин по случай трагичните събития от т.нар „възродителен процес\" от 1972 година, съобщиха от пресцентъра на ДПС. Митингът, организиран от ДПС, протече под надслов „Паметта ни помага, настоящето ни свързва, а бъдещето е в собствените ни ръце\". Пред събралото се множество председателят на ДПС Мустафа Карадайъ припомни, че по време на т.нар. „възродителен процес\" тоталитарният режим потъпка достойнството на Западните и Източните Родопи, на Делиормана, и основната причина е била разделението. „И в цяла България станахме еднакви в мъката, болката и поруганото достойнство, потъпканата чест. И защо се случи?! Защото бяхме разделени в онази тоталитарна система\", каза Мустафа Карадайъ. Той припомни, че благодарение на почетният председател на ДПС д-р Ахмед Доган от затворите са се организирали мирните майски протести в България. „Обединени, свалихме тоталитарния режим и докарахме демокрацията в нашата родина, върнахме си достойнството, честта, гордостта, само защото бяхме обедини\", заяви Карадайъ. Председателят на ДПС се обърна към присъстващите с призив: „Много сили и много интереси ще се опитват нас да ни разделят. Не позволявайте лъжи и внушения нас да ни подвеждат и после да съжаляваме\". В своето емоционално слово лидерът на ДПС отбеляза и своята тревога от участието на националистите във властта. „Националисти управляват в моята Родина. Днес национализмът е политиката на моята държава. ГЕРБ, без да има нужда, включиха националистите във властта и политиката им стана по-националистическа и от националистите. За това е време отново да се обединим, отново да сме заедно, отново да сме силни. Националистите вън от властта, за да има стабилност, мир и просперитет в нашата Родина\", заключи лидерът на ДПС. Във връзка с изучаването на т.нар. „възродителен процес\" в училищата Карадайъ бе категоричен, че ДПС ще настоява имената на героите от този период да бъдат включени за изучаване в учебниците по история. „Ние ще следим събитията и имената на героите от Барутин да влязат в учебниците в раздел „възродителен процес\" и не само Барутин, но и Корница и Ябланово, Млечино, Могиляне и Пристое, Тодор Икономово, и Кус, и Климент, но първо Барутин. Всички тези събития трябва да влязат в учебниците по история\", бе категоричен Карадайъ. По време на митинга слова произнесоха зам. председателят на ДПС Ахмед Ахмедов, зам. председателят на ПГ на ДПС Халил Летифов, евродепутатът и председател на Младежко ДПС Илхан Кючюк и Ерол Мехмед – народен представител от област Кърджали. На възпоменателното събиране присъстваха още народните представители Севим Али, Имрен Мехмедова, Велислава Кръстева, Джейхан Ибрямов, Джевдет Чакъров, Хайри Садъков, Хасан Адемов, Танер Али, Елхан Кълков, Сергей Кичиков, Ихсан Хаккъ, евродепутатът Неджми Али, Фахри Ватансевер, представител на ДПС в Истанбул, Волкан Танйълдъз, зам.-консул на Р Турция в Пловдив, областният председател на ДПС Смолян-Салих Аршински, областни и общински председатели на ДПС, кметове и общински съветници на ДПС. След края на митинга ръководството на ДПС и народните представители поднесоха венци и цветя на паметника на загиналите по време на трагичните събитията от 1972 година.", "date": "2018.03.17", "title": "Карадайъ: Националистите вън от властта, за да има стабилност"}
{"url": "http://standartnews.com/svyat/uvolniha_zamestnikdirektora_na_fbr-369449.html", "text": "Министърът на правосъдието на САЩ (главният прокурор) Джеф Сешънс уволни заместник-директора на ФБР в оставка Андрю Маккейб, честа мишена за гнева на президента Тръмп през последната година, само два дни преди пенсионирането му, предадоха Асошиейтед прес и Ройтерс. Сешънс заяви, че е влез решението, влизащо в сила незабавно, по препоръка на дисциплинарния орган на Бюрото (отдела за професионална отговорност) и въз основа на доклад на главния инспектор, според който Маккейб е разрешил изтичането на информация на медиите и не е бил откровен, дори под клетва, пред контролния орган относно разследването за имейлите на Хилари Клинтън. ФБР очаква всеки служител да отговаря на най-високи стандарти за честност и почтеност, заяви Сешънс. Уволнението всъщност е формално - Маккейб, който е служил над 20 години във ФБР, бе в отпуск от януари, когато доброволно подаде оставка след месеци натиск от президента Тръмп и други републиканци. Но то става само два дни преди 50-ия му рожден ден, когато щеше да добие право да излезе в пенсия с пълен размер. Сега това е под въпрос. Венеция е като да изядете цяла кутия бонбони наведнъж Vesti.bg Уволнението вероятно ще повдигне въпроси дали Маккейб е наказан прекалено сурово поради политически натиск от президента Тръмп, който яростно го критикуваше в Туитър и призоваваше за оставката му, отбелязва Ройтерс. Аз съм нарочен и третиран по този начин заради ролята, която играех, действията които предприех, и събитията, на които станах свидетел след уволнението на Джеймс Коми (бившия директор на ФБР), заяви Маккейб веднага след съобщението на министъра за уволнението му.", "date": "2018.03.17", "title": "Уволниха заместник-директора на ФБР"}
{"url": "http://standartnews.com/svyat/preizbraha_si_tszinpin_za_prezident_na_kitay-369452.html", "text": "Си Цзинпин беше преизбран днес от парламента за президент на Китай без ограничение за броя на мандатите, предадоха световните агенции. Общокитайското събрание на народните представители гласува единодушно за преизбирането на Си Цзинпин на поста председател на Китайската народна република. Ван Цишън, бившият ръководител на комисията на Китайската комунистическа партия за проверка на дисциплината, беше избран за вицепрезидент (заместник-председател на КНР). Си Цзинпин беше преизбран и на длъжността председател на Централния военен съвет. Ли Чжаншу беше избран за председател на парламента (Общокитайското събрание на народните депутати). Вотът дойде броени дни, след като беше променена конституцията на Китай и стана възможно президентският пост да е пожизнен. От 1982 г. имаше ограничение на броя мандати на държавния ръководител. То беше въведено от реформатора Дън Сяопин с цел да не се повтарят занапред кръвопролитията през пожизнената диктатура на Мао Дзедун и в частност хаотичната Културна революция от 1966 – 1976 г.", "date": "2018.03.17", "title": "Преизбраха Си Цзинпин за президент на Китай"}
{"url": "http://standartnews.com/balgariya/tsyalo_selo_zhivee_v_strah_ot_glutnitsa_kucheta-369453.html", "text": "Благоевградското село Логодаж живее в страх от глутница кучета. Проблемът е повече от 10 години. Кучетата са над 10 и реално имат стопанка. Тя обаче не ги връзва, а ги пуска свободно да се разхождат в селото. Животните нападат и хора, и техните животни. „Преди две седмици купих 10 кокошки, сега имам 5\", заявява потърпевша. „От сърце умолявам кмета да вземе мерки\". Местните подават жалби, правят подписки, постоянно се оплакват на кмета, но решение за момента няма. „Не съм ги вързала, но са в двора, не ги пускам. А хората им хвърлят отрова\", заявява собственичката.", "date": "2018.03.17", "title": "Цяло село живее в страх от глутница кучета"}
{"url": "http://standartnews.com/balgariya/v_balgariya_se_sportuva_4_pati_pomalko_ot_srednoto_za_es-369451.html", "text": "Едва около 10 процента от населението у нас, или почти 1 от всеки 10 българи, спортуват активно поне два часа в седмицата, показват данни на Евростат за нагласата на европейците към спортни занимания през миналата година, които БТА цитира. Средният показател за ЕС-28 е около 40 процента, или почти 4 от всеки 10 европейци, които са спортували активно. По този показател зад нас са единствено румънците, където едва около 7 процента се занимават активно със спорт, при показател за Дания например - 80 процента или почти 8 от всеки 10 датчани, които са спортували активно. Други страни с физическа активност над 50 процента са още Финландия, Норвегия, Исландия, Швеция и Германия. В същото време около 70 на сто от сънародниците ни се самоопределят с много добро или добро здраве, докато само 10 на сто са посочили, че здравето им е много лошо или лошо. Самооценката ни е почти толкова висока, колкото и в страни като активно спортуващите Ирландия, Дания, Холандия и Швеция. Там над 80 на сто от анкетираните смятат, че са най-малко в добро здраве. Най-ниско оценяват състоянието си в Литва, Латвия, Естония, Хърватия, Португалия и Унгария. Там около 50 на сто от хората смятат, че са в добро или отлично здраве.", "date": "2018.03.17", "title": "В България се спортува 4 пъти по-малко от средното за ЕС"}
{"url": "http://standartnews.com/balgariya/yuzhnyakat_nosi_25_gradusa-369419.html", "text": "Днес времето ще се подобри, най-вече заради разпръсването на облачността и южния вятър. Минималните температури ще са между 5 и 10 градуса. Южният вятър, който ще се засили, ще е поривист, след обяд в Източна България и в районите до северните склонове на планините ще е силен и бурен. Облачността ще е променлива, предимно средна и висока. През деня ще е почти без валежи, а повече слънчеви часове ще има над Западна България. С южняка ще настъпи чувствително затопляне и максималните температури ще са между 20 и 25 градуса. Атмосферното налягане е по-ниско за март и през следващото денонощие с приближаването на циклон значително ще се понижи.", "date": "2018.03.17", "title": "Южнякът носи 25 градуса"}
{"url": "http://standartnews.com/balgariya/zara_i_ivo_rodiha_dani_i_valyo_v_sartsata_si-369420.html", "text": "Дани е малко, слабичко и пъргаво момиченце с удобно къс бретон, ококорени очички и усмивка, която от само себе си ти дърпа крайчетата на устата в усмивка. Влетява в стаята, в която чакам да се срещна с родителите й, и се впуска да обяснява на един впечатляващо академичен за шестте си години български език какво точно прави майка й в момента. Паркирала била колата, обличала на Вали якето и заедно се били качвали по стълбите към срещата ни, разбирам. В петте минути, докато пред мен се визуализира стройната четиричленна единица, наречена семейство Паскалеви, опитвам да разбера малко повече за майката Лъчезара и бащата Иво от малката им дъщеря Даниела. \"Моля те, Дани - казвам - разкажи ми нещо хубаво за мама и татко!\" \"Амииии - върти очички тя - те непрекъснато се целуват!\" \"Ооо, така ли?! Ами това е толкова хубаво!\" - възкликвам аз. \"Дааааа, целуват се! Даже се целуват по устата.\" - допълва моята нова приятелка. \"Хората, които се целуват без повод, се обичат - решавам да обобщя аз. Пък тези, които се целуват по устата ей така, без причина, направо се обичат ужасно много!\" На Дани й трябва половин секунда да преработи тази информация, да я съотнесе със своето семейство и да ми заяви: \"И аз целувам мама по устата!\" След което, сякаш да ми докаже, че масовото целуване в тяхното семейство е факт, се мята на врата на татко си Иво, когото съзира в рамката на вратата. Зад него се появява и Зара, заедно с едногодишния Валентин. И не, не си фантазирам - наистина присъствието на тези четирима човеци моментално взривява летаргичната надвечерна зимна тишина в стаята и за секунди я превръща в избухнала от цветове и гласове сцена. С нас е дошъл професионален фотограф, който да направи портрет на семейството. Но и той като мен изобщо не е очаквал, че шарените хора пред обектива ще са толкова готови на всякакви маймунджилъци в името на най-адекватната снимка. Само след три минути Зари и Иво са организирали безопасно скачане на възглавници, масово семейно гъделичкане, търкаляне по пода и високо хвърляне на топки с пляскане. Междувременно Дани и брат й Вальо са подложени на мятане и подхвърляне, което, разбира се, е съпроводено с неконтролируем детски смях и викове \"айде пак\". В следващия половин час Иво ще влиза последователно в различни роли, сред които например тренажор по детско безтегловно летене, конче за яздене, вратар, клоун, добродушен звяр и спокоен отговаряч на най-различни детски въпроси от типа: \"ама Мария има ли си дечица?\" и \"по апарата на фотографа може ли да се говори като по телефон?\". В това време Зара три пъти неусетно е успяла да свали всяка неудобна или мокра от игри дрешка, да раздава вода и бисквитки, да парира десетина опасности от приклещване на детски пръстчета или одиране на нос в мокета и едновременно с това да е съществена част от игрите и мизансцена за снимките. Явно в забавата сме се впуснали и ние с фотографа, защото и двамата в един момент ще се окажем чуруликащи, лазещи и подскачащи по чорапи възрастни хора, които неочаквано са се преродили отново в деца. След своеобразния фитнес, с който започва срещата ни, ледовете магически са разтопени и всички сядаме да си говорим разни хубави неща. Даниелка тича около брат си и ако не е постоянният фон от изнесени детски гласчета, няма и да разберем, че сме в компанията на двете хлапета. Намираме се във втория дом на семейство Паскалеви - академията за всякакви артистични и езикови обучения за възрастни и деца, на която те са съпартньори със свои приятели. И сме спокойни, защото всеки детайл от интериора тук е мислен като за деца в статус \"игра\". Със Зара вече сме установили много общи интереси, свързани с изкуството, а пък Иво е от хората, които умеят да разказват истории като приказки, така че естествено имам чувството, че се познаваме отдавна. И като стари приятели, загубили дирите си за известно време, седим и взаимно си попълваме празните квадратчета в биографиите... Всъщност Лъчезара и Иво са от двойките, които съдбата нежно, но настоятелно е тикала един към друг. И двамата са от Стара Загора, на една възраст са и логично са се движели по едни и същи градски трасета в детските си години. Според Иво, който е уникален физиономист, първата им среща била на морски пионерски лагер от социалистически тип в Равда, където и двамата прекарват част от ваканцията си в шести клас. Зара не си спомня да е забелязвала Иво, но за сметка на това той още тогава я откроява от тълпата. Малко след това се установява, че семействата им живеят блок до блок в града, а няколко години по-късно и двамата се оказват в една и съща езикова гимназия - той в английска паралелка, а тя - във френска. Съвпаденията продължават и нататък. В началото на деветдесетте фамилията на Иво се мести в София, а четири-пет години след това той с изненада установява, че със Зара работят като сервитьори в едно и също заведение. През цялото това време тя няма никакъв спомен за него, но той си знае, че това e \"Лъчезара от Стара Загора\" и тихо се наслаждава на съдбовните знаци. Животът продължава и вече самостоятелен, Иво заминава за Щатите, където живее и работи известно време. През 2003-та се връща, за да си поднови визата, но тъй като се налага да я чака по-дълго, остава в България, където освен с работа, запълва времето си с малки удоволствия. Като ходенето на латино танци например. Точно на една такава латино среща той и негов приятел фиксират в залата две симпатични момичета, които решават да поканят за партньорки в танца. Нали няма да се изненадате, като ви кажа, че момичето на Иво се оказва Зара? Е, тогава реално се случва и първата им истинска среща. Зара решава да го шашне и му признава, че са работили заедно като сервитьори. Само че Иво буквално я кара да отвори уста от изненада, като на един дъх й изрецитирва всички предишни случайни техни срещи. Така още в онзи момент, под кръшните звуци на латино музиката, става ясно, че тези двама млади хора имат обща житейска работа за вършене. И една мисия, която ще осъзнаят 14 години по-късно, но която днес ще изпълва почти целия им свят - децата им Даниела и Валентин. Преди да се появят те обаче, Зара и Иво имат толкова богата обща история, че както се шегуват, по нея може да се напише многотомник. Вече като двойка заминават заедно за САЩ, където вярват, че е най-доброто място да постигнат нещо в живота си. За година и половина обаче, въпреки високите мениджърски позиции, които печелят, финансовата стабилност и възможността за кариера, успяват да усетят и лудостта и лицемерието на този свят и абсолютно да се разделят с романтичната си представа за американската мечта. \"Една вечер седнахме на вино да си поговорим и решихме, че се прибираме в България\", разказва Иво и добавя, че оттогава правят общите си планове винаги в разговор и на по чаша вино. Прибирането им в родината, разбира се, води до някои неуредици и трудности в началото, но скоро и двамата успяват да си стъпят на краката, дори да създадат общ дом. И съвсем в реда на нещата идва и предложението за брак, което Иво прави чрез... авторска поезия. Благодарение на вродения им артистизъм сватбата е епична, а след нея съдбата отчита още една победа в своите планове - Зара и Иво вече са семейство. Докато двамата ми разказват тази история, никога не се прекъсват, а мислите и думите им излизат като подредени и изказани от един и същи човек. Малката Дани невидимо за нас е чула всичко и при думите \"вече сме семейство\", спонтанно допълва: \"И деца!\". \"Дааа, и деца - потвърждава Зара и нежно премята кичурче косичка от лицето на дъщеря си зад ушенцето й. \"Ами да, станахме семейство, за да можем да ви извикаме, нали знаеш? - включва се Иво. Сега ще разкажем!\"... И ми заразказваха... Това е една история, в която двама души, които се обичат и имат много обща любов за раздаване, намират точно тези други двама души в целия свят, които имат най-силна нужда от нея. Пропускам моментите на взаимно кариерно лутане и само споменавам, че междувременно нашите герои Зара и Иво срещат най-страхотните приятели на света и заедно създават от нищото най-любимата си работа - тази на обучители по изкуства и езици в своята академия. Пропускам дългогодишната вдъхновяваща работа с деца и общата любов и на двамата към всяко едно от тях. Споменавам само едва доловимото притихване на Зара, когато става дума за дългото чакане на децата в тяхното семейство и съчувствено преглъщам с нея горчивината от дългогодишните им празни надежди. Стигам обаче до най-важния момент - този, в който всеки един от тях, сам за себе си, дълго репетира как ще изрече пред другия думите: \"Защо не вземем да си осиновим едно детенце?\". \"Връщахме се от път и аз си мисля: \"Ако сега, Лъчезара, не го кажеш в колата, никога няма да го направиш!\" И си отварям устата и... Иво го казва! \"Що не вземем да си осиновим едно дете?\" Така за пореден път решението в семейството им се оказва единодушно взето, още преди да е формулирано в думи. Като ви казвам, че съдбата дава знаци, стига просто да имаш душа да ги разчиташ... Речено-сторено!  През април 2017 година двамата герои на тази история официално стават кандидати за осиновители и се подготвят с години да очакват помечтаното малко момиченце. И Космосът отново дава знак. Съвсем случайно в един дъждовен ден Зара съзира паднали до улична канавка двойка малки куклички тролчета. \"Бяха новички такива, чистички, момиченце и момченце - припомня си тя - и реших да ги заведа у дома.\" Вкъщи ги изкъпала, разходила ги из стаите и някак спонтанно казала на Иво: \"ето ги нашите дечица\". Няколко дни по-късно, докато играела във фирмено проучване точно образа на майка с две деца, получила обаждане от агенцията по осиновяване с предложение да посетят братче и сестриче, настанени в две приемни семейства. Разбира се, на другия ден отпътували за селото, където в две съседни къщи живеели децата. \"Приемните семейства бяха отгледали децата с много грижа и истинска любов\", държи да каже Зара. „Поддържаме връзка с тях непрекъснато, много сме близки. Нашите малки, вълшебни тролчета са имали истински късмет с хората, които са се грижили за тях преди ние да се появим в живота им\". Така, през август 2017-та, само четири месеца след кандидатстването си за родители, Зара и Иво станали мама и тати на Даниела и Валентин. И, да ви кажа честно, когато ги видях за първи път там, да се търкалят из възглавниците, да скачат, летят и да се заливат от смях - имах чувството, че те всички са заедно от библейски времена - толкова хармоничен, щастлив и с любов е изпълнен въздухът около тях. Децата, като старите хора, имат способността да изричат на глас някакви сякаш вселенски прозрения. Ден след като се прибират от първото си общо море като четиричленно семейство Паскалеви, Зара и Иво гледат с децата си записа от някогашната си сватба. Дани, която поглъща с огромна любов всичко, свързано с мама и тати, ужасно се впечатлява от ритуала с ритането на менчето с вода и тълкуването на цъфналите пъпчици, излетели от него. Според диджея те предвещавали две деца - по-голямо момиченце и по-малко момченце - които, забележете, ще дойдат при тях по едно и също време. \"Мамо, тати - възкликва очарована Дани - ама вие сте ни повикали още на вашата сватба, още преди да се родим!\" И допълва: \"Аз сега разбрах, вие сте ни родили във вашето сърце!\"... Тук и моята обръгнала на истории журналистическа порода не издържа и от очите ми издайнически се търкулват няколко сълзи. Даниелка, която уж случайно се върти наоколо и зорко следи настроението на майка си, гордо ми показва голямото червено сърце, което виси на врата й. \"Не го сваля никога. Сърцето е и любимата й форма\", обяснява Зара, докато и нейните очи преливат от разчувстващо плачливо щастие. Докато гледам тези двама пълни с енергия добри човеци на по четиридесет и три години, се опитвам да си представя цената на тяхната семейна заедност. Иво, който сякаш лови литящите из главата ми мисли, ми казва, че дължат хармонията в отношенията си най-вече на личната работа на всеки един от тях над себе си. Никога не са възприемали връзката си като даденост и от опит са научили, че ключът за семейното щастие е най-вече в постигането на личното такова. Затова и взаимно се подкрепят в мечтите, лудостите и предизвикателствата и никога не си слагат един другиму спирачки. Приемат децата си за партньори, от които има много какво да научат.  Свикнали са да говорят открито за всичко, като с годините вече чудесно се разбират и по мълчанието. \"Разбрахме най-важното - казва Зара - че ние двамата, ако не си бяхме подредили нашите отношения, нищо нямаше да се случи. Много хора са заедно, защото има деца, имат нещо, което ги задържа да не се разделят, а всъщност... не са заедно. При нас предизвикателството беше да останем заедно, независимо, че нямаше какво да ни задържа през годините\". Зара и Иво са от двойките, които гледат и вървят в една посока и това е видно. Имат, разбира се, и своите караници, и своите по-сложни моменти. Интересите им обаче са близки, затова и забавленията им са споделени, а целите - постижими в тандем. Дългогодишната работата с деца ги е научила да разбират детския език и професионално да се ориентират в детския свят. Приемат всички деца в академията си като свои и следят живота и развитието им отблизо точно както и техните родители. В целия този процес Дани и Вали се включват органично и без никакви сътресения. \"Те са огромна и най-важна част от нашия живот в момента, но като пълноценни хора ние имаме нужда и правим още много други неща\", твърдят Зара и Иво. Определят семейството си като нормално и уникално едновременно и са убедени, че само щастливите хора могат да бъдат добри родители... В живота има срещи, в които губиш представа за времето. Тази със семейство Паскалеви е от тях. Своеобразна точка слага малкият Вали, който въпреки ведрия си бебешки характер, вече тихичко хленчи за сън. Докато чевръсто му облича якето, Зара ми споделя, че с всеки изминал ден повече и повече обиква Иво. Минута по-късно пък, докато качва на конче сина си, Иво тайно ми казва: \"Като си видя какво сме минали с моята Лъчезара, и й казвам \"Зарче, много те обичам! И ти благодаря, че си до мен!\" Приемам тези независими едно от друго признания на моите нови приятели като знак на съдбата. Този път обаче е знак за мен. Затова и първото нещо, което правя, когато половин час по-късно Зара, заедно с двете си деца, ме стоварва пред дома ми, е да се обадя на мъжа си. И да му кажа ей така, без причина, колко много и все повече го обичам. Вярно е, че щастието е заразно... * * * * * * Историята на семейството на Зара и Иво е част от кампанията на \"Верея\" За повече здрави семейства. Кампанията има две основни посоки: да покаже как съвременното българско семейство се справя с различни предизвикателства и въпреки това остава здраво и щастливо, и да разкрие семейната терапия като една от възможностите за запазване на семейството хармонично.", "date": "2018.03.17", "title": "Зара и Иво родиха Дани и Вальо в сърцата си"}
{"url": "http://standartnews.com/balgariya/ministar_nankov_prosledi_napredaka_na_stroitelstvoto_na_korab_za_markirane_na_dunav-369456.html", "text": "Министърът на регионалното развитие и благоустройството Николай Нанков проследи напредъка на строителството на български кораб за маркиране на плавателния път в Долното течение на река Дунав. Той е на стойност 5,150 млн. лв., изгражда се във Варна  и е част от мащабния проект „FAIRway Danube. Подкрепен е от Стратегията на ЕС за Дунавския регион, чийто ротационен председател тази година е България. Заедно с министър Нанков на инспекцията беше изпълнителният директор на Изпълнителната агенция „Проучване и поддържане на река Дунав\" към Министерството на транспорта, информационните технологии и съобщенията инж. Павлин Цонев. Той съобщи, че корабът ще бъде готов през август 2018 г., а името му ще бъде избрано с конкурс. „FAIRway Danube\" цели подобряване на корабоплаването и навигацията по р. Дунав и нейните плавателни притоци. Партньори в проекта са Австрия, Словакия, Унгария, Хърватия, България и Румъния. Страната ни участва чрез  Изпълнителна агенция \"Проучване и поддържане на река Дунав\". Средствата са осигурени от Механизма за свързване на Европа. Основната задача на кораба ще е да поставя навигационни знаци за обозначаване на плавателната част на реката. Ще бъдат монтирани и 10 автоматични хидрометрични станции. По същия проект наскоро в Русе беше доставен и нов катер за хидрографски измервания. С него Агенцията ще събира точна информация за промените, настъпващи в критичните участъци. Така ще се оптимизира траекторията на корабоплавателния път и ще се създадат по-добри условия за транспортиране на стоки и пътници. Целият бюджет, предвиден за България в рамките на „FAIRway Danube\" , е 7,8 млн. евро. Във фокуса на Дунавската стратегия са девет проекта на обща стойност 40 млн. евро. Те са в областта на водния транспорт, транспортната инфраструктура, енергетиката, образованието и иновациите. Определени са за стратегически през 2014 г. и в момента са на различен етап на изпълнение, като България е партньор по 8 от тях. Важни за подобряване свързаността и икономиките на дунавските държави са и проектите „Danube STREAM\", „Дунавски пристанищни мрежи – Дафне\", „Данте\". Проектите са възможност за създаване на трайни партньорства между дунавските държави. През 2018 г. България е ротационен председател на Дунавската стратегия, на която МРРБ е национален координатор. Целта на стратегията е страни с различно ниво на социално-икономическо развитие да работят в сътрудничество и партньорство за решаването на общи за региона проблеми. Стратегията обединява 14 държави, разположени по течението на река Дунав, в които живеят над 112 милиона души, или една пета от населението на ЕС. Девет от тях са членки на Европейския съюз – Австрия, Германия, Чехия, Словакия, Словения, Унгария, Хърватия, България и Румъния, а останалите пет – Сърбия, Босна и Херцеговина, Черна гора, Република Молдова и Украйна, се намират в Дунавския басейн. Дунавската стратегията се основава на четири приоритета, наречени стълбове – свързаност, околна среда, изграждане на просперитет и устойчивост на региона. Те от своя страна съдържат 11 области на сътрудничество: „Мобилност и интермодалност\", „Устойчива енергия\", „Култура и туризъм\" в рамките на първия стълб, „Качество на водите\", „Управление на рискове\", „Биоразнообразие, ландшафти\", „Качество на въздуха и почвите\" във втория стълб, „Общество на знанието\", „Хора и умения\" и „Конкурентоспособност\" в третия и „Институционален капацитет и сътрудничество\" и „Сигурност\" в четвъртия. Всяка от областите има по две държави-координатори. България си партнира в приоритетната област 3 „Култура и туризъм\" с Румъния и по приоритетна област 11 „Сигурност\" с Германия. Водещо събитие по време на българското председателство ще е Седмият годишен форум на Дунавската стратегия, който ще се проведе на 18 и 19 октомври в София в сътрудничество с Европейската комисия. Той е посветен на туризма като генератор на икономически растеж. Очаква се широко да се дискутират възможностите за привличане на публични и частни инвестиции, както и използването на финансови инструменти.", "date": "2018.03.17", "title": "Министър Нанков проследи напредъка на строителството на кораб за маркиране на Дунав"}
{"url": "http://standartnews.com/balgariya/vlizaneto_na_avtomobili_v_borisovata_gradina_veche_e_zabraneno-369446.html", "text": "От днес се забранява влизането на автомобили в Борисовата градина. Ще бъдат поставени и бариери на входовете откъм улица „Незабравка\" и бул. \"Драган Цанков\". Могат да влизат само линейки, полицейски и пожарни коли. Забранява се и паркирането в зелените площи, но през събота и неделя е позволено паркирането в крайна дясна лента в участъка от хотел „Москва\" до кръговото на телевизионната кула.", "date": "2018.03.17", "title": "Влизането на автомобили в Борисовата градина вече е забранено"}
{"url": "http://standartnews.com/balgariya/detsa_sabraha_1700_leva_za_da_spasyat_tsenni_knigi-369450.html", "text": "Деца от столично училище събраха 1700 лева, за да спасят няколко ценни книги на Софроний Врачански и проф. Иван Шишманов. Инициативата им е част от дарителската кампания на Националната библиотека „Осинови книга\". Уникалният Първи Видински сборник на Софроний Врачански от 1802 година и два екземпляра от първото печатно издание на „Царственик или История българска\" от 1844-та се нуждаят от спешна реставрация. Напукани кожени корици, разкъсвания, окисляване и ронлива хартия са само част от проблемите. „Като разтворим книгата, личат скъсвания, замърсявания от употреба, липса на ъгълчета, страници, които са отделени, петна от намокряне\", обяснява Нона Петкова, от отдел„Ръкописи и старопечатни книги\" в библиотеката. С каузата да спасят безценните литературни съкровища от 19 век, се заемат осмокласници. Събират мигновено необходимата сума за реставрацията. „Не се събират трудно, защото родителите на децата от цялото училище, тъй като всички се включиха, искаха ние децата да сме тази промяна, която да запази историята на България\", заявява Вероника Кръстева. „Сякаш има влечение да се забравяме сами. Идеята беше да направим така, че да не се забравяме\", заявява Георги Педаков. Ограниченият бюджет налага библиотеката да прибегне до кампанията „Осинови книга\". По програмата от 2009 година насам са спасени над 16 документа, сред тях е и житието на Свети Йоан Рилски от 1671-ва година. Но дори и спасени, книгите продължават да са заплашени от унищожение заради постоянните течове в сградата на 65 години. И докато деца даряват пари, за да спасят книги, държавата не е дала нито един лев до момента, за да спаси рушащата се сграда на Националната библиотека.", "date": "2018.03.17", "title": "Деца събраха 1700 лева, за да спасят ценни книги"}
{"url": "http://standartnews.com/balgariya/preduprezhdavat_za_silen_vyatar_v_sila_za_pochti_tsyalata_strana-369448.html", "text": "Жълт предупредителен код е в сила за областите Монтана, Плевен, Русе, Разград, Силистра, Добрич, Варна, София-град, Софийска област, Перник, Кюстендил, Благоевград, Стара Загора, Сливен, Хасково и Ямбол. Там поривите ще достигнат скорост между 15 и 20 м/сек., за в Западна България до 24 м/сек, което може да доведе до нарушения на обичайните дейности на открито. Жълт код за силен вятър е обявен и за цялото Черноморско крайбрежие. Единствено за област Видин няма обявено предупреждение за опасни метеорологични явления.", "date": "2018.03.17", "title": "Предупреждават за силен вятър в сила за почти цялата страна"}
