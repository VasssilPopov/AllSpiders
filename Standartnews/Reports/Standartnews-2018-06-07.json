{"url": "http://standartnews.com/kultura/zlatnata_lipa_otpatuva_za_shveytsariya-372375.html", "text": "„Божественият порядък\" спечели наградата за най-добър филм на „Златната липа\" 2018 в Стара Загора. Международното жури с председател Юрий Дачев присъди високото отличие на лентата, подписана от Петра Волп. Във фокуса на историята е борбата на жените в Швейцария в началото на 70-те години за правото им да гласуват по време на избори.  „Златната липа\" за най-добрия между мъжете отиде при Велислав Павлов – за ролята му на обсебения от камерите рекламист във „Вездесъщият\" на  Илиан Джевелеков. При дамите спечели Горица Попович –за селянката Стоянка в \"Кози уши\", която оцелява със зъби и нокти в следвоенна Югославия между герои и престъпници, манипулирани от политиците. Режисьор на драмата е сърбинът Марко Костич. При режисьорите победи Донатас Улвидас за „Емилия: Да скъсаш оковите\" - за трудния избор на  актриса между творческите амбиции и идеалите на свободата и незавимисимостта на Литва. Специалното отличие на Съюза на  филмовите дейци се присъжда на  „Корпорация\" на Никола Силол. „Много фестивали завършват с кошница, пълна със статуетки. „Златната липа\" има малко награди - това ги прави още по-стойностни, а нашата работа става още по-трудна и по-отговорна. Радвам се, че толкова  различни вкусове се обединиха около мнението, че „Божественият порядък\" напълно заслужава „Златната липа\". Тазгодишното, шесто поред издание, потвърди високото равнище на фестивала. Гъстото сито,  през което са минали конкурсните заглавия, осигури удоволствие на журито да изгледа толкова добре премислени като избор за състезанието филми. Усетихме колко многоизмеримо е лицето на европейското кино. Филмите, които видяхме през фестивалната седмица,  рядко достигат до зрителите и е радостно, че „Златната липа\" ни даде възможност да ги гледаме \", коментира шефът на журито Юрий Дачев. „Колебаех се между три актриси, когато трябваше да избираме носителката на „Златната липа\" -  от „Кози уши\",  „Емилия: Да скъсаш оковите\" и „Божественият порядък\". Горица Попович напълно заслужи приза, защото тя владее втория план – виждаш я, че се усмихва, а усещаш, че в същото време изпитва изгаряща мъка\",  похвали Анна Шерлинг от журито колежката си от Балканите.  „Освен че е добър като кино, „Корпорация\" поставя невероятно сложен за нашето време проблем – липсата на работа. Филмът изследва причините, заради които големите корпорации съкращават хора, без да мислят за тяхната съдба. Впечатляващо е,  че в тази история две жени се борят смело за достойнството на всеки, който иска да работи\", аргументира избора на СБФД кинокритикът Людмила Дякова. Италианският актьор и член на журито Пиеро Никозия възкликна, че дори не е успял да се измори от гледането на толкова много филми и благодари на публиката за топлото отношение лично към него и към „Когато птиците пееха\", където той играе. „Фестивалът е на респектиращо професионално ниво и се надявам тази ни среща да не е последна\", сподели македонският режисьор и член на журито Горан Тренчовски. „На  „Златната липа\" 2018  имаше много кинотворци от България и чужбина.  Тъкмо заради това част от  филмите бяха представени преди прожекциите от хора от авторските екипи. Така общуването между публиката и киното стана още по-непосредствено\",  каза създателят и художествен директор на „Златната липа\" Магдалена Ралчева.  Режисьорката на  хитовете  „Още нещо за любовта\"  и  „12А\" подари на всеки от участниците в международното жури специален плакет за спомен с благодарност за отличната работа.", "date": "2018.06.06", "title": "„Златната липа\" отпътува за Швейцария"}
{"url": "http://standartnews.com/svyat/nato_obeshta_na_makedoniya_da_ya_zashtitava_ot_rusiya-372376.html", "text": "Постоянният представител на САЩ при НАТО, посланик Кей Бейли Хътчисън заяви, че Алиансът ще направи всичко възможно, за да защити Македония от агресия от страна на Русия, въпреки че процедурата за приемане на страната в организацията все още не е започнала заради нерешения проблем с името, предаде РИА-Новости. „Ако спорът за името не бъде решен до срещата на върха на страните членки на НАТО и не е започнала процедурата за нейния прием, ще продължим да работим за защита на страната от вредните влияния. Ние имаме близки работни отношения с Македония и в НАТО ще направим всичко възможно, за да помогнем на страната да се противопостави на гибелното влияние от страна на Русия, било хибридна война или каквато и да било друга дейност\", подчерта Хътчисън на днешния брифинг за журналисти. Срещата на НАТО ще се проведе в началото на юли в Брюксел, а Македония се надява, че въпросът за името ще бъде решен дотогава и ще стане 30-тият член на Алианса.", "date": "2018.06.06", "title": "НАТО обеща на Македония да я защитава от Русия"}
{"url": "http://standartnews.com/biznes/energiynata_komisiya_prie_razmrazyavane_na_proekta_aets_belene-372380.html", "text": "Енергийната комисия прие проекторешението на ГЕРБ, с което се възлага на енергийния министър Теменужка Петкова да възобнови действията по изграждане на „Белене\". „За\" предложението на ГЕРБ гласуваха 14 народни представители, „против\" – 2, „въздържали се\" – 0, с което то бе прието. С приетото предложение на ГЕРБ се възлага на министъра на енергетиката да възобнови действията по търсенето на възможности за изграждане на АЕЦ „Белене\", съвместно със стратегически инвеститор на пазарен принцип и без предоставяне на държавна гаранция, чрез отделяне на активите и пасивите на проекта „Белене\" в отделно проектно дружество. С проекторешението се възлага още министърът на енергетиката да организира, координира и контролира провеждането на преговорите с потенциалните инвеститори и производители на оборудване, както и да предприеме действия за разработване на процедура за избор на стратегически инвеститор и да предложи възможности за структуриране на проекта в срок до 31 октомври 2018 г. и препоръчва на Министерски съвет да предприеме действия а отмяна на решението си за „Белене\" от 29 март 2012 г. с цел провеждане на преговори с потенциални инвеститори. Предстои проекторешението да бъде утвърдено от народните представители. Комисията разгледа и предложението, внесено от ПГ на „БСП за България\" по темата. Предложението на БСП обаче бе отхвърлено с 8 гаса „за\" и с 13 „въздържали се\".", "date": "2018.06.06", "title": "Енергийната комисия прие размразяване на проекта АЕЦ \"Белене\""}
{"url": "http://standartnews.com/lyubopitno/naygolemite_mitove_i_lazhi_svarzani_s_hranite-372359.html", "text": "Прясното мляко и пшеницата са нездравословни? Пълна глупост, твърди експертът по хранене Мартейн Катан. Той разобличава най-големите митове и лъжи, свързани с нашите храни. Когато човек се почувства зле, нерядко си мисли, че това навярно се дължи на храната, която е поел, казва холандският експерт по здравословно хранене Мартейн Катан. От друга страна съществуват стотици теории за това кои са най-полезните храни, предпазващи от различни болести или алергии. Мартейн Катан е проучил най-разпространените твърдения и рекламни послания за храните и развенчава някои упорити митове: Биологичното земеделие е например много полезно за почвата. Но за съжаление, биохраните не са по-полезни от останалите, произвеждани от традиционното земеделие. Количествата пестициди, съдържащи се в храните, са като цяло толкова малки, че не играят съществена роля. Вярно, биологичните зеленчуци съдържат по-малко нитрати от другите, но е много ясно дали това е предимство. Едно време се смяташе, че нитратите се превръщат в човешкото тяло в нитрити и нитрозамини, които причиняват рак. Днес обаче знаем, че това изобщо не е вярно. Даже е възможно нитратите да понижават кръвното налягане, което не би било никак лошо. И все пак има много други причини, поради които си заслужава да се подкрепя биологичното земеделие. Така например стопаните, които  отглеждат своите животни по екологичен начин, използват по-малко антибиотици от обикновено. Прекаляването с антибиотици води до възникването на резистентни бактерии,  които са опасни и за човека. Зеленчуците не са прекалено богати на хранителни вещества. Те обаче съдържат много витамин C и фолиева киселина. При термичната им обработка, например при сваряване, се губи част от съдържанието на витамин С, но това не бива да ни безпокои, защото витамин С днес можем да и набавим по най-различни начини. Затова пък топлинната обработка на зеленчуците има редица предимства: при нея се унищожават някои опасни бактерии - например Ешерихия коли, която в момента създава големи проблеми на  консуматорите на сурови зеленчуци и салати в САЩ. Млечните мазнини наистина не са полезни: те повишават холестерина в кръвта, т.е. увеличават риска от сърдечно-съдови заболявания. Затова е добре да купуваме мляко с по-ниска масленост. А иначе млякото съдържа ценни съставки:  витамин B-12, йод, калий и цинк. Млякото също така е важен източник на белтъчини за вегетарианците. Между 1 и 2 процента от малките деца наистина са алергични към млечните белтъчини, но с напредването на възрастта този проблем отслабва. А млечната захар понякога не се понася добре от хората в Африка, Азия и от някои  южноевропейци, което обаче се проявява само при усилена консумация на мляко. Един недостатък все пак има консумацията на мляко: възможно е при мъжете това да увеличава риска от рак на простатата, но само в минимална степен. Повече основания имаме да твърдим, че млякото помага да се предпазим от рак на дебелото черво. Всяка диета ни въздейства, независимо дали тя се базира на намалената консумация на въглехидрати, мазнини или просто залага на приемането на по-малко храна. При диетичното хранене ядем по-малко, защото не можем да ядем всичко, които ни се иска. А това намалява приема на калории. За 3 милиарда години човешка еволюция организмът се е научил да не губи калории. Нищо от енергията, която получаваме при хранене, не се  губи - независимо дали говорим за въглехидрати, белтъчини или мазнини. Прилича на спестовна сметка в банката: няма никакво значение в коя банка внасяме сумите, важно е само колко големи са те. Всичко постъпва по една и съща сметка, а в нашия случай - в корема ни. Има хора, които не понасят глутена и могат да се разболеят сериозно от пшеничните протеини. Такава е например цьолиакията - сериозно заболяване, което обаче е много рядко: развиват го не повече от 1 до 5 на хиляда души. Огромното болшинство от хората обаче нямат проблеми с пшеничените продукти. Напук на всички научни познания упорито се разгласява, че тези продукти причиняват много от здравословните ни проблеми. А такива имаме всички: изпитваме болки, умора, отпадналост, депресии. Милиони хора по света страдат от стомашно-чревни проблеми, а те се влияят много силно от т.нар. ефект на плацебото. Затова пшеницата често бива уличавана като причинител на всички злини без да има доказателства, че тя би могла да разболява хората масово. Тази теория е била основно проверена. Резултатът: витамин C не предпазва от настинка.  Ако човек редовно (всеки ден) приема ударна доза витамин С, следващата настинка ще продължи вместо 5 дни – само четири и половина. За да се постигне обаче този ефект, той трябва ежедневно да пие по 1000 мг витамин С – което изобщо не е здравословно. Две обширни изследвания доказаха, че прекаленият прием на витамин С може да доведе до образуването на камъни в бъбреците. С други думи: не можем безнаказано да приемаме големи дози витамин С. Теорията, че т.нар. синдром на хиперактивност у децата се причинява от захарта, възниква преди 50 години в САЩ. Но междувременно е доказано, че тази теория не е вярна. По-късно се появи твърдението, че не захарта, а изкуствените оцветители причиняват заболяването. Но и това не е солидно доказано. Истинските опасности за нашето здраве са тютюнопушенето, алкохолът и наднорменото тегло. Най-големият проблем в развитите индустриални държави е този, че храни се предлагат в изобилие. А наднорменото тегло причинява много болести, включително рак.", "date": "2018.06.06", "title": "Най-големите митове и лъжи, свързани с храните"}
{"url": "http://standartnews.com/svyat/vdovitsata_i_sinat_na_narkobarona_legenda_eskobar_obvineni_za_prane_na_pari-372358.html", "text": "Аржентински съдия повдигна обвинение в пране на пари на вдовицата и сина на покойния колумбийски наркотрафикант Пабло Ескобар, предаде Ройтерс. Федералният съдия Нестор Барал обвини живеещите в Аржентина бивша съпруга на Ескобар Мария Исабел Сантос Кабалеро и сина му Хуан Себастиан Марокин Сантос в пране на пари от наркотрафик. Те остават на свобода, докато тече делото, макар че някои от авоарите им са замразени. Пабло Ескобар бе ръководител на картела в Меделин и най-известният наркобос в Колумбия. Той бе убит при полицейска операция през 1993 г.", "date": "2018.06.06", "title": "Вдовицата и синът на наркобарона легенда Ескобар обвинени за пране на пари"}
{"url": "http://standartnews.com/svyat/sreshtata_tramp__kim__na_ostrov_sentosa-372348.html", "text": "Вече е ясно и мястото, където ще се проведе срещата на върха между американския президент Доналд Тръмп и севернокорейския лидер Ким Чен-ун. Двамата ще се срещнат в петзвезден хотел на сингапурския остров Сентоса на 12 юни, съобщи Белият дом. Тръмп вчера съобщи, че подготовката за историческото събитие върви много добре. Сентоса е един от 63-те острова в състава на Сингапур. Площта му е 500 хектара, върху които са изградени луксозни курорти, частни яхтклубове и голф игрища.", "date": "2018.06.06", "title": "Срещата Тръмп – Ким – на остров Сентоса"}
{"url": "http://standartnews.com/svyat/populizam_premier_se_pravi_na_chistachka-372366.html", "text": "Министър-председателят на Холандия Марк Рюте си спечели вълна от одобрителни коментари сред своите съграждани, след като реши сам да си почисти разлятото от него кафе на влизане в холандския парламент. След преминаване на скенерите Рюте изпусна чашата с кафето си и направи локва от кафе на земята. Бързо на помощ се притече жена от почистващия персонал, но вместо да я остави да си свърши работата, Рюте ѝ взе парцала и сам забърса мръсотията. Действията му предизвикаха радостта и на останалите чистачки в парламента, а и в социалните мрежи. Рюте е известен с това, че често ходи на работа с велосипед, а освен това не полза и охрана.", "date": "2018.06.06", "title": "Популизъм: Премиер се прави на чистачка"}
{"url": "http://standartnews.com/svyat/merkel_otryaza_rusiya_za_g7_zaradi_aneksiyata_na_krim-372374.html", "text": "Германската канцлерка Ангела Меркел изключи днес възможността за възстановяване на формата Г-8 на водещите индустриални държави, от който Русия беше отстранена, след като анексира Крим, предадоха Асошиейтед прес и ТАСС. Меркел каза по време на своята първа сесия за отговаряне на въпроси на депутати в германския парламент, че изключването на Русия е било \"неизбежно\". По думите й засега е невъзможно Русия да се присъедини към Г-7. Новата процедура беше договорена от управляващата коалиция и предвижда Меркел да отговаря на депутатски въпроси три пъти в годината. Досега нямаше практика ръководителят на германското правителство да взаимодейства пряко с парламентаристите на подобни сесии. Канцлерката беше попитана от депутат от партията \"Алтернатива за Германия\" дали изключването на Русия от Г-8 е било правилно и дали е добре да се възстанови този формат. Тя отбеляза, че страните, които влизат в Г-7, се придържат към общи ценности, включително спазването на международното право. Според нея анексирането на Крим от Русия е било \"крещящо нарушение\" на международното право. Меркел обаче се застъпи за поддържане на диалог с Русия, включително от гледна точка на съществуващите разногласия. \"Има постоянни контакти, има контакти във формата Г-20. Трябва да разговаряме помежду си и правим това\", каза тя. Тя отбеляза, че междувременно САЩ са се изтеглили от Парижкото споразумение за климата и иранската ядрена сделка, а също така налагат мита върху вноса на алуминий и стомана от свои съюзници. По думите й това свидетелства за \"сериозни проблеми с многостранните споразумения\".", "date": "2018.06.06", "title": "Меркел отряза Русия за Г-7 заради анексията на Крим"}
{"url": "http://standartnews.com/svyat/v_pryaka_liniya_utre_grazhdanite_pitat_putin_za_tsenata_na_benzina-372357.html", "text": "Почти 1,2 милиона въпроса са изпратени вече до руското телевизионно и радиопредаване \"Пряка линия\" с президента Владимир Путин, което ще се състои утре, пише \"Известия\". Според вестника гражданите питат най-често за цените на бензина, поскъпнал неотдавна в Русия, обмисляното повишаване на пенсионната възраст и шансовете федерацията да стане една от петте водещи световни икономики. В разговор с инвеститори по време на състоялия се наскоро Петербургски международен икономически форум Путин заяви, че Русия може скоро да се нареди сред най-големите икономики в света по брутен вътрешен продукт БВП според паритета на покупателната способност. \"Пряката линия\", традиционно излъчвана от 2001 г., е програма, в която Путин отговаря на въпроси на гражданите, задавани по телефона, чрез текстови и видеосъобщения, чрез уебсайт, мобилни приложения и социални мрежи. Досега Владимир Путин е отговарял по този начин 15 пъти на въпроси на своите съграждани - 11 пъти като президент и 4 пъти като премиер. Никога не се знае предварително колко ще продължи пряката линия - рекордът отпреди 5 години е 4 часа и 47 минути. Кремъл не разкри подробности за предстоящото предаване, но президентският прессекретар Дмитрий Песков спомена, че се очакват нововъведения - и технологични, и съдържателни, посочва изданието. Според източник на \"Известия\" предстоят преки включвания от 4 региона в Русия. Държавният глава ще поддържа конферентна връзка с министри и губернатори, по-специално заради възможността да им дава оперативни нареждания. Медиите цитираха източници, според които на регионалните лидери е наредено да си бъдат по местата и внимателно да следят ефира. Всекидневникът откроява по-специално проблема с жителите на руския остров Сахалин, масово пратили до местните власти молби да построят мост до континента. Без него доставките поскъпват, вдигайки цените на храните в островния регион. А на фериботите не може да се разчита постоянно заради непредсказуемите метеорологични условия. В статията се припомня впрочем как Путин разпореди след \"Пряка линия\" да бъде затворено \"до месец\" вонящо бунище край Москва. Проблемите с полигона обаче се решават и до ден-днешен, допълва \"Известия\".", "date": "2018.06.06", "title": "В \"Пряка линия\" утре гражданите питат Путин за цената на бензина"}
{"url": "http://standartnews.com/kultura/mutafova_lambo_i_lolova_predstavyat_memoari_na_art_potok-372323.html", "text": "Премиерата на биографичната книга за Стоянка Мутафова „Добър вечер, столетие мое\", написана от дъщеря й Мария Гурбешлиева, ще открие на 20 юли третия пореден „Арт поток\" в Царево.  До 30 юли в местното читалище ще има хит след хит, разкри пред медиите акценти от лятната програма Димитър Тодоранов.  Бизнесменът меценат, художникът Стефан Божков и Кирил Ефремов представиха събитията и културните проекти, които ще се случват на морския бряг край Царево и в „Хасиенда бийч\"  в Лозенец. На 20 юли от 21 часа публиката в Царево ще гледа „На живо от оня свят\" – спектакъл на Ивайло Христов с Албена Михова, Евгени Будинов и Кирил Ефремов. На 21 юли зрителите ще се забавляват с Тончо Токмакчиев, Дидо Мачев, Мария Статулова, Катерина Евро, Кирил Ефремов, Стефан Денолюбов и Богдан Казанджиев в култовата комедия на Елин Рахнев  „Маршрутка\", постановка на хасковския театър „Иван Димов\". Стефан Данаилов пристига в целия си блясък в Царево на 27 юли за представянето на официалната си биография „Романът на моя живот\" /\"Книгомания\"/, написана в дует с  Георги Тошев.  Още една фаворитка на народа, Татяна Лолова, ще се срещне с жителите и гостите на Царево, за да ги запознае с биографията си „1/2 живот\", а Георги Тошев ще покаже документалния си филм за звездата.  На 28 юли е ред на Георги Мамалев и неговите мемоари  „Усмихни се, човече\".  Той обаче е готов и с моноспектакъл. Сред големите изненади на \"Арт поток\" в Царево е Аня Пенчева.  На 27 юли тя излиза с истинска премиера -  „Тя, той и още двама-трима\" от световноизвестния унгарски драматруг Жолт Пожгай. Богдан Петканин е режисьорът на зрелището, в което участват още Кирил Ефремов, Александър Кадиев,  Ненчо Илчев, Тончо Токмакчиев и Тихомир Благоев. На 28 юли на сцената ще оживее и комедията „Мъже под чехъл\" от Миро Гарван, постановка на Владлен Александров за пазарджишкия театър „Константин Величков\" – с Албена Колева, Кирил Ефремов и Тончо Токмакчиев. И това лято акцент в „Арт поток\" ще е изобразителното изкуство. На 20 юли в Историческия музей в Царево откриват изложба на театрални плакати на български и чужди художници, които са получили награди от последното издание на Международното трианале в София. Между 20 и 25 юни пък ще отвори врати и традиционната експозиция с творби на художниците Стефан Божков,  Кольо Карамфилов,  Евгени Йонов,  Александър Балкански. За първи път ще бъдат изложени работи  от керамика на Коста Данев, който от години живее и твори в САЩ. По време на феста  ще се състои и традиционното литературно четене с Елин Рахнев, който ще представи последната си стихосбирка „Зелда\". В акцията ще се включат още родни поети, сред които и Васил Балев. От 20 до 30 юли на „Хасиенда бийч\"   за първи път ще се проведе и лятна арт академия за деца под ръководството на Калина Попова. Малките таланти ще творят по три часа на ден на малкия плаж в Лозенец. В края на академията всички малчугани ще подредят в обща изложба творбите, които са създали на брега на морето.", "date": "2018.06.06", "title": "Мутафова, Ламбо и Лолова представят мемоари на „Арт поток\""}
{"url": "http://standartnews.com/mneniya/tryabva_da_se_preborim_s_dvoyniya_standart_v_es-372385.html", "text": "- На първо място изключихме транспорта от директивата за командированите работници. А това е важно, защото иначе би фалирал  буквално веднага българският бизнес, а и този в Източна Европа. Това е най-сериозният пробив. Следващото, което успяхме да постигнем, е да отложим задължението за връщане на водачите в собствената им държава на 21-ия ден, което за тях ще бъде облекчение. Това са двете неща, които могат да бъдат отчетени като спечелени за българските превозвачи. Разбира се, има условности. Като това, че шофьорите ще могат да почиват в кабините на камионите си, но на охраняеми паркинги с определени условия, които обаче понастоящем ги няма. Да не говорим за изискването да има джендър приятелски тоалетни, което е просто меко казано е странно. И още една голяма уловка има – водачите не трябва да се прибират, но в третия документ от пакета се гласува връщането, задължението на превозното средство да товари и разтоварва поне веднъж на 21 дни в държавата, в която е регистрирано. Това по същество си означава връщането на камиона. Дали ще върнеш шофьора или камиона, то е едно и също. - Такъв е текстът, в който се казва, че камионът трябва да се върне на всеки 21 дни в държавата, в която е регистриран. Тук идва следният въпрос, много сериозен - дали това връщане на автомобила се отнася само за каботажните превози, тъй като този доклад би трябвало да засяга каботажа, или се отнася за всички превози. В случай, че тълкувателното решение, което ние поискахме веднага след гласуването, се отнася за целия бранш, това би означавало влошени условия. - Предстоят преговорите в т.нар. „система триалог\". Това е разговор между Европарламента, Съвета на Европейския съюз и Европейската комисия. Да не забравяме, че предложението на Комисията беше съвсем различно от това, което подкрепихме ние. Разговорът сега започна, но е добре, че тръгваме от по-добрата позиция, отколкото беше предвидено за нас. Всички тези точки, които ние постигнахме като добър резултат, обаче могат да бъдат превърнати в лош. Затова ние просто трябва да продължим да работим упорито и последователно по темата, а не да си мислим, че сме свършили работа. Предстои разговор в Съвета, където думата вече ще имат министерството на транспорта и българското правителство. - Ако има образец за двоен стандарт в света, ако има образец за цинизъм, това е първоначалният проект, който беше предложен за гласуване. Той е насочен само и единствено към кражбата на бизнес. Целта му е предприемачите от цяла Източна Европа да бъдат фалирани, като им се създават изкуствени пречки, защото те са по-конкуренти, возят по-бързо, по-добре, по качествено и доставките им са по-успешни. И тук след 10 г общ пазар президентът на Франция се сети, че някой краде от хляба на неговите работници. Тогава пък ние трябва да попитаме какво правят френските хранителни вериги в България, не крадат ли от хляба на малките и средни предприемачи у нас. Това всъщност е точно така. За десет години общ пазар навлизането на чужди вериги на българския пазар предизвика фалит на наши фирми и прати на улицата много хора. Сега те са преквалифицирани, някои са отишли в строителството, други в превозите и т.н. И сега след 10 г. някой им каза на тези хора- ама вие всъщност вземате хляба на френските работници. При цялото ми уважение, хлябът на френските работници нас не ни интересува, това е проблем на френската държава. Не може обаче по никакъв начин от нас да се иска солидарност по този въпрос. Няма как да се получи просто, тъй като никой не е проявил солидарност с тези наши съграждани, които загубиха своя поминък и препитание за последните 10 г. Така че това е абсолютният символ на двоен стандарт и на лицемерие. - Западните им конкуренти - белгийците, французите, германците. Защото ние сме по-добрите в този сектор. Това е българският бизнес, който генерира може би около 2 млрд приходи в българския държавен бюджет на година от данъци и осигуровки. Това е третият по големина български бизнес след енергетиката и туризма. Това са между 120 и 150 000 човека, които са пряко засегнати от това. Добавете към тях снабдители, доставчици, рекламисти, юристи, счетоводители, застрахователи, всички свързани с транспортния бизнес. - Има загриженост. И при нас има загриженост  от самото начало. - Евентуално през септември, по време на австрийското председателство. Аз обаче не съм оптимист, че ще бъде решено тогава, тъй като очаквам нашите западни конкуренти да се опитат да променят текстовете, които не им харесват. - Това е неосъществимо. Но ние не трябва да искаме излизане от ЕС, а трябва да защитим интересите си в този съюз. Нашите интереси са българските превозвачи да работят на този 550 милионен пазар. Няма как 48 000 регистрирани наши влекача да работят у нас, няма толкова бизнес в България за такъв голям брой  камиони. Така че ние имаме интерес от общ пазар и нашето задължение е да се преборим за това да можем да работим на него свободно. Дори само да си представим едно евентуално излизане от ЕС, това ще ни върне в ситуация да се чака по граници, да се искат разрешителни и т.н., което ще смаже конкурентността на българските превози. Безсмислено е да се говори по този въпрос. Да не говорим, че по смисъла на закона за прякото участие на гражданите в държавната власт и местното самоуправление, подобен референдум е неосъществим, тъй като се отнася и засяга подписан вече международен договор, който е влязъл в сила. - Този парад е абсолютна нахалност и наглост, нещо напълно излишно. Напълно подкрепям общинския съветник от ВМРО Карлос Контрера в искането му това мероприятие да бъде забранено. Да оставим настрана емоционалната страна на въпроса, че някакви досадници се опитват да ни натрапват своите различия и да ни карат да ги харесваме, защото са различни. Всъщност мен това изобщо не ме интересува, но от гледна точка, че МВР ще похарчи 160 000 лева да охранява някакви хора, които и без това никой не иска да напада, провеждането на парада е скандално. Това, че някой е решил да прави личния си полов живот публично достояние, няма как да е за сметка на всички данъкоплатци. Искам полицаите да бъдат в гетата, там, където трябва да бъдат и да респектират престъпниците. Ето, сега всички медии въртят случая от Ботевград с избягалия осъден престъпник. Той води престрелка в центъра на града, където живее и където никой не може да го открие. Ботевград не е Ню Йорк,  не е голямо селище, бил съм много пъти там. Полицията можеше да залови издирвания затворник, но защо не се случва това? Защото има недокомплект на личния състав на МВР и служителите са демотивирани. И вместо полицаите да преследват престъпниците, те трябва да пазят някакви хора, които са решили да ни показват своите задници. Затова е прав Карлос Контрера, че този парад трябва да бъде забранен. След като се налага да бъде охраняван толкова много, значи е заплаха за обществения ред. МВР трябва да прояви най-сетне характер и да го забрани. Или тези хора да съберат помежду си пари, повечето от тях са състоятелни, и да си наемат една джендър или гейфренд охранителна фирма.", "date": "2018.06.06", "title": "Трябва да се преборим с двойния стандарт в ЕС"}
{"url": "http://standartnews.com/biznes/razdadoha_godishnite_nagradi_na_krib-372346.html", "text": "За четвърти път Конфедерацията на работодателите и индустриалците в България (КРИБ) връчи годишните си награди на традиционния пролетен бал. Събитието, чийто медиен партньор е Канал 3, е под патронажа на премиера Бойко Борисов. Призовете бяха раздадени в категориите: \"Качество\", \"Растеж\" и \"Иновации\". Домакин на бляскавото събитие беше председателят на Конфедерацията на работодателите и индустриалците Кирил Домусчиев. Лично той посрещна всички гости, сред които министри, депутати, кметове и патронът на събитието за 4-та поредна година – премиерът Бойко Борисов. И тази година конфедерацията раздаде своите призове в три – категории сред 23 номинираните фирми. За Качество беше отличен -  Николай Младжов, управител на \"Зет и Ем прайвит ко\". Наградата в категорията Растеж получи - Борис Балев, управител на \"БМФ Порт Бургас. За Иновации беше награден  Андон Тушев, управител на \"Тал Инженеринг\". Специалната награда на Кирил Домусчиев с най-голям цялостен принос за развитието на икономиката в България взе Николай Вълканов, \"Минстрой Холдинг\" Целта на учредените през 2015 г. призове е да стимулират качественото и иновативно производство у нас. Основна част от приходите от Бала ще бъдат вложени в „Академия Икономика на КРИБ.", "date": "2018.06.06", "title": "Раздадоха годишните награди на КРИБ"}
{"url": "http://standartnews.com/biznes/pozitsiya_na_rakovodstvoto_na_vagledobiv_bobov_dol_eood_vav_vrazka_sas_zakrivaneto_na_rudnik_bobov_dol-372363.html", "text": "На пресконференцията на община „Бобов Дол\", която бе проведена вчера съобщихме подробно причините за закриването на рудник „Бобов Дол\" и ще ги повторим отново. Основната е свързана с това, че подземният добив е изключително трудоемък и скъп. Тежките условия и големият приток на вода затрудняват значително воденето на минните работи, увеличават драстично производствените разходи и водят до нерентабилност на подземния добив като цяло.  Липсата на парични средства за издържането на рудника води до невъзможност за осигуряване на нормални безопасни условия на труд на работниците и служителите. Рудник „Бобов Дол\" е последният не само в общината, но и в цялата страна подземен въгледобивен рудник. Въпреки нежеланието на цялото Ръководство на „Въгледобив Бобов Дол\" ЕООД се налага да предприемем тези мерки, тъй като себестойността на добиваната в рудника продукция значително превишава изкупните цени, на които се реализират въглищата. В последната година предприехме множество мерки по оптимизация на разходите, като обединение на участъци в рудника, но за съжаление не успяха да доведат до желания ефект и единствената възможност пред нас е тази. Освен това пред нас като основен проблем остава и липсата на квалифицирани специалисти и работници за ръчен добив на полезни изкопаеми по подземен способ, тъй като той е по-специфичен от открития. Не ни е безразлична съдбата на хората, които работят в рудника, затова сме се ангажирали и предприели необходимите действия по пренасочването на част от персонала  към рудник „Христо Ботев\" и „Централна обогатителна фабрика\", освен това в Мини „Открит Въгледобив\" в гр.Перник имат необходимост от 30-40 работници, които също могат да бъдат устроени там, стига да желаят. Провели сме срещи с Бюрото по труда, които да помогнат и да организират преквалификацията на част от персонала. За съжаление опитът ни покрай закриването на рудник Бабино показва, че няма много заинтересовани, които да останат на работа в нашия сектор.  Факт е, че голям процент от хората, работещи в момента в рудник „Бобов Дол\" са в пенсионна възраст и едва ли ще искат да продължат трудовия си път. На съкратените миньори от рудник Бабино също бе предложена работа в близки мини, но нито един от тях не прие. Цялото Ръководство на „Въгледобив Бобов Дол\" ЕООД лично се ангажира да направи всичко по силите си възможно най-голяма част от персонала на рудник „Бобов Дол\" да бъде пренасочен на други работни места и с това създаваното социално напрежение да бъде смекчено напълно.", "date": "2018.06.06", "title": "Позиция на Ръководството на „Въгледобив Бобов Дол“ ЕООД във връзка със закриването на рудник „Бобов Дол“"}
{"url": "http://standartnews.com/biznes/kray_na_belezhkite_za_nedostigasht_stazh_za_pensiya-372377.html", "text": "Внасянето на осигурителни вноски за недостигащ стаж при пенсиониране ще се установява служебно, без да е необходимо представянето на съответните платежни документи от гражданите. Такива промени предвижда наредбата за пенсиите и осигурителния стаж, която кабинетът прие на своето заседание. Нужните данни ще се вземат от информационната система на Националния осигурителен институт (НОИ). По този начин се намалява административната тежест за гражданите, като същевременно ще се предотвратят възможностите за злоупотреби. Предвидени са и разпоредби, с които се преустановява възможността банките да правят удръжки от недължими или неправилно преведени суми за пенсии за погасяване на задължения на пенсионерите към тях. С приетите промени разпоредбите на наредбата се привеждат в съответствие с измененията в Кодекса за социално осигуряване, които са в сила от 1 януари 2018 година.", "date": "2018.06.06", "title": "Край на бележките за недостигащ стаж за пенсия"}
{"url": "http://standartnews.com/mneniya/pelov_ni_dava_shans_za_oskar-372383.html", "text": "Киноцентър \"Бояна\" ряпа да яде, хитът е Ботевград. Камерите в центъра на града можеха да изпратят страната ни директно в Холивуд, ама пусто, били изключени по време на престрелката, в която издирваният, при това с червена бюлетина, Владимир Пелов бе убит от друг представител на криминалните среди в центъра на родния си град. Това е първият ни шанс за \"Оскар\" по оригинален сценарий, вместо само да пускаме за жълти стотинки чужди снимачни компании у нас. Ще си го снимаме за по-евтино направо в Ботевград, че \"Бояна\" стана само като за чужденци. При това - Ще ударим в земята \"Изкуплението Шоушенк\". Нашият рецидивист с 30-годишна присъда си излиза през входа на Централния софийски затвор, все едно си му е бащиния, с внесено отвън оръжие и в компанията на авер. Преследват го само храбра чистачка и (под въпрос) неизвестен социален работник, защото надзирателите се ошашавили, пък и били без оръжие. Любимият на нашите политици Александър Дюма се върти в гроба от завист, Стивън Кинг (авторът на \"Изкуплението..\") кандидатства пред българското културно министерство за сценарий и накрая го пращат да си намери съфинансиране. МВР търси героя на най-новия ни кинохит два месеца по вода и суша докато накрая друг авер го гръмва насред центъра на родния му град, където човекът отишъл да си живее тихо и кротко, докато всички медии вече го бяха пратили при братя Галеви. Ама що не го открили ли? Пуснал си брада човекът. И си купил суичър с качулка. Не знам дали преди това е ходел с риза и официален костюм ама надали. за да ги улесни в нелеката им работа? А ако си беше пуснал и бакенбарди - тогава и при разпознаването след смъртта нямаше да разберат, че е той. Хеле пък да бе сложил и очила. Крайно време е сценаристите на \"Полицаите накрая на града\" и Стефан Командарев, който подготвя филм със заглавие \"Патрулки\", да  се заинтересуват от сюжета. Дори и министър Валентин Радев може да извлече дивиденти от тая работа, като обяви конкурс за режисьор и кастинг за актьори, преди да са го изпреварили. На Деян Донков например ролята ще му пасне, а и на десетки други. А каква битка ще се развихри за чистачката.. Впрочем, ако я бяха командировали до Ботевград, Жанрът на филма, с който ще кандидатстваме за \"Оскар\", може да е нещо средно между екшън и трагикомедия. Защото в историята има напрежение, оръжия, ченгета, двумесечна операция за издирване и накрая - истинско убийство. Щипката трагикомедия идва от факта, че неотдавна държавата отпусна на полицаите допълнителни пари, които ще им бъдат дадени от нашите данъци. Дали ще ругаем сегашни, бивши или бъдещи управляващи, няма смисъл - ако си спомним за случая \"Петко от Лясковец\", който успя да застреля барета, докато се бе барикадирал у дома си, ще разберем, че въпросът е системен и е свързан със самото МВР. За което винаги има пари, но никога реформи. По-добре ги дайте на оркестрите от БНР - там, като свирят Панчо Владигеров, поне се знае, че е Панчо Владигеров.", "date": "2018.06.06", "title": "Пелов ни дава шанс за \"Оскар\""}
{"url": "http://standartnews.com/balgariya/balgarski_uchenik_s_priz_za_kriptovaluti-372382.html", "text": "  Българският ученик Звездин Бесарабов се завърна с наградa на най-голямото състезание в света за наука и инженерство Intel International Science and Engineering Fair (Intel ISEF). Той получи стипендия за следване в университет по избор от Фондацията за надареност и креативност на крал Абдул Азис и неговата свита (Мохиба). Звездин представи проекта си пред журито на новия ThinkPad T480, който му беше предоставен безвъзмездно от Lenovo България. Разработката на Звездин е свързана с криптовалутите, при които информацията за всеки трансфер във валутата е публично достъпна. Неговият проект цели да анализира информацията и чрез изкуствен интелект да прогнозира бъдещето за конкретната валута, например как ще се промени интересът към нея.", "date": "2018.06.06", "title": "Български ученик с приз за криптовалути"}
{"url": "http://standartnews.com/balgariya/mezhdunarodnite_razgovori_v_es_poevtinyavat_do_19_tsenta_na_minuta-372367.html", "text": "Европейският парламент и националните правителства постигнаха политическо споразумение да наложат горна граница на цената на телефонните разговори между две държави членки. Международните обаждания няма да струват повече от 19 евроцента на минута, като това обхваща и текстовите съобщения. Идеята е част от новия Кодекс за електронните комуникации – предложение за директива, което трябва да замени настоящата нормативна рамка на ЕС за далекосъобщенията. Този набор от мерки е част от по-големия пакет за свързаността, предложен от Европейската комисия през септември 2016 г. Неговата цел е да направи възможно пълноценното участие на гражданите и предприятията от ЕС в цифровата икономика. През 2017 г. след години на оспорвани преговори и съпротива от телекомите таксите за роуминг отпаднаха в ЕС, което даде на пътуващите граждани възможност да говорят в чужбина на същите цени, на каквито и у дома си.", "date": "2018.06.06", "title": "Международните разговори в ЕС поевтиняват до 19 цента на минута"}
{"url": "http://standartnews.com/balgariya/gradushka_natrupa_15_sm_v_rodopite-372378.html", "text": "Невиждана градушка в района на хижа \"Преспа\" в Преспанския дял на Родопите натрупа над 15-сантиметрова покривка. Хижарят Асен Апостолов публикува снимки и видео във фейсбук страницата на хижата, която се намира над смолянското село Славейно. По думите му, бурята е ударила около 14.30 часа и е продължила близо час. \"Тревата на поляните наоколо е висока 30-40 см. и цялата е покрита в бяло. Градушката продължи близо час. Със сигурност не останаха боровинки в района\", допълни Апостолов. Наченки на градушка е имало и в близкото село Кутела, но там пороят се е разминал. Порой с гръмотевици удари и Чепеларе. За Смолянско бе обявен жълт код за опасни валежи и лошо време. Междувременно по-рано вчера кметът на Варна Иван Портних коментира пред БНТ последиците от водното бедствие, връхлетяло града в началото на седмицата. По думите му основните щети са \"в тротоарни настилки и в обекти като булевард \"Цар Освободител\", улица \"Ана Феликсова\", които в момента всъщност все още са в етап на изграждане, с други думи там материалните щети ще бъдат изцяло поети от фирмите изпълнители\". Там, където има щети в обекти в гаранция, естествено отново ще бъдат за сметка на фирмите изпълнители и където вече наистина е извън обекти на интервенция през последните няколко години, ще бъде организирано от общината\", каза Портних. По думите му не са толкова големи материалните щети, като се е създало огромно напрежение.", "date": "2018.06.06", "title": "Градушка натрупа 15 см в Родопите"}
{"url": "http://standartnews.com/balgariya/dps_ne_podkrepya_restarta_na_aets_belene-372384.html", "text": "ДПС няма да подкрепи рестарта на проекта АЕЦ \"Белене\", обяви в енергийната комисия експертът по темата в движението Рамадан Аталай. \"Започваме един нов проект със стари кърпежи\", предупреди Аталай ден преди пленарната зала да обсъди темата. Според него налице е тотална неяснота в намеренията ни, като например, дали може държавата да участва в една проектна компания с активите и пасивите на Белене, което е планирано в проекта. И затова ние казваме, че няма как да подкрепим това нещо, защото този проект няма да види бял свят. Защото не сте готови\", обобщи Аталай. Той разкритикува и БСП, и ГЕРБ, че проекторешенията им са идентични. \"Днес пак искате парламентът да бъде параван за политическото решение. Дайте да се разберем какво правим вече!\", призова Аталай. Това са палеативни решения на БСП и ГЕРБ. Искате БСП да се хванат на тези ваши дребнотемия, за да си правите голямата политика, заподозря управляващите Аталай. С текста, който ни предлагат и БСП, и ГЕРБ, достигам до извода, че правим нещо, от което не зависи какво решение ще вземем днес\", заключи той и се върна няколко години назад, когато \"трябваше парламентът да обере негативите тогава, че Борисов е взел едно неправилно решение\". \"ДПС не иска да попречи, но ако продължавате да разбърквате още повече чекмеджето в сектор \"Енергетика\", трябва да знаете, че толкова повече ще страда държавата\", отсече депутатът от движението. Ако премиерът премиерът Бойко Борисов беше дошъл в парламента и беше обяснил какво е станало на срещата в Москва и че ние ще купуваме не руски, а турски газ, ние може би щяхме да вземем някакво по-приемливо решение, натърти още депутатът от ДПС. Припомняме, че още на следващия ден от визитата на премиера в Русия лидерът на движението Мустафа Карадайъ настоя министър-председателят да дойде в Народното събрание и да разкаже за разговорите си с президента Владимир Путин. Въпреки критиките на ДПС обаче енергийната комисия одобри проекторешението за отпадане на мораториума върху новата АЕЦ, което бе внесено от ГЕРБ и ОП, а отхвърли това на БСП. Министър Теменужка Петкова изрази доволство от постигнатото съгласие в голяма степен и очаква пленарната зала да даде подкрепата си за енергетиката. До 31 октомври е срокът, докогато трябва да е разработена процедурата за избор на стратегически инвеститор, а през това време трябва да сме отделили в една проектна компания активите и пасивите по АЕЦ \"Белене\" до момента, обясни министърката. На всички инвеститори енергийната министърка обяснявала, че имаме ясни параметри - без държавни гаранции, на пазарен принцип и без дългосрочни договори за изкупуване на енергията, каза Петкова.", "date": "2018.06.06", "title": "ДПС не подкрепя рестарта на АЕЦ \"Белене\""}
{"url": "http://standartnews.com/balgariya/prezidentat_i_studenti_obsadiha_apatiyata_sred_mladite-372373.html", "text": "Президентът Румен Радев разговаря на „Дондуков\"2 със студенти от дипломатическия клуб към Великотърновския университет „Св. Св. Кирил и Методий\". Това съобщиха от прессекретариата на държавния глава. Приобщаването на младите хора към усилията на институциите за намирането на решения на актуалните проблеми в България, беше водещ акцент по време на срещата. Като основна причина на днешната апатия и отчуждаването на гражданите от политиката и обществения живот, младежите откроиха бедността и голямото социално разделение у нас. Подчертана беше и необходимостта от постигането на по-високи резултати в борбата с корупцията, която е реална пречка пред повишаването на икономическия ръст и подобряването на качеството на живот в България.", "date": "2018.06.06", "title": "Президентът и студенти обсъдиха апатията сред младите"}
{"url": "http://standartnews.com/balgariya/borisov_se_oplaka_che_radev_vseki_den_atakuva_pravitelstvoto-372369.html", "text": "Президентът Румен Радев беше надпартиен, но стоейки заедно със своя шеф Корнелия Нинова вече не е надпартиен. Това каза премиерът Бойко Борисов пред журналисти в Божурище, цитиран от БТА. По думите му всички изказвания на президента Радев всеки ден са срещу правителството. Борисов не разбира защо е оприличен като \"слуга на Путин\", а президентът Радев е бил пръв там и за него няма подобни изказвания.", "date": "2018.06.06", "title": "Борисов се оплака, че Радев всеки ден атакува правителството"}
{"url": "http://standartnews.com/balgariya/tema_promenyat_izpita_sled_sedmi_klas-372381.html", "text": "Министерството на образованието и науката обмисля промени в националното външно оценяване след седми клас, с което се влиза в гимназия. Те ще влязат в сила още от следващата година. Причината е, че тогава децата, които в пети клас започнаха да учат по новите учебни програми, вече ще бъдат седмокласници. В момента промените са само идеи, които ще бъдат обсъдени тепърва с учителите. Те ще бъдат оповестени преди 15 септември, разказа Красимира Александрова, експерт от МОН. Някои от основните предложения са свързани с това сегашният трансформиращ преразказ, който пишат хлапетата, да се редува през година със сбит. Децата най-вероятно ще трябва да преразказват и в двата случая произведения на автори, които не са изучавали. В момента в училище се усвоява сбит преразказ, но само върху творби, които влизат в програмата. Ще се мерят и знанията по българска литература не само в седми клас, а и в пети и шести. Това означава, че в конспекта за изпита ще влязат и \"Хайдути\" на Христо Ботев, които се изучават в пети клас и поради това никога досега не са присъствали в изпитната програма. Обмисля се и децата да пишат характеристика на литературен герой от изучавана творба. Двойките по математика на изпита след седми клас намаляват, а по български език и литература се увеличават. След като през 2016 година бе отбелязан рекорден брой на слабите оценки по математика - над 17 000, тази година те са намалели с 5000 и вече са 12 869. За първи път от години децата са се справили по-добре с геометричните задачи, каза Маня Манева, експерт от МОН. На първите десет места в класирането са девет математически гимназии и едно частно училище. Челните позиции се заемат последователно от математическите школа в Пловдив, Варна и София. Единственото частно училище в списъка е \"Света София\". Обикновени общински школа няма. За първи път в десетката влизат и математически гимназии от Плевен и Димитровград. Скалата за оценяването след седми клас не е променена спрямо миналата година, и летвата за тройка е закована на 16 точки от общо 100. Приемът в гимназии може да стане и със слаба оценка на изпита, ако в училище ученикът е получил две тройки, които се приравняват на 30 точки. Кандидатстването се извършва само с точки, а не с оценки, припомнят от МОН. Документите за него могат да бъдат подавани вече и по електронен път.", "date": "2018.06.06", "title": "ТЕМА: Променят изпита след седми клас"}
{"url": "http://standartnews.com/balgariya/sedmitsa_fizioterapiya_i_hvarlyash_bastuna-372371.html", "text": "Дойдох с бастун, а само след седмица лечение го хвърлих, нямам нужда от него. Това заяви 65-годишната Незабравка Дакова от Пазарджик, която изкара 7-дневно лечение в отделението по физикална и рехабилитационна медицина в болница „Централ Хоспитал\" в Пловдив. След повече от 10 години ходене по мъките тя и 82-годишната Иванка Теодосиева, при която е отраснала, тъй като от рано остава сирак, намират лек за болките си. С огорчение по-възрастната жена признава, че досега са посетили много болници, но не са полагали такива грижи за тях. От сега нататък ще се лекуваме само в болница „Централ Хоспитал\" в Пловдив, бяха категорични и двете пациентки, които страдат от болки в кръста, краката и ръцете. До този момент всички лекари им предписвали само лекарства, след като изслушали оплакванията им. Чантата ми е пълна с хапчета, отровихме се, получихме усложнения, а подобрение нямаме, дори с годините става още по-зле, споделят двете жени. Незабравка е работила като касиер на паркинг и смята, че от ходенето в студа и снега сега боледува, а Иванка е била главен счетоводител и ревизор. За себе си казва, че и тя, и съпругът й, с когото е изживяла 60 щастливи години, се поболели, след като внезапно загубили син на 47 г.  Благодари на Бога, че й е оставил внуци, радва се на големи грижи и от страна на другия си син, но мъката в душата й е огромна. След тежката загуба се научила да се радва на всяка своя  бръчка, защото много млади хора не доживяват да видят дори една на лицето си, а това е страшно. \"И нашите доктори в Пазарджик са добри специалисти, но нямат такава апаратура като в „Централ Хоспитал\" и затова не могат много да помогнат на пациентите си\", посочват дамите. Теодосиева добавя, че са силно впечатлени и от екипа на отделението по физикална и рехабилитационна медицина – все млади хора, много мили, добронамерени, любвеобвилни и лъчезарни. Отнасят се чудесно с всички, независимо на каква възраст са, дори с пациентите в по-напреднала възраст са особено внимателни. Завеждащата д-р Илияна Матеева всеки ден ги питала как се чувстват, а когато Дакова повишила кръвно налягане през уикенда, за да го мерят и да се уверят, че са добре. „Искам да се видя със собственика доц. Невен Енчев и първо да му благодаря, а после и да кажа, че съм възхитена от неговия управленски талант да изгради такова лечебно заведение и да подбере такъв персонал. Той трябва да се гордее!\", заяви Теодосиева. След няколко дни Незабравка ще се върне отново в болницата, за да лекува рамото си с ударно-вълнова терапия. Лечебното заведение разполага с уникален свръхмодерен апарат, който дава отлични резултати и тя е сигурна, че само тук ще получи облекчение от това страдание. И двете с Иванка са убедени, че отсега нататък ще провеждат рехабилитация само в „Централ Хоспитал\"-Пловдив, където медиците са професионалисти  - откриват точното място на болката и помагат със знания и човешко отношение.", "date": "2018.06.06", "title": "Седмица физиотерапия и хвърляш бастуна"}
{"url": "http://standartnews.com/balgariya/tsvetanov_nyama_propuski_na_mvr_po_sluchaya_s_ubitiya_pelov-372368.html", "text": "По случая в Ботевград имаше достатъчно оперативен контрол. Това заяви пред журналисти председателят на парламентарната група на ГЕРБ Цветан Цветанов по случая със застреляния в Ботевград затворник Владимир Пелов. \"Подкрепяме усилията на МВР, за да реагират на всеки сигнал\", категоричен бе Цветанов. По думите му след бягството на Пелов от затвора служителите са били наясно, че може да използва оръжие, за да избяга при евентуално задържане. \"За пропуски можем да кажем, ако не бяха предприети никакви действия. Имало е много сигнали и информация, които са анализирани и са предприети действия. Предполагам, че са използвани и Специално-разузнавателни средства\", каза още Цветанов.", "date": "2018.06.06", "title": "Цветанов: Няма пропуски на МВР по случая с убития Пелов"}
{"url": "http://standartnews.com/balgariya/peevski_signalite_sreshtu_men_pretarpyaha_palno_fiasko-372360.html", "text": "Името на Делян Пеевски беше забъркано в поредния кръг от инсинуации. Това стана на международната конференция на тема „Европейски практики и възможности за противодействие на корупцията\". Атаката беше инспирирана от Георги Георгиев – председател на гражданското сдружение „Боец\", което обслужва интересите на Българския Мадоф - Цветан Василев, подсъдим задочно в момента за кражбата на 4 млрд. лева от КТБ. Потърсен за коментар, Делян Пеевски заяви: \"Смятам, че КПКОНПИ (Комисията за противодействие на корупцията и отнемане на незаконно придобитото имущество) трябва да оповести незабавно резултатите от проверката, а не нейният председател да обяснява как тя била приключена. Аз самият също не съм уведомен, като още утре (сряда - бел. ред.) официално ще ги запитам. След като ме проверяват, да имат доблестта да кажат и какво са установили. Липсата на ясен отговор дава само повод на слугите на Цветан Василев и на олигархичния кръг „Капитал\" да замесват името ми в поредните инсинуации и да фабрикуват фалшиви новини по мой адрес. Аз нямам притеснение от проверката, тъй като през последните години съм проверяван многократно от прокуратурата и данъчните органи по всевъзможни сигнали на същите тези слуги на олигархията, включително и такива, подавани в чужбина, като всички сигнали претърпяха пълно фиаско. Защото съдържат единствено лъжи и целят да създават медиен шум и фалшиви новини. Наясно съм и за причините, поради които съм под постоянен прицел на псевдо-борците с корупцията, които само привидно са „борци\", а в действителност обслужват единствено интересите на тези, които им плащат. Причината е, че аз чрез моите медии разобличавам шайката български олигарси, ограбила страната ни и техните далавери. И никакви инспирирани проверки по техните лъжливи сигнали няма нито да ме уплашат, нито да ме спрат. По-интересен обаче е въпросът защо държавните органи, организирали конференцията, допускат участието и на лица, чиито връзки и зависимости от подсъдими олигарси са публично известни. Просто от наивност, незнание или тенденциозно и дали слуги на същите тези олигарси не се подвизават и в техните редици.\"", "date": "2018.06.06", "title": "Пеевски: Сигналите срещу мен претърпяха пълно фиаско"}
{"url": "http://standartnews.com/balgariya/bsp_nastoyava_za_izslushvane_na_radev_za_prestrelkata_v_botevgrad-372349.html", "text": "БСП настоя вътрешният министър Валентин Радев да отиде в парламента, за да даде информация пред народните представители относно убийството в Ботевград, предаде БГНЕС. Късно снощи в центъра на Ботевград бе убит Владимир Пелов, един от избягалите затворници от Централния софийски затвор в началото на април, който до този момент бе в неизвестност. Предложението за изслушване бе аргументирано от народния представител Иван Иванов. „Какво се случва? Как работи МВР? Как се полагат усилия за спиране на престъпността в България? Най-вече трябва да разберем как се стигна до този кървав инцидент снощи в центъра на Ботевград, при който за щастие няма и пострадали граждани. Това нещо не може да продължава, а полицията мълчи безучастно\", заяви той от парламентарната трибуна. Пелов бе убит при престрелка с 40-годишния криминално проявен Марио Панчев по прякор Големия. Мотивите за престрелката са неизвестни, като сред появилите се непотвърдени верси", "date": "2018.06.06", "title": "БСП настоява за изслушване на Радев за престрелката в Ботевград"}
{"url": "http://standartnews.com/balgariya/nova_versiya_pelov_iskal_da_likvidira_ubietsa_si_samnyaval_se_che_go_topi_na_politsiyata-372353.html", "text": "Владимир Пелов е планирал убийството на Марио Панчев, защото се е съмнявал, че следи близките му и помага на МВР в издирването му. Това е една от първите версии за стрелбата в центъра на Ботевград, съобщи \"Канал 3\". При инцидента беглецът от затвора беше убит, а Панчев тежко ранен. Екшънът се разиграва зад музея в града. Мястото на стрелбата е обичаен маршрут за Панчев. Предполага се, че Пелов го е чакал там със зареден пистолет, за да го убие. Той пръв открива стрелба, но Марио успял да извади пистолета си и да отговори на огъня. Марио Панчев е един от хората в крими контингента, които са разпитвани за информация след бягството на Пелов от затвора. \"Пелов е, успях да сваля качулката\", казал Марио Панчев на хората, които се събрали веднага след края на престрелката. В събота полицаи обискираха няколко имота в Ботевград, сред които и старото крило на болницата. Има съмнения, че там Пелов се е срещал с близките си, но се е крил в друг имот в Ботевград. Владимир Пелов и Марио Панчев не са били приятели, а напротив - врагове, твърдят жители на Ботевград. Преди години били близки, но се скарали жестоко и оттогава са в лоши отношения. Марио Панчев дори твърдял, че Пелов е подготвял убийството му. Панчев се интересувал от издирването на беглеца и винаги ходил въоръжен. Това, че двамата са били близки, поне в миналото, обяви и кметът на Ботевград Иван Гавалюгов.  Според кмета в известен смисъл Панчев е бил последовател на Пелов още от младежките си години. Кметът се съмнява спорът между двамата да е бил за жена, но не изключва и тази версия. \"Из града се говори, че Марио Панчев е много близък приятел, съмишленик и последовател на Пелов. Преди повече от 25 години Марио беше застрелян при инцидент с неволно боравене на оръжие в дома на Владо Пелов\", разказа Гавалюгов. \"Нямам информация за никакви легални доходи на Марио Панчев, познавам го от ученическите си години, защото сме на една възраст, тогава се занимаваше активно със спорт\", допълни кметът. По думите му той и гражданите на Ботевград не са знаели, че Пелов е в родния си град. Кметът бил много учуден, че се е прибрал, а в същото време е обявен за издирване. На 20 април, 3 седмици след бягството на Пелов от затвора Марио Панчев е задържан от полицията в колата си на автомагистрала \"Хемус\". Вътре е открит незаконен пистолет със заличени номера. Панчев няма разрешително за оръжие, защото е криминално проявен. Пистолетът, с който е убил Владимир Пелов също е незаконен. Познат е на МВР като сводник. 39-годишният мъж е спортист - шампион по силов трибой на републиканско първенство.", "date": "2018.06.06", "title": "Нова версия: Пелов искал да ликвидира убиеца си, съмнявал се, че го топи на полицията"}
{"url": "http://standartnews.com/balgariya/za_shofyorite_pochvat_strogi_proverki_za_alkohol_droga_i_drugi-372347.html", "text": "От днес до 10 юни на територията България, както и на всички страни членки на Европейската мрежа на службите на Пътна полиция /TISPOL/, се провежда полицейска операция за установяване употребата на алкохол, наркотични вещества и техните аналози от водачите, предава МВР. Според статистиката, една от трите основни причини за възникване на тежки инциденти по пътищата на Европа, с голям брой жертви, е точно управлението на моторно превозно средство, след употреба на алкохол и/или наркотични вещества. По време на проверките пътните полицаи ще следят и за валидна задължителна застраховка \"Гражданска отговорност\" на автомобилистите, невръчени електронни фишове, както и за неплатени глоби, наложени по ЗДвП.", "date": "2018.06.06", "title": "За шофьорите: Почват строги проверки за алкохол, дрога и други"}
{"url": "http://standartnews.com/balgariya/zhalt_kod_za_buri_i_valezhi-372345.html", "text": "Жълтият код е с предупреждения за между 10 и 20 на места и до 35 л/кв.м дъжд. Възможна е и градушка. Днес преди обяд над по-голямата част от страната ще бъде предимно слънчево. Около и след обяд отново ще се развива купесто-дъждовна облачност и на много места, главно в югозападната половина от страната, ще има краткотрайни, временно интензивни валежи и гръмотевични бури. Остават условията за градушки. Преобладаващите максимални температури ще бъдат между 28° и 33°. Над Черноморието преди обяд ще преобладава слънчево време. Около и след обяд ще се развива купеста и купесто-дъждовна облачност и на повече места, главно по южното крайбрежие ще превали и прегърми. Максимални температури на въздуха: 25-28°. Температурата на морската вода е 21-23°. Вълнението на морето ще бъде 1-2 бала. Над планините преди обяд ще има и слънчеви часове, но около и след обяд ще се развива купесто-дъждовна облачност. На много места ще има краткотрайни, временно интензивни валежи и гръмотевични бури. Максимална температура на височина 1200 метра около 20°, на 2000 метра – около 13°. В четвъртък вятърът ще се ориентира от изток-югоизток, в източните райони ще бъде до умерен. Ще има краткотрайни валежи и гръмотевични бури, на места, главно в Северна България, интензивни и значителни по количество. Дневните температури слабо ще се понижат. В петък валежи са малко вероятни. Ще преобладава слънчево време. Вятърът ще бъде с южна компонента, слаб, в Източна България - до умерен. Температурите ще се повишат и в по-голямата част от страната ще достигнат 30°-35°. По-късно през деня в събота и в неделя от северозапад ще нахлува сравнително по-хладен въздух. На много места, главно в Западна и Централна България, ще има краткотрайни валежи и гръмотевични бури, интензивни и локално със значителни количества, възможни са и градушки. В събота в източните райони дневните температури ще са все още високи – около и над 30°, но в неделя в страната максималните ще бъдат между 26° и 31°. В началото на новата седмица пак ще се затопля. Ще има повече слънчеви часове. Преваляванията ще са на по-малко места, главно в планинските райони. Намалява и вероятността за интензивни и значителни валежи.", "date": "2018.06.06", "title": "Жълт код за бури и валежи"}
{"url": "http://standartnews.com/balgariya/prokuraturata_pelov_beshe_s_promenena_vanshnost_imashe_brada_koyato_dosega_ne_e_nosil-372356.html", "text": "Във връзка със снощния инцидент в Благоевград предоставяме следната информация. Към настоящия момент след извършен оглед е образувано досъдебно производство за убийството на Владимир Пелов и опита за убийство на Марио Панчев. Разпитани са 7 свидетеля и е назначена експертиза. При огледа са намерени 3 пистолета – 1 на тревната площ, един на тревната площ и един в чантичка на кръста на Пелов. Това стана ясно на извънреден брифинг на прокуратурата и полицията. „Категорично починалият е Владимир Пелов, което е доказано с експертиза. Намерени са 7 гилзи. Разпитани са свидетели, близки на починалия, също така и лица, които са откарали пострадалия да болничното заведение в Ботевград\", уточниха от обвинението. Стана ясно още, че Владимир Пелов е с 3 наранявания – едното в лицето под мустака, а другите 2 в десния крак. „Имаме данни за 2 наранявания на Панчев. В момента състоянието му не позволява да бъдат направени следствени действия. Има хора на място, но лекарите не позволяват да бъде разпитрани. Имаме информация, че около 1 месец Пелов е на територията на Ботевград. Всеки сигнал е проверяван. Пелов беше с променена външност. Имаше брада, която досега не е носил. Беше със суичер и качулка и над качулката шапка. Неуредени финансови взаимоотношения между двамата – това е основната версия, по която работят разследващите. По първоначални данни двамата са били приятели в миналото и са имали общ бизнес. Версията, че е замесена жена, не се изключва, но не е първоизточник, уточни говорителят на главния прокурор Румяна Арнаудова. Очаквайте подробности", "date": "2018.06.06", "title": "Прокуратурата: Пелов беше с променена външност. Имаше брада, която досега не е носил"}
{"url": "http://standartnews.com/balgariya/ubiystvoto_na_vladimir_pelov__zaradi_neuredeni_finansovi_vzaimootnosheniya-372355.html", "text": "Неуредени финансови взаимоотношения са вероятната причина за убийството на избягалия от затвора Владимир Пелов в Ботевград, стана ясно от извънредния брифинг на полицията и прокуратурата. Пелов и Марио Панчев, който е ранен след стрелбата, са били приятели в миналото и са имали  общ бизнес. Няма оперативни данни спорът между двамата да е бил заради жена, каквато неофициална информация се появи по-рано. Владимир Пелов е бил с променена външност – пуснал си е брада, носил е суичър с качулка и шапка, каза окръжният прокурор на София Наталия Николова. Смята се, че Пелов е бил на територията на Ботевград от около месец. Всеки сигнал е проверяван, увериха от полицията.", "date": "2018.06.06", "title": "Убийството на Владимир Пелов – заради неуредени финансови взаимоотношения"}
{"url": "http://standartnews.com/balgariya/zov_za_pomosht-372361.html", "text": "С молба за помощ към читателите на „Стандарт\" се обърна Стоян Рабаджийски от с. Елешница, който страда от рак на белите дробове. Той е пенсионер и месечният му доход възлиза на не повече от 250 лв. 29250171_1859615947395683_321435648785383424_nЛекарите го диагностицират с метастаз в белия дроб. За лечението му са изписани лекарства общата стойност, на които възлиза на повече от 700 лв. месечно. Поради ниския си доход той не може да закупува необходимите животоспасяващи лекарства и моли всеки от вас за помощ. Ако желаете, може да помогнете на Стоян Рабаджийски на следната банкова сметка: IBAN: BG74BPBI79304030143702 BIC: BPBIBGSF На името на Стоян Рабаджийски", "date": "2018.06.06", "title": "Зов за помощ"}
{"url": "http://standartnews.com/balgariya/borisov_do_sedmitsi_podavame_dokumenti_za_chakalnyata_na_evrozonata-372362.html", "text": "В следващите седмици България ще е готова да подаде документи за влизане в т.нар. \"чакалня\" на еврозоната. Това заяви премиерът Бойко Борисов по време на годишния бал на Конфедерацията на работодателите и индустриалците в България (КРИБ), предаде БНР. На събитието на КРИБ, по време на което организацията връчи годишните си награди, Борисов изтъкна по какви начини властта улеснява бизнеса у нас. „Мисля, че с данъците, за които успяваме да устоим въпреки страховития популизъм, който шества в България и заканите да се вдигнат, докато сме в коалиция с нашите приятели патриоти това ще го удържим\", каза премиерът. „Постарали сме се за административната тежест дори данъчните да няма документ, който да издават на хартия. Дори свидетелство за съдимост вече не се иска. До края на годината още много неща ще бъдат облекчени\", посочи Борисов.", "date": "2018.06.06", "title": "Борисов: До седмици подаваме документи за чакалнята на еврозоната"}
{"url": "http://standartnews.com/balgariya/do_gartsiya_no_bez_da_izlizash_ot_sofiya_eto_kak-372351.html", "text": "Лятото настъпва с все по-бързи крачки към нас и все по-често ни кара вече да мечтаем за море, слънце, любими летни дестинации и приятни изживявания. Безспорно Гърция е сред топ локациите, които българите предпочитат за летните си почивки. Това е така не само заради безкрайните слънчеви плажове, но и заради неустоимата гръцка кухня. Гастрономите знаят, че гръцката кухня не е само узо, зехтин, маслини. Националната гръцка кухня се отличава с огромно разнообразие на ястията, като важно място в храненето на гърците заемат рибата и морските дарове, съчетани в огромно разнообразие от ястия с всевъзможни обитатели на морето: скариди, калмари, октоподи, раци, миди, стриди, омари и т.н. Ястията в гръцката кухня са основателна причина за дълга разходка до южната ни съседка. Ако все пак обаче Гърция ви се струва далече, а искате да се пренесете там без дори да излизате от София – имаме решение за вас! В новия епизод на уеб поредицата Urban Life водещият Алекс Петренко ще ни заведе в Гърция без дори да напуска София. Той разкрива къде правят най-вкусните автентични гръцки гироси, пълнени калмари, къде можете да пиете оригинална гръцка „портокалада\", да се насладите на истинско дзадзики, тирокафтери и най-уникално вкусния лаврак на скара. Гръцките готвачи широко използват зехтина, зеленчуците, зърнените храни и хляба, виното, рибата и различни меса. Типични съставки в гръцката кухня са маслините, сиренето, патладжанът, тиквичките и киселото мляко, но това съвсем не е всичко. Столицата вече се радва на редица класни гръцки ресторанти, които ще ви пренесат в автентичната гръцка атмосфера. Там можете да опитате редица от традиционните специалитети, характерни за кухнята на южната ни съседка. Urban Life е истински гид за почитателите на градския живот, които не обичат да скучаят през уикенда и изобщо не са фенове на идеята да се прибират вкъщи веднага след работа. За всички тях веднъж седмично водещият ще сервира своите горещи предложения за \"вървежни\" барчета, вкусни ресторантчета и градски събития за качествено забавление и/или COOLтура.", "date": "2018.06.06", "title": "До Гърция, но без да излизаш от София. Ето как!"}
{"url": "http://standartnews.com/balgariya/s_nadezhda_da_vidi_detsata_si_tsvetelina_uland_tragna_kam_norvegiya-372352.html", "text": "След едноседмичен престой в България Цветелина Уланд си тръгва към Норвегия с огромна надежда, че скоро ще види и прегърне двете си отнети деца – Селина на 11 г. и Андреас на 10 г. „Обнадеждена съм, благодаря за бързата реакция на институциите в България, срещнах подкрепа от приятели и непознати и съм много благодарна. Това ме крепи, защото иначе щях да се срина\", призна Цветелина. Тя вярва в добрия край, защото думите от непознати хора ѝ дават кураж. „Всичко отнема време, а децата мога да кажа, че са на заточение, което е най-страшното за мен. Знам, че аз им липсвам, те ми липсват, баба им и дядо им им липсват, а не ни позволяват никакъв контакт\", каза още майката. Родителите на Цветелина още не могат да прежият шока – внуците били отнети пред очите  им, по това време възрастните хора били на гости при тях. „Аз от месец и нещо нито спя, нито ям, само плача. Не знам докога ще ми издържи организмът – всяка минута искам да ги прегърна. Това е все едно живо месо късат от сърцето ти\", заяви бабата Стефка Попова. Дядото Георги Попов най-силно  вярва, че скоро ще прегърне внуците  си. „Те като ни видят само и от километър ще тичат да ни прегърнат и да ни се радват. С нас се чувстват щастливи и радостни\", убеден е той. От външното ни министерство  информираха, че предстои среща на министър Екатерина Захариева в посланика на Норвегия в Букурещ.", "date": "2018.06.06", "title": "С надежда да види децата си: Цветелина Уланд тръгна към Норвегия"}
{"url": "http://standartnews.com/balgariya/fermeri_nedovolstvat_ot_niskata_tsena_na_chereshite-372354.html", "text": "Разбунтувани производители в сезона на черешите. Във вторник фермери, в знак на недоволство срещу ниските изкупни цени, се опитаха да блокират изхода към магистрала „Тракия\" край Стара Загора и изсипаха кофи с череши на пътя. В същото време в Кюстендилско производителите са застрашени и от постоянните набези на крадци, затова и тази година Жандармерията охранява черешовите градини. В кюстендилското село Лилеч има плод по дърветата, но плодът е малък, а изкупната цена не устройва производителите. Поради тези причини най-вероятно плодът ще остане по дърветата необран. „По дърветата има много плодове, но черешите са доста дребни. Този малък размер не устройва и преработвателите, защото изискванията са за 18 мм диаметър, а те все още го нямат. В момента изкупната цена при нас е 0.70 лв. за килограм, но ние нямаме продукция, която да става за пазара. Цената просто е убйствена\", коментира Любомир Димитров, производител от кюстендилското село Лилеч. „Най-вероятно продукцията ще остане по дърветата и няма да може да се обере. Две години продукцията ни беше унищожена от слана, а тази – няма пазар. Няма какво да правим. Дано да получим някаква помощ от държавата\", прогнозира Любомир Димитров, производител от кюстендилското село Лилеч.", "date": "2018.06.06", "title": "Фермери недоволстват от ниската цена на черешите"}
{"url": "http://standartnews.com/balgariya/mladen_marinov_raportuva_za_ubiystvoto_na_pelov_v_parlamenta-372364.html", "text": "В момента в Ботевград се провеждат процесуално-следствени действия. Има и ще остане засилено полицейското присъствие в района. Това каза главният секретар на МВР гл. комисар Младен Маринов от парламентарната трибуна за убийството на избягалия от Централния Софийски затвор Владимир Пелов в Ботевград. „Множество граждани са се събрали на мястото. Имало е напрежение, защото не са имали информация за случая, носили са се слухове\", посочи той. „Това наложи през нощта спешно да изпратя сили от СДВР и „Жандармерия\", за да възстановят обществения ред и да не допуснат инциденти\", обясни гл. комисар Маринов. „На място изпратих и директора на „Национална полиция\" и окръжния прокурор на София\", каза още той. Глdlkrsj секретар е в парламента по настояване на ПГ на БСП. Първоначално те поискаха информация за случая да предостави вътрешният министър Валентин Радев, който обаче е в чужбина.", "date": "2018.06.06", "title": "Младен Маринов рапортува за убийството на Пелов в парламента"}
{"url": "http://standartnews.com/balgariya/borisov_se_karal_na_politsaite_che_45_pati_izpusnali_pelov-372365.html", "text": "\"Сутринта им се карах, но казаха, че много са се старали и са работили, 4-5 пъти им се измъквал. Ще направят анализи и ще се види. Чакам и министърът да се върне\". Така премиерът Бойко Борисов коментира и случаят с престрелката в Ботевград и избягалия затворник Владимир Пелов, който бе убит снощи. Според премиера проблемът бил, че вече има голям дефицит на желаещи да стават полицаи. \"Надявам се да са извадили поука и особено тези, които работят в издирването. Ще говорим на тази тема\", добави Борисов. По-рано днес стана ясно, че полицията е имала оперативна информация от около месец, че избягалият затворник Владимир Пелов е на територията на Ботевград, където снощи той беше убит при престрелка. Това призна директорът на Областната дирекция на МВР - София, старши комисар Георги Григоров. Получени били над 10-15 сигнала, като всички са проверявани, обясни той, цитиран от \"Фокус\".", "date": "2018.06.06", "title": "Борисов се карал на полицаите, че 4-5 пъти изпуснали Пелов"}
{"url": "http://standartnews.com/balgariya/protest_protiv_restarta_na_proekta_za_aets_belene-372344.html", "text": "Протест против рестарта на проекта АЕЦ „Белене\" ще се проведе пред парламента днес. Демонстрацията е организирана от „Демократична България\". Такива недоволства имаше и през изминалите дни. Същевременно хора, които са съгласни с това проектът да стане факт, се събираха на контрапротест, организиран от АБВ. Тази седмица парламентът ще разгледа евентуалното отпадане на мораториума за изграждането на АЕЦ „Белене\". Управляващите казаха, че има четирима потенциални инвеститори за  строителството на централата.", "date": "2018.06.06", "title": "Протест против рестарта на проекта за АЕЦ „Белене”"}
{"url": "http://standartnews.com/balgariya/begletsat_vladimir_pelov_e_ubit_v_botevgrad-372342.html", "text": "Избягалият преди 2 месеца от затвора рецидивист Владимир Пелов е убит в Ботевград, потвърди официално МВР. По неофициални данни той се е скарал с приятел за жена и двамата са стреляли един срещу друг. Пелов е убит, а другият мъж е в болница с две огнестрелни рани. Около 23 ч. снощи е подаден сигнал за стрелбата. Към мястото веднага са насочени полицейски екипи. Тази сутрин процесуално-следствените действия продължават. С металдетектор се издирват куршумите от престрелката, които са поне 8 или 9. Според първоначалната информация вторият мъж е Марио Панчев, по прякор Големия или Дебелия. Раненият мъж е настанен в реанимацията на \"Пирогов\" в много тежко състояние,  с опасност за живота. През нощта той е бил опериран. Засегнати са коремът и гръдният кош, както и вътрешни органи. В момента пациентът е на апаратна вентилация.", "date": "2018.06.06", "title": "Беглецът Владимир Пелов е убит в Ботевград"}
{"url": "http://standartnews.com/balgariya/deloto_za_ubiystvoto_na_11godishnata_nikol_zapochva_po_sashtestvo-372343.html", "text": "Делото за убийството на 11-годишната Никол започва по същество в Бургаския окръжен съд. Обвиняем за жестокото престъпление е непълнолетен ученик. Четвъртокласничката беше прободена с нож в асансьор на жилищен блок миналото лято и оставена без помощ. 15-годишният тогава Иван не се признава за виновен, а майка му твърди, че е „натопен\". Според прокуратурата обаче доказателствата сочат, че именно той е извършителят. Съдебно-медицинска експертиза установи, че ученикът със специални образователни потребности е вменяем. Делото ще се гледа при закрити врати. Призовани са над 60 свидетели. За извършеното престъпление законът предвижда до 10 години затвор.", "date": "2018.06.06", "title": "Делото за убийството на 11-годишната Никол започва по същество"}
{"url": "http://standartnews.com/balgariya/lyatoto_prodalzhava-372311.html", "text": "Лятото продължава с още един горещ ден. Минималните температури сутринта ще са между 13 и 18 градуса. Преди обяд над по-голямата част от страната ще бъде предимно слънчево. Около и след обяд отново ще се развива купесто-дъждовна облачност и на много места, главно в югозападната част от страната ще има краткотрайни, временно интензивни валежи и гръмотевични бури. В сила остават и условията за градушки. Преобладаващите максимални температури ще са между 28 и 33 градуса. Атмосферното налягане слабо ще се повиши, но ще остане по-ниско от средното за юни.", "date": "2018.06.06", "title": "Лятото продължава"}
{"url": "http://standartnews.com/balgariya/detsa_risuvat_za_malki_patsienti-372320.html", "text": "Днес с благословението на Негово Светейшество Българския патриарх Неофит и по решение на Св. Синод, Негово Високопреосвещенство Ловчанският митрополит Гавриил, ръководител на Културно-просветния отдел при Св. Синод, ще открие поредната изложба от благотворителната синодална кампания „ДЕЦА РИСУВАТ ЗА ДЕЦА\". Кампанията с благотворителна изложба има за цел да подпомогне онкоболните деца, лекуващи се в Клиника по детска клинична хематология и онкология при УМБАЛ „Царица Йоанна – ИСУЛ\", гр. София. Художниците и фотографите в изложбата са деца и ученици, лауреати на синодалния Национален конкурс „Възкресение Христово\" през последните няколко години. Даренията могат да бъдат пускани в Кутията на Доброто (на рецепцията на хотел „Маринела\") или превеждани по банков път. Откриването е от 18:00 ч. във фоайето и лятната градина на хотел „Маринела\" (бул. „Джеймс Баучер\" № 100, гр. София). Изложбата и кампанията продължават и през м. юни 2018 г. без фиксиран край!", "date": "2018.06.06", "title": "Деца рисуват за малки пациенти"}
