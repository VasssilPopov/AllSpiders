{"url": "http://standartnews.com/lyubopitno/feysbuk_testva_nov_buton__za_pokazvane_na_neodobrenie-368174.html", "text": "Фейсбук тества бутон за неодобрение. Идеята обаче не е да се казва „не харесвам\", а да се отбелязват съмнителни коментари и за тях да се подава сигнал до компанията. „Не харесвам\" е една от най-желаните от потребителите възможности за реакция, но най-голямата социална мрежа не се предава. Все пак изразяването на неодобрение към коментари би било най-близо до насочен надолу палец. Снимки на бутон за неодобрение на Фейсбук предизвика оживление в социалните мрежи. Интернет гигантът потвърди официално, че провежда тест, като уточни, че замисълът е бутонът да се използва само за отбелязване на съмнителни коментари под публични постове. Потребителите няма да виждат колко пъти е използван бутонът. Натискането на експерименталното виртуално копче скрива коментара, а след това се появява въпрос дали той е бил обиден, подвеждащ или несъстоятелен. Най-важното е, че използването му ще изпраща сигнал на Фейсбук. Тестът се провежда сред малка група потребители в САЩ. Бутонът се използва само за публични публикации, каквито са новинарските статии, не и в групови постове или на профилите на публични личности. Бутон „не харесвам\" е една от най-желаните възможности за реакция в социалната мрежа, но Фейсбук не се предава. Преди време изпълнителният директор и съосновател на компанията Марк Зукърбърг заяви, че социалната мрежа не трябва да се превръща във форум за гласуване с да или не: \"Бутонът „харесвам\" наистина е ценен, тъй като е начин бързо да изразиш положителна емоция, когато някой сподели нещо. Хората ни питат за бутон „не харесвам\", защото искат да са в състояние да кажат, че нещо не е хубаво. Не смятаме обаче, че това е нещо хубаво за света. Няма да го направим. Не мисля, че има нужда от механизъм да се гласуване във Фейсбук, дали дадена публикация е хубава или лоша. Не мисля, че това е ценно за обществото.\" Последния път, когато Фейсбук обмисляше бутон „не харесвам\", резултатът беше въвеждане на реакции. Подобните на емотикони анимации дават на потребителите възможност да изразят тъга, гняв, любов, изумление или да се разсмеят. Всъщност и сега във Фейсбук има възможност реакция към коментар или за скриване. Достъпът до бутона за скриване обаче не е пряк, а трябва да се отвори прозорче. Най-важното е, че новият тестови бутон ще изпраща сигнал на Фейбук за съмнителните и негативни коментари. Възможно е това може да доведе до създаване на механизъм за  Фейсбук да „потапя\" тези коментари или хората, които са ги публикували. Тогава пък ще изплува въпросът за цензурата, коментира Techcrunch.", "date": "2018.02.10", "title": "Фейсбук тества нов бутон - за показване на неодобрение"}
{"url": "http://standartnews.com/sport/lyubopitni_fakti_za_yuzhna_koreya-368180.html", "text": "Що за хора са южнокорейците, кои са любимите им ястия, с какво е известна страната им? От днес цял свят гледа към Южна Корея, където бяха открити Зимните олимпийски игри. Ето няколко любопитни факти за тази страна, подбрани от Deutsche Welle: В сравнение с останалите азиатци, южнокорейците са смятани за темпераментни хора. По правило те не се крият зад маска от любезни усмивки, а показват открито чувствата си, като ги споделят дори и с хора, които не познават особено добре. Силно изразено при тях е груповото съзнание: соловите акции са нежелани, колективните действия винаги са за предпочитане. Затова и хората, които работят заедно, често ходят групово на вечеря след края на работния ден, след което приключват вечерта с колективно посещение на някой караоке-бар. А ако някой реши да напусне компанията преди всички останали да са си тръгнали, рискува поведението му да бъде възприето като обида. И още нещо много любопитно: любима тема най-вече сред младите южнокорейци е... кръвната група. Защото за тях тя е нещо като зодията за европейците. Корейците вярват, че от кръвната група не само зависят някои от чертите на характера, но и че тя дори определя съдбата на човека. Иначе правилата за учтивост са горе-долу същите, както и в останалите страни от Източна Азия. Така например хората се поздравяват с лек поклон, а босите крака са табу. Затова винаги трябва да се носят чорапи, включително и под сандалите. Типично южнокорейско ястие е т.нар. Kimchi: китайско зеле, наложено в люта марината. Друго любимо ястие в страната-домакин на Зимните олимпийски игри е т.нар. Bibimbap - ориз със зеленчуци, яйце, телешко месо и чили. Корейците обичат също скара и суши. А който иска да опита нещо екзотично, може да си поръча Gim - сушени и осолени кафяви водорасли. През последните години в Южна Корея се появи една нова мода, свързана с храненето: млади хора се тъпчат с огромни количества храна, като цялото това представление се предава на живо в интернет. Угощението се нарича \"Meokbang\" - комбинация от \"ям\" и \"излъчвам\". Освен с компютърните си чипове, автомобилите и корабната техника, Южна Корея е известна още със своите поп-групи, със сапунените сериали и с операциите за разкрасяване. Южнокорейските поп-групи са популярни в цяла Азия - и най-вече в Китай, където имат особено много почитатели. Южна Корея е известна и с медицинския туризъм - много хора идват в страната, за да си правят пластични операции. Междувременно Южна Корея е номер едно в света по брой на извършените операции за разкрасяване. Само в Гангнам, един от районите на столицата Сеул, има цели 500 клиники за пластични операции. Ако трябва да сме честни - не са много популярни. Най-голям интерес предизвикват фигурното пързаляне, шорттрекът и бързото пързаляне с кънки. Един вид неофициален национален \"спорт\" е компютърната игра StarCraft - стратегическа игра в реално време, която се играе на компютър или на конзола. Милиони южнокорейци са запалени геймъри. От 2014 година масово се практикува и този \"спорт\": като мярка срещу бърнаут (т.нар. Синдром на професионалното изчерпване) стотици южнокорейци седят един до друг на тревата в парка и не правят нищо. Печели този, който издържи най-дълго да гледа в една точка, без да се развлича с нищо друго. Това \"състезание\" се нарича Space Out Competition. Някак все се случва така, че южнокорейските домакинства на Олимпийски игри съвпадат по време с големи политически промени в страната. Малко преди Олимпийските игри в Сеул през 1988 в страната за пръв път се проведоха демократични избори. А в навечерието на тези Олимпийски игри южнокорейците си извоюваха важна политическа победа: с безпрецедентни масови протести те допринесоха за свалянето на корумпираната президентка Пак Гън-хе. Сега възлагат големи надежди на новия си държавен глава Мун Дже-ин, който, за разлика от предшественичката си, е решен да допринесе за преосмисляне на диктаторското минало на страната.", "date": "2018.02.10", "title": "Любопитни факти за Южна Корея"}
{"url": "http://standartnews.com/svyat/zaradi_obvineniya_v_domashno_nasilie_avtorat_na_rechite_na_tramp_podade_ostavka-368178.html", "text": "В рамките на два дни втори служител на Белия дом подава оставка заради обвинения в домашно насилие. Това е Дейвид Соренсен, автор на речите на президента Доналд Тръмп, съобщава БГНЕС. „Разбрахме за повдигнатите обвинения. Веднага поискахме от него да изясни съответстват ли те на действителността. Той отрече всичко, но днес подаде оставка\", се казва в съобщение на говорителя на американския държавен глава. Обвиненията за побой и издевателства бяха отправени от бившата съпруга на Соренсен, който твърди точно обратното – че именно той бил жертва на домашно насилие. Преди да се присъедини към президентския екип, Соренсен е работил като помощник на губернатора на щата Мейн Пол Лепаж. Преди ден заради същите обвинения поста си напусна секретарят на апарата на Белия дом Робърт Портър. Той пък бе обвинен в битово насилие от двете си бивши жени. Портър отрича твърденията им.", "date": "2018.02.10", "title": "Заради обвинения в домашно насилие: Авторът на речите на Тръмп подаде оставка"}
{"url": "http://standartnews.com/sport/stefka_kostadinova_nadaha_olimpiytsite_ni-368181.html", "text": "Председателят на БОК Стефка Костадинова надъха българските олимпийци в ПьонгЧанг. Тя се срещна със спортистите в Международната зона на олимпийското село. С нея бяха  председателя на надзорния съвет на \"Виваком\" Спас Русев и генералния секретар на БОК Белчо Горанов. След като поздрави всеки един от спортистите ни Костадинова се обърна към всички, за да им вхъдне кураж преди стартовете от игрите на 23-ата олимпиада. \"Много съм горда с вас, заяви Костадинова с усмивка. - Вчера по време на откриването ви гледах и ви казвам, че бяхте най-красивите. Просто от вас нямаше по-добри. Като спортист съм минала този целия път и знам какво е да покриеш норматив за олимпийски игри. Олимпиадата е каймака на спортната кариера на всеки един спортист. \"Възхищавам ви се, каза на спортистите Спас Русев. - \"Желая ви успех. Ние със Стефка ще ви подкрепяме\". Русев ще остане в ПьонгЧанг до 14 февруари.", "date": "2018.02.10", "title": "Стефка Костадинова надъха олимпийците ни"}
{"url": "http://standartnews.com/sport/zografski_s_rekord_na_olimpiyski_igri_na_20_gradusa-368182.html", "text": "Страхотен старт за българските спортисти на олимпийските игри направи ски скачачът Владимир Зографски. Той зае 14-о място във финала на малката шанца и подобри досегашния рекорд на България на олимпийски игри. При ужасяващите - 20 градуса самоковецът постигна 101,5 м в първия и 108,5 м във втория и събра актив от 226,5 т. Той остави зад себе си легенди в ски скока като Симон Аман (Швейц), Грегор Шлиренцауер (Ав), Дайки Ито (Яп), Михаел Хайбьок (Ав), Мануел Фетнер (Ав) и Нориаки Касай (Яп). Най-доброто ни класиране досега на олимпийски игри бе на Владимир Брейчев - 19-о място на малката шанца на игрите в Сараево 1984 г. \"Радвам се на това класиране. Състезанието бе успешно, но можеше да мине и по-добре, заяви Влади след финала. - не направих 2 постоянни скока. Първия бе добре от масата, но го обърках в полета. Втория бе по-зле от масата, но го направих в полета. Да се надяваме да съм още по-добре на голямата шанца, въпреки, че тогава се очаква да е по-ветровито\". Дебютантът на в шейничките Павел Ангелов се представи според възможностите си. В първия манш бе 37-и, а във втория 36-и. След двата Ангелов е 37-и от 40 участници на 5,719 от лидера Феликс Лох (Гер). Днес са последните 2 манша и ще станат ясно медалистите. В спринта на 7,5 км от биатлона при жените титлата очаквано спечели Лаура Далмайер (Гер). Най-напред от българските състезателки е Емилия Йорданова (60) на 2:43,8 мин и с 1 грешка. Даниела Кадева е 72-а на 3:33,0 мин и 3 грешки. Десислава Стоянова е 76-а на 3,48,1 мин и5 грешки, а Милена Тодорова е 84-а с 2 грешки и изоставане от 4:27,4 мин.", "date": "2018.02.10", "title": "Зографски с рекорд на олимпийски игри на -20 градуса"}
{"url": "http://standartnews.com/svyat/siriyskata_armiya_obyavi_che_e_progonila_idil_ot_alepo_i_hama-368177.html", "text": "Сирийската армия обяви, че е прогонила джихадистите от групировката „Ислямска държава\" (ИДИЛ) от централната провинция Хама и северната провинция Алепо, предаде АФП. „Частите на сирийската армия и съюзените с нея сили завършиха успешно бойните си операции и освободиха голям брой селища в Хама, Алепо и Идлиб. Това сложи край на присъствието на терористичната групировка ИДИЛ в провинциите Хама и Алепо\", заяви сирийската армия. Преди няколко седмици ИДИЛ се възползва от сраженията на армията с бунтовници и джихадистите от групировката „Хаят Тахрир аш Шам\", за да се завърне в пограничния район между Хама, Алепо и Идлиб. На 25 декември сирийският режим, подкрепен от руската бойна авиация, започна широкомащабно настъпление, за да си върне югоизточната част на Идлиб. Сирийският център за наблюдение правата на човека заяви, че армията е успяла да си върне контрола над повече от 80 села за една седмица. ИДИЛ все още присъства в малък район в южната част на провинция Идлиб, където се бие с бунтовнически групи. Режимът води операция срещу последните бойци на ИДИЛ и в граничещата с Ирак провинция Дейр аз Зур.", "date": "2018.02.10", "title": "Сирийската армия обяви, че е прогонила ИДИЛ от Алепо и Хама"}
{"url": "http://standartnews.com/svyat/zapochna_karnavalat_v_rio_de_zhaneyro-368176.html", "text": "Карнавалът в Рио де Жанейро бе открит официално, предаде ДПА. По прогнози на местните власти той ще привлече 1,5 милиона туристи и ще донесе над 1 милиард долара приходи. По традиция началото на празника бе отбелязано с връчването от кмета на Рио де Жанейро Марсело Кривела на украсения с блестящи камъни символичен ключ на града на крал Момо - домакина на карнавала. Всяка година специално жури избира висок и дебел мъж, който да е в ролята на крал Момо. Карнавалът има и своя кралица, която ще е придружена от принцеси. Те се определят също чрез гласуване. карнавал Рио Централното събитие на карнавала в Рио де Жанейро е конкурсът-парад на школите по самба на самбадрома \"Маркиз де Сапукаи\". Дванадесет школи по самба ежегодно се борят за званието победител в надпреварата. Улични шествия, свързани с карнавала, започнаха преди няколко седмици.", "date": "2018.02.10", "title": "Започна карнавалът в Рио де Жанейро"}
{"url": "http://standartnews.com/balgariya/otkradnaha_uredba_ot_tsarkva_v_yambol_posred_byal_den-368179.html", "text": "Нагла кражба в църква в Ямбол – посред бял ден откраднаха озвучителна уредба за 5000 лв. от храма „Успение на Пресвета Богородица\". Крадецът е задигнал каквото е видял. От църковната уредба са останали само кабелите. От последната служба в неделя храмът е тих. Служителите подозират кой е крадецът и са изплашени. Храмът е първият открит в Ямбол след 130 години. Изграден е от местен дарител с помощта на стотици хора.", "date": "2018.02.10", "title": "Откраднаха уредба от църква в Ямбол посред бял ден"}
{"url": "http://standartnews.com/balgariya/kray_na_proletta_idvat_oblatsi_i_snyag-368155.html", "text": "Днес времето ще започне да се влошава и ще бъде облачно. Ще бъде почти тихо, с минимални температури между -1 и 4 градуса. Около обяд от югозапад ще започнат валежи, които до края на деня ще обхванат по-голямата част от страната. Ще се появи слаб източен вятър, който до вечерта ще се ориентира от изток-североизток, ще се усили и с него ще започне да нахлува студен въздух. Максималните температури ще са между 5 и 10 градуса. През нощта срещу неделя валежите ще продължат, като дъждът в Северна България и високите полета на западна ще премине в сняг. Атмосферното налягане  ще бъде по-ниско от средното за месеца и през деня ще се понижава.", "date": "2018.02.10", "title": "Край на пролетта, идват облаци и сняг"}
{"url": "http://standartnews.com/balgariya/zadushnitsa_e-368175.html", "text": "Днес, в деня преди Месни заговезни отбелязваме първата Голяма Задушница през годината, известна още като Месопустна. На Задушница християните извършват помен за душите на починалите. Според православието днес е един от трите дни в годината за почит към мъртвите. На Месопустна Задушница се приготвят варено, подсладено жито, хляб и вино. Поменът се прави на гроба, в църква или у дома. Житото е символ на възкресението, защото по думите на св. Павел житното зърно не може да оживее, ако първо не умре. Виното е символ на кръвта на Исус Христос. Запалването на свещи символизира горещата вяра, а пламъчетата напомнят за безсмъртието на душите на покойниците. Тамянът означава чистата молитва, а цветята - добродетелите на починалия. Голяма задушница винаги е в деня преди Месни Заговезни. В понеделника след Голяма Задушница започва Великият пост.", "date": "2018.02.10", "title": "Задушница е"}
{"url": "http://standartnews.com/balgariya/api_s_priziv_kam_shofyorite_zaradi_vloshavaneto_na_vremeto-368173.html", "text": "През почивните дни се очаква влошаване на времето и силни ветрове в Западна и Североизточна България. Това съобщиха от пресцентъра на Агенция \"Пътна инфраструктура\". Прогнозата на метеоролозите е, че в нощта на събота срещу неделя в тези части от страната и във високопланинските райони дъждът ще преминава в сняг. Възможни са виелици и снегонавявания от бурен североизточен вятър. Шофьорите, на които им предстои пътуване, е необходимо да тръгват на път с автомобили, подготвени за зимни условия, да карат със съобразена скорост и повишено внимание, спазвайки указанията на \"Пътна полиция\". Блокирането на движението от автомобили, които не са с подходящи гуми, затруднява работата на снегопочистващата техника и възпрепятства пътуването на всички останали шофьори, напомнят от АПИ. От МВР също направиха препоръки във връзка с влошаването на времето. Оттам съветват да не тръгваме на път при обилен снеговалеж и навявания. Ако все пак няма как да го отложим, да подготвим автомобила си, да имаме достатъчно гориво, въже, фенерче и топли дрехи. Друга препоръка е да се кара по първокласни пътища, защото те се почистват с предимство. От АПИ отбелязват, че Областните пътни управления и снегопочистващите фирми работят на 24-часов режим. В готовност за поддържане на републиканските пътища са около 3000 машини.", "date": "2018.02.10", "title": "АПИ с призив към шофьорите заради влошаването на времето"}
{"url": "http://standartnews.com/balgariya/montana_chaka_dyado_daniil-368163.html", "text": "Монтана първа посреща днес новия видински митрополит Даниил, съобщиха от общината. Първият хляб и сол той ще вкуси в село Сумер, което е на границата между видинската и врачанската епархии. В 12,30 часа владиката ще спре в градинката пред храма „Св.св. Кирил и Методий\" в Монтана. В негова чест фолклорна формация „Огоста\" ще изпее родопска песен от неговия роден смолянски край. Ще прозвучи и местна мелодия. Пръв кметът на Монтана Златко Живков ще приветства новият владетел на видинсикя епархийски престол. Той ще дари Даниил с малко чипровско килимче – символ на българската идентичност. „Добре дошъл\" ще му каже и губернаторът Росен Белчев. След това думата ще има новият владика. За Даниил танцов състав ще изпълни български хора. Към 14 часа негово високопреосвещенство  ще отпътува за Видин, където също му устройват тържествено посрещане.", "date": "2018.02.10", "title": "Монтана чака дядо Даниил"}
