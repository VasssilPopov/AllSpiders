{"url": "http://standartnews.com/sport/sasho_dzhordzhev_parvi_v_atina-371036.html", "text": "Златен медал и невероятна игра на Алексдандър Джорджев белязаха финалния ден на \"President's Cup\" в Атина В кат. до 59 кг., Сашо изигра 6 победоносни срещи. С 22:1 Джорджев отстрани представител на домакините още в първа битка. Във втората, опонента му от Русия също нямаше шанс и бе елиминиран с 12:6. Отново грък се изправи на пътя на българина в третия кръг, но и той не успя да се пребори със Сашо. С 10:6 точки състезателят на ТК \"Гладиатор\" елиминира и руснака на четвъртфинала и спечели сигурен медал за България.  На полуфинала Джорджев срещна турчин, който отстрани с 17:8, което го изпрати директно на финалите. Златото Александър Джорджев завоюва на финала срещу руснака Кирил Ким с надмощие от 4 точки и резултат 10:6. Александър Джорджев е за първа година при юноши, което прави успеха му още по - ценен. Димитър Кобаков, Калоян Бинев и Илина Иванова, стартираха в първите си срещи с победи, но във втори, опонентите им надделяха. По една среща днес изиграха Мари Илиева и София Тончева. В тазгодишното издание на  \"President's cup\" -G2, имаше над 2800  участника,  a сред тях бяха олипийски , световни шампиони и най- титулованите атлети в света. Надпреварата днес посети и Президента на Световната федерация д-р Чо. Той пристигна на турнира в Атина от Родос, където приключиха Световното първенство по Пумсе, зедно със Президента на WТЕ - Сакис Прагалос и Вицепрезидента на WTE и президент на БФТ- Слави Бинев. Както знаете България спечели общо 5 медала от световното, което е изключително постижение за родните състезатели.", "date": "2018.04.30", "title": "Сашо Джорджев първи в Атина"}
{"url": "http://standartnews.com/kultura/stoyana_se_vihri_v_tsarevo-371034.html", "text": "Традиционният фестивал Арт поток ще бъде открит на 20 юли в Царево с премиерата на книгата \"Добър вечер, столетие мое\" на Стоянка Мутафова. В морския град ден по-рано ще пристигнат великата актриса и дъщеря й Муки, която е автор на атрактивното томче. Те ще бъдат посрещнати от бизнесмена Димитър Тодоранов, който след премиерата ще даде специална вечеря в чест на голямата актриса. В книгата почти 96-годишната прима на смеха ид рамата говори, а Муки записва с диктофона - за събития от детството си до днес на фона на почти век от историята на България. Стояна  разказва за любовите си, за партньорството си с други титани - Парцалев, Калоянчев, Невена Коканова... И откровено разкрива случки от живота си, които никога досега не са ставали достояние на публиката. След премиерата на книгата в читалището в Царево ще има премиера на тв филма за Стоянка, режисиран от Георги Тошев. Зрителите ще бъдат допуснати в най-съкровенните й тайни.", "date": "2018.04.30", "title": "Стояна се вихри в Царево"}
{"url": "http://standartnews.com/biznes/chakame_gaz_ot_gartsiya_prez_lyatoto_na_2020_g-371042.html", "text": "Истинска, реална диверсификация на доставките на природен газ България може да очаква най-рано през лятото на 2020 година. Българо-гръцката проектна компания ICGB откри вчера процедурата за възлагане на обществена поръчка за проектиране, доставка и строителство на междусистемна газова връзка Гърция - България, съобщиха от Министерството на енергетиката. Прогнозната стойност на проекта е 145 млн. евро без ДДС, а срокът за изпълнение на поръчката е 18 месеца от сключване на договора. Обявлението изпратено за публикуване в регистъра на Агенцията по обществени поръчки (АОП) и в Официален вестник на ЕС. Междусистемната газова връзка е ключов и приоритетен инфраструктурен проект за България и Гърция, както и основен елемент в политиката на двете правителства за диверсификация на източници и маршрути на природен газ в региона. Това коментира Теодора Георгиева, изпълнителен директор от българска страна на проектната компания ICGB. Обявяването на тази процедура е знак, че проектът е в изключително напреднал етап, което създава условия строителството на газопровода да започне през последното тримесечие на 2018 г., посочи тя. Очакваме въвеждането в търговска експлоатация на газовата връзка да бъде през 2020 г., допълни и изпълнителният директор от гръцка страна д-р Константинос Караянакос. Изборът на изпълнител на проекта ще бъде направен чрез ограничена процедура по реда на ЗОП на два етапа: 1.) предварителен подбор и 2.) разглеждане, оценка и класиране на офертите на одобрените кандидати. Акционери в регистрираната у нас компания ICGB са БЕХ (50%) и IGI Poseidon (50%), а съакционери с по 50% в IGI Poseidon са гръцката газова корпорация DEPA S.A. и италианската енергийна група Edison SpA.", "date": "2018.04.30", "title": "Чакаме газ от Гърция през лятото на 2020 г."}
{"url": "http://standartnews.com/lyubopitno/potvardeno_desi_banova_i_rosen_plevneliev_ochakvat_dete-371020.html", "text": "Слухове, че президентът Росен Плевнелиев и половинката му Деси Банова очакват дете, завладяха социалните мрежи през почивните дни. Оказа се, че информацията е вярна и бе потвърдена от Гала в предаването й „На кафе\". Водещата сподели, че от предаването са потърсили Деси Банова с идеята да потвърди или отрече слуховете, че е бременна. Станало ясно, че е истина и чаровната журналистка ще стане майка за втори път. Именно при Гала двойката за първи път оповести връзката си и разкри бъдещите си планове за сватба. Според различни медии бебето ще се роди през есента", "date": "2018.04.30", "title": "Потвърдено: Деси Банова и Росен Плевнелиев очакват дете"}
{"url": "http://standartnews.com/mneniya/mitingat_za_1_may_e_na_vsichki_za_koito_darzhavata_e_mashteha-371043.html", "text": "- Защото 1 май е актуалната дата за едно подобно шествие,  тъй като това е Ден на труда. Човек или има повод за празник на този ден или повод за тревога, за гняв, за протест. Неведнъж 1 май е бил ден на протест, особено в последните 28 г. и затова е имало много поводи. На фона на това, което се случва през последната една година – ежедневни скандали и протести, нормално е 1 май от Ден на труда да се превърне в ден за протест срещу бедността,  мизерията и корупцията, която ограбва всеки един от нас. - По-скоро целенасочена стратегия на опонентите ни да неглижират активността на БСП, която очевидно удря в десетката проблемите, с които това правителство и тази управляваща коалиция не могат да се справят. Най-малкото, защото преди предсрочните парламентарни избори всички се надпреварваха на полето на социалната риторика да обещават по-високи пенсии, по-високи заплати, повече блага и придобивки. Т.е. предизборната кампания миналата година се изигра на полето на социалната политика, традиционно за БСП. В рамките на тази година БСП има над 27 предложени законопроекта, идеи, от които намериха приложение в политиката на това правителство. Без да срещат явна подкрепа. Очевидно, че е много трудно да подкрепиш и да признаеш, че опонентът ти е прав. Само ще припомня, че миналия юни беше отхвърлено нашето предложение за преизчисление на пенсиите и то не към 2016-2017 г, а към 2013 г., с оглед разликата в осигурителния доход от 2008 г, през която за последно е правено подобно преизчисление. Това щеше да струва на бюджета малко над 800 млн лв, защото другото, към 2017 г, щеше да струва над 1 млрд.лв. Ние предложихме по-малката стъпка, но стъпка в правилната посока, която е справедлива. Ако това се беше случило, в момента много под 1,200 млн души щяха да са с пенсии под прага на бедността. И нали си давате сметка, че това е 1/5 от българите. Това малък повод ли е за протест на 1 май? Има още много въпроси, свързани с проблемите на майките. Ето сега и проблемът на хората в неравностойно положение, които протестираха с черни фланелки и им беше отказано да влязат в Народното събрание. Този парадокс, който се получи със зам. -председателя на НС е скандален и за това ние му поискахме оставка. Има и много други несправедливости и неравенства, които ежедневно срещаме и в приемните, и  като обикаляме страната. Бедността се поставя на първо място като проблем във всички социологически изследвания, дори и в София. Мая Манолова е един активен омбудсман. Нещо повече, допреди да стане омбудсман, беше силен говорител на БСП точно в тези сфери, свързани с несправедливостите, с подобни казуси и проблеми, което ние можем само да приветстваме. - За съжаление в България важи едно правило и това е, че всеки сам за себе си е болен, всеки сам за себе си страда и всеки сам за себе си се справя. Това ние, социалистите, няма как да приемем равнодушно. И затова на 1 май протестираме и срещу този егоизъм. Това, че на 1 май родители  изразяват своят протест по този начин,  е още едно доказателство за това, че днес по-скоро ще бъде ден на гняв, на протест срещу всичко това, което вече трудно се търпи. - Това е тревожен факт, свързан с проблеми на пазара на труда. Нещо повече - подобен случай имаме и в Северозападния регион, където предпочитат да получават помощи, отколкото да работят. Ето например, не могат да се намерят дървосекачи, които да санират една гора в Северозападна България. И се налага да внасяме румънски работници и фирми, вместо да създадем временна заетост на българските граждани, които така или иначе са на прага на бедността и живеят с помощи. Т.е. това е един тревожен факт за проблемите на пазара на труда, което означава, че държавата трябва да се намеси.  Имаме нужда от един сериозен анализ, който засяга и образованието, и здравеопазването като сфери, които имат отношение и към производителността. Една здрава и образована нация произвежда повече, а произведеният продукт ще има по-висока стойност, тъй като това пряко ще рефлектира и върху приходите в бюджета и оттам- върху съответните преразпределителни механизми, свързани с равнището на доходи и пенсии. Този проблем ще продължи да се задълбочава. България ще продължи да се обезлюдява, можещите и знаещите, ако не намерят тук перспектива, ще изберат чужбина, където ще бъдат оценени и ще имат възможности за развитие. Демографската криза е най-големият проблем, който е пряка заплаха за националната сигурност.  Днешният митинг не е само на БСП, а на всички трудещи се, които искат да изразят своя протест срещу несправедливото заплащане, срещу условията, в които те работят, срещу това да поискат повече перспектива и сигурност.  Държавата да бъде наистина държава, а не мащеха. Затова всички, които искат да се включат в този митинг-шествие, са добре дошли, без значение дали са членове или симпатизанти на БСП. Просто хора на труда. Ние трябва да насърчаваме хората към това да се трудят, да произвеждат, а не към това да ги учим да получават помощи. Много ясно искам да го подчертая, защото всеки си мисли, че БСП е  партия, която иска само да раздава. Не, ние се борим за това всеки да има гарантирано право на труд, всеки да бъде справедливо заплатен, за да създава перспектива на себе си и семейството си и за България. - По тази тема през последната година имаше остри дискусии и  различни предложения, включително и от самия президент Радев. Остана едно съмнение, че това по-скоро ще бъде орган за политическа саморазправа. Силно се надявам да не се превърне точно в това, което мнозина прогнозираха. Много е рано да се дават оценки за работата му.  Така или иначе това, от което страда България, е липса на ефективна, действаща и работеща администрация, т.е. институции ,които да са на мястото си. Ако това е налице, протестите, които се наблюдават през последната 1 година няма да са толкова много и ще са спорадични. Показателен е фактът, че на хората вече им писна ,защото те не усещат , че техните данъци отиват по предназначение за това да направят живота им по-спокоен и по-сигурен. Има чувство за несправедливост. Това е проблемът, пред който сме изправени всички политици от всички партии - как да накараме администрацията да си върши работата, а не да работи на парче, по поръчка и да се подиграва с хората за елементарни услуги, които им предоставя, като не ги прави качествено и в срок, а понякога  и въобще не достигат до тях. - Тази идея породи доста коментари в НС от  всички политически групи. Беше изненадващо поднесена. Но по-скоро бих я приел като подтикване и призив към всички народни избраници, да знаят, че техните заплати се плащат от хората за да мислят и да работят така, че да правят живота на хората по-спокоен, по-сигурен.  Въпросът дали заплатите са по-високи или по-малки е винаги спекулативен и чисто популистки, но по-скоро тълкувам това предложение точно в тази посока. По-скоро символично ,защото оценката на парламента е най-ниска като рейтинг и доверие, т.е. хората не са доволни от своите избраници, на които те плащат заплати. Този нисък рейтинг и оценка е една атестация. - Много се говори, на фона на политическата нестабилност - протести, скандали, гафове на правителството, така че вероятността да има  предсрочни избори я оценявам в момента 50/50, като ако има такива, ще бъдат есента. - Едва ли това ще е ключовият въпрос, който ще допринесе за едни предсрочни избори- отношението към Русия, но виждаме през последните месеци то е по-скоро еднозначно с позициите ,които заемаме- и по случая Скрипал, и по отношение на Сирия, т.е. гледаме на Русия като на една държава, с която не само исторически сме свързани, но и с която имаме общо бъдеще в Европа, основаващо се на прагматични икономически отношения и на общи културни взаимовръзки и на православното християнство. А това е предимство, което трябва да се отчита и използва. - След Георги Първанов, това ще е първият президент, който ще отиде на такова посещение и очакваме това да бъде една важна стъпка в затопляне и сближаване на отношенията на тази прагматична икономическа основа ,без това да противоречи на нашата евроатлантическа ориентация. - Очевидно е, че Румен Радев е коренна противоположност на Росен Плевнелиев, който мога да кажа, че не стоеше на мястото си като президент и беше функция външни сили. На управляващите очевидно не им харесва президентът да не е функция на правителството, да има собствена визия и позиции, но такъв  президент хората поискаха на изборите през 2016 г и то съвсем категорично с тези над 2 милиона души, гласували за него. Това дава доста силна позиция на сегашния президент и аз силно се надявам той да използва активно в интерес на всички и на България най-вече.", "date": "2018.04.30", "title": "Митингът за 1 май е на всички, за които държавата е мащеха"}
{"url": "http://standartnews.com/regionalni/aplodiraha_nash_tsarkoven_hor_v_odrin_i_istanbul-371032.html", "text": "Църковна делегация от Разград, начело с архиерейския наместник  в града отец Георги Георгиев, бе  посрещната с почести в Одрин. 50 членната група  бе съставена от хористи, членове  на  храмовото настоятелство, отдадени на вярата енориаши. Пътуването бе  част от   Споразумението за културен обмен, договорено  през декември 2017 година  между областния управител на Разград Гюнай Хюсмен и валията на Одрин Гюнай Йоздемир. Когато  в края на миналата година двамата скрепиха  с подписа си  Декларация за сътрудничество между двете области,  нещата изглеждаха като обичайната протоколна  практика за побратимяване между  градове от различни държави, в която   властимащи си разменят  визити и обещават  бъдещ разцвет на  отношенията. Пет месеца  по-късно представители на  учителството, читалищното дело, църковните среди,   гилдията на спортистите, студентството и самодейците, могат да се похвалят, че са част от действащата програма за културен обмен между  двата региона. Защото авторите на  споразумението успяха „да уцелят ваксата\" и да договорят форми на обмен, които  имат потенциал да се превърнат в реално  културно сътрудничество.  Те  се договориха в следващите 5 години да се организират общи инициативи и програми в сферата на образователния обмен, улесняване сътрудничеството между културните институции и туристическия обмен, провеждане на делови срещи и конференции за икономически субекти от двете области, съвместно участие в изложби, панаири и презентации, обмен на информация и покани за културни събития в двата региона, създаване на делови връзки за организирани туристически мостове, обмен на делегации в сферата на образованието, здравеопазването и социалната политика и други. Разменни посещения на спортисти, ученици и студенти, както и на възрастни хора бяха  сред конкретните идеи, които двамата областни управители Хюсмен и Йоздемир обсъдиха още преди подписването на декларацията. Когато дойде ред  за изпълнение на  планираното, от групата за изворен фолклор „Капанка\" към читалище „Съгласие 1891\" в село Осенец.  В маршрута на тяхната визита  бе както българската църква „Свети Георги\", така и джамията „Селиме\" в града. После  голяма група  млади хора отпразнуваха  студентския си празник с екскурзия до Одрин. След тях  40 изявени състезатели от Ученическата спортна школа  „Руси Бухтев\" в  Разград  и техните треньори  гостуваха на своите връстници от спортните клубове в Турция.  Борци се срещнаха с борци, атлети с атлети,  всички разгледаха   спортните бази  там,  треньорите  обмениха  мнения  за работата си. Когато през март  голяма група  училищни директори, педагози, преподаватели потегли  отново за Одрин, вече никой в Разград не се съмняваше, че декларацията за сътрудничество отдавна е излязла от сферата на добрите намерения и споразумението за културен обмен действа с пълна сила и се приема  радушно от  всички, участващи в неговата реализация. Затова последната визита, в която участваха  и хористите  при храма „Свети Николай\"  в  Разград,  се прие като знаково събитие  за местната общност в лудогорския град. Пътуването бе предшествано от   църковна дипломация,  която  успя да  получи разрешение от Вселенската патриаршия български  свещеници  да служат  Света  литургия в християнска църква в Турция. Русенският митрополит  дядо Наум благослови начинанието, а в града от другата страна на границата гостите бяха посрещнати от Одринския владика  Амфилохий. в   храма „Свети Георги\" в българската махала в Одрин, разградската група  бе поканена на вечеря от  мюфтията на  Одрин  Ермулах  Юзюм. Мюсюлманският духовник лично  посреща всеки гост и  предлага на  българските клирици да  благодарят   за храната от   Бога по християнски. „Цялото пътуване бе заредено с емоции,  посрещнаха ни с голямо гостоприемство, поразителна беше общата  молитва за  здраве и благополучие на духовните лица от двете различни вери\", коментира  диригентът на  църковния хор в Разград маестро Красен Иванов. Маршрутът   на българските храмови хористи в Турция нямаше как  да подмине  Българската екзархия в Истанбул и  обновената  в пълния  й блясък  Желязна църква  „Свети Стефан\". В църквичката  „Свети Иван Рилски\" в двора на Екзархията единственият в Истанбул български свещеник  Ангел Велков в съслужение с  петимата си български колеги  от Русенската епархия,  включени в състава на делегацияата, води Светата литургия  за радост на   богомолците, препълнили храма за  утренята  в неделния ден. Малко по-късно  разградските хористи,  макар и с туристически одежди, се нареждат  пред  олтара в Желязната църква и  извиват  глас в църковно песнопение за радост на  приятно изненаданите от  импровизирания концерт посетители  на храма. Аплаузите  за хора на маестро  Красен Иванов в Одрин и Истанбул   са  само  началото на  общия културен афиш между   общностите  в България и Турция.  Идеята за обмен на  духовност,  практики и  постижения  на  хората от различни  възрасти, и професии  от  Разград и Одрин може само да обогати  гости и посрещачи, независимо  кой  е домакин  на поредната среща.", "date": "2018.04.30", "title": "Аплодираха наш църковен хор в Одрин и Истанбул"}
{"url": "http://standartnews.com/svyat/atentator_napadna_rumanski_konvoy_v_afganistan_no_izbi_detsa-371031.html", "text": "Атентатор самоубиец, вероятно талибан, чиято мишена беше конвой на НАТО от румънски военни в южната афганистанска провинция Кандахар, уби 11 деца от мюсюлманско религиозно училище, преде БТА. Медресето в района Даман на Кандахар било точно до пътя, по който минавали военните, а децата се били скупчили край шосето. При нападението са ранени 16 души, между които петима войници на алианса, девет цивилни и двама полицаи, съобщи говорител на началника на полицията в провинцията. Телевизия Толо нюз предаде, че атентаторът се е взривил около 11 ч. в натъпкан с експлозиви автомобил. Засега талибаните не са поели отговорност за нападението. Румънският контингент от операция \"Решителна подкрепа\" отговаря за сигурността на летището в Кандахар. По-рано днес в Кабул беше извършен двоен самоубийствен атентат, отнел живота на поне 25 души, между които фотограф на АФП и още петима местни журналисти, за който пое отговорност терористичната  групировка \"Ислямска държава\".", "date": "2018.04.30", "title": "Атентатор нападна румънски конвой в Афганистан, но изби деца"}
{"url": "http://standartnews.com/mneniya/galap_povisoko_obrazovanie__poveche_udovletvorenie_ot_rabotata-371025.html", "text": "43% от пълнолетните българи твърдят, че работят и са доволни от работата си. Това показват данните от ежемесечното националнопредставително проучване на „Галъп интернешънъл\" за отношенията на българите към работата им. 18% работят, но не са доволни. 19% не работят, но като цяло са доволни от работата си досега, а 10% не работят в този момент и не са доволни от работата си до този момент. 7% казват, че още не работят, а останалите се затрудняват да отговорят. Най-доволни са хората, които имат и най-високо образование. Пенсионерите у нас изглеждат в сериозна степен доволни от трудовия си път.  53% от работещите пълнолетни българи декларират, че са доволни от парите, които получават от работодателите си. 44% - че не са. Данните идват на фона на сравнително по-добрите показатели за икономиката и пазара на труда в последно време, но не показват решително превъзходство на задоволителните оценки. Положителните оценки „водят\" с малко, но и делът на отрицателните е чувствителен. Четете още новини от България и света! При отчитането на този показател, хората си дават сметка не само за размера на заплащането, но и за възможността или невъзможността да си намерят друга по-добра работа, за съотношението труд/заплащане и т.н.  58% от работещите пък казват, че са доволни от шефовете си, 24% не са, а 13% казват, че нямат шефове. Останалите се затрудняват да отговорят. Във въпроси като този със заплащането и този за шефовете, разбира се, може да се отразява и известна предпазливост на отговарящите. Очакванията на българите за безработицата са на ниски нива в сравнение с предходни периоди. През април 20% очакват повишаване на безработицата и това е най-ниската точка от години. В последните няколко години тези очаквания се движиха около 40%, а по време на кризата дори преминаваха нива от 70%. Междувременно растат очакванията безработицата да остане на нива като сегашните (47% през този месец), а очакванията за намаляване на безработицата се движат напоследък на нива около и над 10%, като този месец са 14%. Всичко това означава, че песимизмът за трудовите перспективи остава преобладаващ, но намалява. Ежемесечното националнопредставително проучване на „Галъп интернешънъл\" за отношенията на българите към работата им е проведено между 13 и 22 април сред 817 пълнолетни българи.", "date": "2018.04.30", "title": "ГАЛЪП: По-високо образование - повече удовлетворение от работата"}
{"url": "http://standartnews.com/mneniya/razvedryavane_ot_koreyskiya_do_balkanskiya_poluostrov-371037.html", "text": "Земята се върти, а светът се променя. Човечеството винаги се е стремяло към мир, благоденствие и сигурност. Общоизвестен факт е, че политиците и дипломатите определят темпото и параметрите на геополитическите конфигурации и тенденции в контекста консолидация/конфронтация. Това продължава да е аксиома в международните отношения, но все повече се налага практиката на войнствената риторика и многобройните срещи в различен регионален и глобален формат. През последната година тероризмът като прояви и борба срещу него се превърнаха в ежедневие, а негативният информационен поток засилва напрежението в обществата. Двете проблемни зони на сигурност в широкия Черноморски регион (Украйна и сирийския казус) се увеличиха с още една след възстановяването на израелско-палестинския конфликт през есента на 2017 г. в резултат на решението на американския президент Доналд Тръмп да обяви Йерусалим за столица на Израел.  Безплодните преговори в Женева и засилващите своята конкретика и прагматизъм срещи в Астана (по инициатива на Русия, Турция и Иран) по сирийския казус предопределиха както стагнацията в решаването на проблема, така и интензивността на противоборството на Великите сили в Съвета за сигурност в ООН. Паралелно с това по двата фланга на военния театър в широкия Черноморски регион (Корейския и Балканския полуострови) се развиват процеси, които предизвикват изненада най-вече с помпозността и скоростта на промяната. На Корейския полуостров увеличаващият се брой ядрени опити, осъществявани от Северна Корея под ръководството на президента Ким Чен-ун, показаха ясно възможностите на Пхенян за разрушаване на Япония и САЩ. Демонизацията на Ким Чен-ун настигна и задмина агресивния тон към руския президент Владимир Путин. И докато на Корейския полуостров страховете и несигурността се засилваха, то на Балканския полуостров 2017 г. Поредицата от позитивни сигнали създаде усещането за предсказуемост, ориентирана към стабилност в региона. Политическите срещи доведоха като цяло до успешни опити за преодоляване най-вече на исторически противоречия и конфликти. След кратък срок от време бе подписан историческия договор между България и Македония, признато бе българското малцинство в Албания, активизира се диалогът между Скопие и Атина за името на Република Македония. Нещо повече, срещите между премиерите на България, Гърция и Румъния с участието на сръбския президент във Варна през септември 2017 г.  постави началото на един активен диалог, ориентиран към осъществяването на амбициозни инфраструктурни проекти, обединяващи Балканите в ефективна диверсификационна транспортна територия. Позитивните процеси се засилват след януари 2018 г. с началото на европредседателството на България, която обявява за своя основен приоритет евроинтеграцията на Западните Балкани. Без илюзии за реализация в близко бъдеще на тази амбициозна задача, обвързана с преодоляване на конфронтацията между Сърбия и Косово, както и с нежеланието на редица държави-членки на ЕС да превъзмогнат своето негативно отношение към държавата Косово, тенденцията към конструктивен политически диалог е постоянна. Разбира се, оптимизмът на политиците не елиминира засилващото се напрежение между Атина и Анкара, спорадично подновяващият се миграционен поток от Близкия Изток и Африка към Европа, както и напрежението вътре в Съюза и между ЕС и Турция. И ако през миналата и настоящата година политическите новини от и за Балканите са със засилващ се оптимизъм към нейното, може и далечно, но общо бъдеще, До декември миналата година държавите от полуострова се готвеха за война предвид несъгласието на севернокорейския президент да преустанови ядрените си опити. Активността на американския и южнокорейския президенти, както и на японския премиер засилваха, а не решаваха проблема. Желанието на Русия и на Китай да въздействат върху процеса също не доведоха до положителен резултат. Началото на мирния процес, който се увенча тези дни с историческата среща между севернокорейския и южнокорейския президенти на демаркационната линия между двете държави, започна със зимната олимпиада в Южна Корея през февруари т.г. Историческата среща след 65 години на двамата президенти под лозунга „две държави, един народ\" е факт, който тепърва ще бъде обект на анализи и прогнози. Не може обаче да се отрече извода, че спокойствието на Корейския полуостров гарантира спокойствие на Китай, но едва ли на САЩ в контекста на засилващата се икономическа и финансова мощ на Пекин. На Балканите процесите също са обвързани със стратегическите цели на глобалните и регионалните сили. Остава надеждата, че националните политици на двата полуострова, осъществяващи многобройни срещи и подписващи поредица от документи, успешно защитават възможността на обществата, които ръководят, да живеят в свят на по-голяма сигурност.", "date": "2018.04.30", "title": "Разведряване от Корейския до Балканския полуостров"}
{"url": "http://standartnews.com/biznes/samo_v_10_ot_sluchaite_dobavyame_chasha_voda_kam_sutreshnoto_si_kafe-370940.html", "text": "Водата има ключова роля за възстановяването на водния баланс в организма. Това е особено важно сутрин, тъй като по време на сън, тялото губи енергия и течности през дихателната, сетивната и отделителната система. Ето защо специалистите по здравословно хранене препоръчват да изпием чаша-две вода непосредствено след ставане от леглото, за да се събудим, освежим и заредим с енергия за целия ден. „Чаша вода сутрин на гладно е най-добрият начин да събудим организма си и да дадем старт на деня. По време на сън и след събуждане, тялото ни се освобождава от всичко излишно и има нужда от вода, за да се възстанови,\" споделя д-р Райна Стоянова, диетолог и експерт по здравословно хранене. „Чаша вода на празен стомах стимулира елиминирането на отпадъчните вещества от организма, засилва метаболизма и улеснява отслабването. Освен това, водата освежава кожата и подобрява тонуса\" – добавя д-р Стоянова. Просто и лесно е, но замислете се колко често посягате към бутилката с вода сутрин. Единствената мисъл по това време е как по-бързо да се доберем до заветната чаша кафе. Изследване сред градското население в България показва, че едва в 10% от случаите пием сутрешното си кафе в комбинация с вода, което може да доведе до дехидратация на организма на по-късен етап през деня*. Топлите и плодови напитки зареждат организма ни с енергия, но не компенсират изцяло нуждите на тялото от вода и следва да бъдат допълнителен, а не основен източник на хидратация. „Важно е да не се пропуска сутрешният прием на вода. Тя трябва да допълва кафето, а не да се замества от него. Кафето има редица ползи за организма, но е естествен диуретик и следва да се консумира умерено. Често прибягваме към него, когато сме уморени, а можем да допълним или заменим приема му с вода. Добрата хидратация помага за справянето с пролетната умора, която е характерна за този сезон\" – коментира д-р Райна Стоянова, диетолог и експерт по здравословно хранене. Вследствие на забързания начин на живот, дехидратацията е все по-често срещано явление, което води до редица негативни последици като лошо храносмилане, неприятен дъх, раздразнителност, умора, главоболие и дори...депресия. При всеки човек необходимостта от течности е различна, но приемът на чиста вода през деня не бива да е по-малко от литър и половина - два. При стрес, физическа активност, вирусни заболявания или умора, количеството следва да се увеличи. Редовната консумация на вода има редица ползи за здравето и добрия външен вид. Полезна е за бъбреците, отделителната система и стимулира изхвърлянето на ненужните вещества от тялото. Доказана е ролята на водата в борбата с вирусите и чувството за умора. Водата помага на кожата да изглежда здрава, еластична и стегната, а също така е наш съюзник срещу стареенето и не на последно място – допринася за редуциране на телесното тегло и поддържането му в добра форма. За да сме здрави и красиви по всяко време на годината, специалистите съветват да приемаме чаша вода сутрин на гладно и да не забравяме за нея през целия ден. А ако включим в менюто си пълноценна и здравословна храна, ограничим приема на алкохол и захарни изделия, и увеличим физическата си активност, добрите резултати ще ни радват през целия живот.", "date": "2018.04.30", "title": "Само в 10% от случаите добавяме чаша вода към сутрешното си кафе"}
{"url": "http://standartnews.com/biznes/otlichavat_naydobroto_vino_na_balkanite-370995.html", "text": "В условията на съвременния винен пазар не е достатъчно да произвеждаш добро вино. Почти всеки, ангажиран в индустрията, произвежда добро вино. Дори и значителни подобрения в качеството на продукта от година за година не са достатъчни, за да го поставят в челните редици на познатите и желаните от потребителите и ценителите марки. Конкурентноспособността ни днес зависи от способността на производителя да усъвършенства продукта си по-бързо от конкуренцията, която се стреми към същото. В това са убедени организаторите на традиционния Балкански винен конкурс и фестивал (THE BALKANS INTERNATIONAL WINE COMPETITION & FESTIVAL 2018 - BIWC), който ще се проведе за седми път в София. Балканският винен конкурс и фестивал е създаден през 2012 година от Галина Нифору, председател на Българската асоциация на износителите на вино, и Константинос Лазаракис, първия Master of Wine на Балканите и Югоизточна Европа (в света има само 368 носители на титлата Master of Wine). Стандарт\" е медиен партньор на форума. Oт 17 до 20 май в Гранд хотел София ще се съберат производители от 11 страни, които ще представят над 700 проби за състезанието. Това е рекордно участие в седемгодишната история на конкурса. Расте и интересът от страна на журито. За първи път в него ще има истински благородник – граф Джон Умберто Салви MW, един от най-добрите специалисти на Бордо вината в света. Своята експертна оценка ще дават Masters of Wine -  Константинос Лазаракис, /Гърция/, който е председател на BIWC, и Джо Ахеарне /Австралия, Хърватска/. За първи път в журито се включва Master Sommelier - Иса Бал /Турция, Великобритания/, който през 2008 г. завоюва титлата \"Най-добър сомелиер на Европа\" на състезание в София и я посвети на Балканското вино. Останалите са Игор Лукович /Сърбия/, Хинг Ченг /Хонк Конг, Китай/, Хория Хаснас /Румъния/, Елиас Маковела/Мозамбик, Португалия/, Димитър Николов /България/, Ивана Симяновска /Македония/, Евангелос Берис, Ph.D./Гърция/, Педер Ларсен /Дания/, Мартин Смид/Чехия/ и Клеархос Канелакис /Гърция, Великобритания/. BIWC e един от малкото винени конкурси в Европа, които са по-близо до aвстралийския модел на дегустация и точкуване, позволяващо по-добра оценка на конкурентните вина. От тази година регламентът на BIWC е променен и вината ще се оценяват  по 100–точковата система (до момента оценяването беше извършвано по 20–балната система). Прибавя се и още един медал: DOUBLE GOLD. Основните причини за промяната са две: 1. Повечето изби използват 100-балната система като маркетингов инструмент и гордо показват точките си. 2. Новият медал DOUBLE GOLD ще позволи на изключителните вина да блеснат и ще улесни процеса за определяне на Трофеите в отделните категории. Ето и самото оценяване: 95-100 точки - DOUBLE GOLD, 90-95 точки -   GOLD, 86-89 точки - SILVER, 82-85 точки -   BRONZE. А голямата награда е BIWC Гранд Трофей, която ще бъде присъдена на най-доброто вино сред наградените. Традиция е за Балканския винен фестивал да излиза с много силна съпътстваща програма. Тази година любителите на балканското вино ще имат възможността да посетят 5 майсторски класа, водени от международното жури. 1. Бордо срещу български бордо блендове –  едно повторение на тейстинга от 1976?,  лектор: Граф Джон Салви MW Това е един от най–интересните майсторски класове, в който единственият благородник сред носителите на титлата Master of Wine ще съпостави топ вина от Бордо с топ български бордо блендове. 2. Турция през чашата на Иса Бал, лектор: Иса Бал MS 3. Лятно вино от Атика: Саватиано – новият гръцки тренд, лектор:  Константинос Лазаракис MW. Саватиано е малко познат у нас бял сорт, който носи в себе си полъха на гръцкото море и свежестта на морските вълни. 4. Eлегантен, но и мощен: Запознайте се със сръбския Прокупац, лектор: Игор Лукович. Игор Лукович е сред най-известните имена на сръбското вино и тази година ще представи най-добрите вина от местния червен сорт Прокупац, който ще допадне много на любителите на регион Бургундия. 5. 9 ½ Пино Ноар-а от България, лектор: Марин Атанасов. Една българска гордост – българските Пино Ноари, преставени от сомелиера и бранд амбасадор на българските вина в Съединените Щати, Марин Атанасов. Сред новостите на BIWC 2018 от тази година е и партьорството с най-голямата винена организация —  INTERWINE CHINA, с която е подписано споразумение за реклама и промотиране на Балканските вина. Поредица от събития ще бъдат подготвени с цел промотиране на медалистите от BIWC 2018. Балканският винен фестивал ще бъде посетен от 30 вносители от САЩ, Китай и Япония, както и много други, които вече са заявили своя интерес – Канада, Белгия, Холандия, Чехия, Полша, Великобритания и др. Очакваните гости са от различни сектори на икономиката - производители на вино, храни и напитки, вериги супермаркети, търговци, мениджъри на хотели и ресторанти, журналисти от електронни и печатни медии, банки, застрахователни компании, публични институции, ценители от България и чужбина. И тази година Балканския винен форум подкрепя международното движение #winelovers against cancer, което наброява 25 000 души от целия свят. Известни жени от България ще облекат специалната фланелка и ще отправят своето послание в социалните мрежи. На фестивала всеки може да закупи такава фланелка, като средствата от продажбите ще се използват за подпомагане на жени, които се борят с рака на гърдата. Миналата година Гранд Трофеят за най-добро вино на Балкансите бе завоюван от българско вино от сорта Мавруд. За изминалите 6 издания, Гранд Трофеят е печелен три пъти от българска изба. Гърция, Македония и Сърбия  са другите носители през годините. Балканите имат основание да се гордеят с най-древната история на виното в света. С почти 1.8 милиона тона произведено вино на година, регионът се нарежда на 5 място в света, веднага след най-големите страни производителки - Италия, Франция, Испания и САЩ. За последното десетилетие бе постигнат огромен напредък в качеството на вината и Балканите станаха ключов играч насветовната винена карта. Важен елемент в характеристиката на региона е внушеното ни усещане за съревнование. Но Балканските страни са преди всичко партньори, което показват и предишните успешни издания на Балканския винен конкурс и фестивал. ▪ Оценени са над 3000 вина от 10 държави ▪ В шестте издания са участвали над 700 винарни ▪ 24 майстори на виното са участвали в съдийските панели на BIWC ▪ Осъществена е комуникация с 15 000 вносители и търговци и над 100 световни и нас 50 национални медии - телевизии, вестници, списания, блогове, социални медии.", "date": "2018.04.30", "title": "Отличават най-доброто вино на Балканите"}
{"url": "http://standartnews.com/kultura/stara_zagora_izkupi_za_den_biletite_za_brudershaft-371041.html", "text": "Войводата на бг киното и театъра Васил Михайлов, който е почетен гражданин на Стара Загора и е здраво свързан с тракийския си корен, ще направи специален подарък за земляците си по случай своя 80-годишен рожден ден. Утре те ще гледат от 19 часа в Операта „Брудершафт\" - хита на театър \"199\" с участието на юбиляра и Стефка Янорова, която също е от Стара Загора. Пиесата на Анатолий Крим е режисирана от Асен Шопов. Пуснатите от организаторите безплатни покани за празничното представление свършиха за часове още в първия ден от появата им на билетните каси. В руската комедия Васил Михайлов играе пенсиониран железничар, а Стефка Янорова му партнира в ролята на бивша учителка. „Надявам се чрез тази постановка да празнувам кръглата си годишнина със съгражданите, които пазят в сърцата си любовта към изкуството. Ще се радвам на техните аплодисменти, за букети ми е твърде рано\", шегува се Васил Михайлов. Хъсът му да твори не е отслабнал ни най-малко. В момента той играе едновременно в няколко спектакъла, с които е на пролетно турне из страната. След 100 роли в киното и още толкова в театъра Васил Михайлов пази в сърцето си специално място за Стара Загора – града, в който е отраснал и от който тръгва пътят му към големия екран и театъра. На 80 той остава актьорът с най-мъжкарското излъчване, оставил ярка следа като Хан Кубрат в \"681 - Величието на хана\", Ибрям Али в \"Краят на песента\", Сюлейман ага в \"Време разделно\", Петко Каравелов в \"Мечтатели\", Панайот Хитов в \"Тайната вечеря на Дякона Левски\", Нерезанов в \"Маргарит и Маргарита\", Стефан Стамболов във \"Величието и падението на Стефан Стамболов\" - и най-вече с емблематичната си роля на Петко Киряков в телевизионния сериал \"Капитан Петко Войвода\". Притежава десетки кино и театрални награди,  множество отличия и на специалния приз  „Златната липа\" 2015 за цялостен принос към седмото изкуство. На 24 май във Военния театър, където блести от 55 години насам ще получи и почетния \"Аскеер\".", "date": "2018.04.30", "title": "Стара Загора изкупи за ден билетите за „Брудершафт\""}
{"url": "http://standartnews.com/svyat/nov_potrebitelski_mehanizam_shte_zaraboti_v_stranitechlenki_na_es-371021.html", "text": "\"Предстои още много работа в рамките на ЕС за въвеждането на новите моменти в бъдещото развитие на потребителското законодателство в ЕС и усилията, които ЕК е положила за това да се оптимизира правната рамка\". Това заяви председателят на Комисия за защита на потребителите Димитър Маргаритов, цитиран от БГНЕС. \"В усилието да бъдат обсъдени тези предложения, още в други ден първият от серията диалози, които ще бъдат проведени и посветени на тази тема във всички държави-членки. Първият ще бъде в България в представителството на ЕК, където ще имаме възможност в най-широк кръг да направим първата крачка в комуникирането на т.нар. „New Deal\", каза още Димитър Маргаритов.", "date": "2018.04.30", "title": "Нов потребителски механизъм ще заработи в страните-членки на ЕС"}
{"url": "http://standartnews.com/svyat/iznenadvashta_nahodka_v_grobnitsa_v_sudan-371016.html", "text": "Рядко се случва археолози да отворят древна гробница в северната част на Судан, а още по-рядко - да открият останки от кон в подобна гробница, съобщи ЮПИ. „Находката бе неочаквана. Става въпрос за гробница в пирамида. Очаквахме да открием човешки останки, но попаднахме на останки от кон\", заяви експертът по археология Стюарт Тайсън Смит от Калифорнийския университет в Санта Барбара. Те са открити в района на древното селище Томбос в долината на река Нил. \"Откриването им бе изненадващо. Първоначално не бе ясно дали това е древна находка\", увери Сара Шрейдър, която е възпитаничка на университета Пърдю и е участвала в разкопките. Скоро се изяснило, че останките са древни и че конят преднамерено е бил погребан. Археолозите открили наблизо скарабей, плащаница и желязна конска амуниция. Конят бил толкова добре съхранен, че парчета червеникавокафява козина все още били захванати за краката му. \"Бяхме още по-развълнувани, когато датирането с въглерод 14 потвърди колко древни са останките\", поясни Шрейдър, която в момента ръководи археоложки изследвания в Лайденския университет в Холандия. Датирането показва, че конят бил погребан през 950 г. пр. Христа. Той бил важен за собствениците му, които са полагали големи грижи за него. \"Фактът, че една от най-ранните находки от желязо от Африка е свързана с кон, подчертава колко специално е било това животно за хората\", отбеляза Шрейдър.", "date": "2018.04.30", "title": "Изненадваща находка в гробница в Судан"}
{"url": "http://standartnews.com/mneniya/it_spetsove_biyat_51_po_zaplati_servityorite-371039.html", "text": "Информационните технологии са секторът с най-висока средна заплата за 2017 г., а най-ниско платени са работещите в ресторантьорството. Това показва поредният годишен анализ на доходите на КНСБ, представен от президента на конфедерацията Пламен Димитров. Разликата между най-ниско платения и най-високо платения сектор е близо 5,5 пъти. Средната работна заплата за 2017 г. за ресторантьорството е 580 лв., а в информационните технологии 3150 лв. „През 2016 г. започнахме кампанията ни „Искам 100 лв. повече върху заплатата си\". Година и половина по-късно нещата, които сме постигнали всички заедно са дори повече от това, което сме поискали за увеличение на доходите средно. През последните 5 години данните показват, че недостигът на кадри доведе до общо преразпределение като компенсацията на наемния труд се промени с повече от 6 процентни пункта спрямо БВП и достигна 43,1 процентни пункта от БВП за миналата година\", каза Димитров. „Вътрешното разпределение на парите, стигнали до труда, които са 6,1 млрд. лв. за последните 5 години, е несправедливо. Затова говорим и за голям процент на работещи бедни, въпреки че на макро ниво имаме по-голямо разпределение към труда\", посочи още президентът на КНСБ. През 2017 г. средната работна заплата се е увеличила с 11,8% и достигна 1060 лв., което спрямо 2016 г. е увеличение със 115 лв. От 3- 5% до 10 % е масовото увеличение на работните заплати. По-рядко то е над 10%. Няма колективни трудови договори в сектори като леката, химическата и хранителната промишленост. На общинско ниво има над 150 колективни трудови договори. Най-добри резултати има във Варна, Бургас и Стара Загора за надграждане на работни заплати. Димитров посочи, че БВП за България за 2017 г. е близо 100 млрд. лв. Вътрешното търсене е основният двигател на растежа, а с 4,5% нараства крайното потребление за миналата година. Според него има реални възможности за по-голям растеж на доходите в индустрията. Промишленото производство е нараснало с 36%, производството на основни метали е нараснало с близо 15%, а производството на химически продукти- с над 20%. Почти навсякъде в секторите на промишлеността има намаление на назначените кадри и то не заради недостиг на работна ръка, според данните на синдиката. В сферата на услугите има сектори, които са ниско платени. Въпреки ръста на средните заплати в ресторантьорство, хотелиерство и търговия на дребно, като цяло възнагражденията остават ниски. Може би заради това е и нуждата от внос на чужди работници в тези сектори, коментира Димитров. Главният икономист на КНСБ Любен Томев обясни, че през 2017 г. компенсацията на 1 отработен час в България в 5.1 евро, при 23.1 евро средно за ЕС.", "date": "2018.04.30", "title": "IT спецове бият 5:1 по заплати сервитьорите"}
{"url": "http://standartnews.com/svyat/darvoto_posadeno_ot_makron_v_sasht_bilo_vzeto_za_fitosanitaren_kontrol-371008.html", "text": "Стана ясна съдбата на дъбовото дръвче, засадено в градината на Белия дом от американския Доналд Тръмп и френския му колега Еманюел Макрон, което мистериозно изчезна вчера. Фиданката е била взета за фитосанитарен контрол, разкриха източници от френското президентство. В Съединените щати има строги карантинни норми за внесени в страната фиданки, семена, разсад и дори пръст и дървото, донесено от Макрон при държавното му посещение, не прави изключение. Френският президент подари дъбовата фиданка на Тръмп като „символ на дълготрайните отношения\" между двете страни.", "date": "2018.04.30", "title": "Дървото, посадено от Макрон в САЩ, било взето за фитосанитарен контрол"}
{"url": "http://standartnews.com/svyat/severna_koreya_shte_vleze_v_edna_chasova_zona_s_yuzhna-371009.html", "text": "Пореден положителен сигнал за затопляне на отношенията на Корейския полуостров – властите в Северна Корея решиха да уеднаквят часовата си зона с тази в Южна Корея. Това ще стане тази събота, когато севрнокорейците ще преместят стрелките на часовници с 30 минути напред, за да бъде страната в един часови пояс със Сеул. Това беше договорено на историческата среща между южнокорейския президент Мун Дже-ин и севернокорейския ръководител Ким Чен-ун миналия петък. Междувременно стана ясно, че след два дни и китайският външен министър ще посети Северна Корея като резултат от отварянето на страната към света.", "date": "2018.04.30", "title": "Северна Корея ще влезе в една часова зона с Южна"}
{"url": "http://standartnews.com/svyat/makron_i_putin_si_stisnaha_ratsete_za_iranskata_sdelka-371027.html", "text": "Руският президент Владимир Путин и френският му колега Еманюел Макрон призоваха за „стриктно спазване\" на иранската ядрена сделка, докато американският президент Доналд Тръмп все още се чуди какво да прави, предаде АФП. „Президентите на Русия и Франция говориха във връзка със запазването на Плана и стриктното му изпълняване\", съобщиха от Кремъл. Препратката е към Съвместния цялостен план за действие или по известен като иранската ядрена сделка. Изявлението беше разпространено след позвъняване от Макрон, който разговаря с руския си колега относно срещата му с Тръмп. Миналата седмица Макрон беше на посещение в Белия дом, за да се срещне с американския си колега. В изявление след срещата френският президент заяви, че е постигнал три победи. Първата, след като демонстрира, че Европа става все по-трудна за китайската търговия и заслужава постоянно освобождаване от новите мита на САЩ за стомана и алуминий. Втората, като убеди Тръмп да не бърза толкова с оттеглянето на американските войски от Сирия. И третата му победа се отнася до сделката с Иран. Детайлите от постигнатия очевиден компромис се пазят в тайна, но Макрон твърди, че сега има място за \"нова сделка\", която може да задоволи САЩ.", "date": "2018.04.30", "title": "Макрон и Путин си стиснаха ръцете \"за\" иранската сделка"}
{"url": "http://standartnews.com/regionalni/stara_zagora_izkupi_za_den_biletite_za_brudershaft-371041.html", "text": "Войводата на бг киното и театъра Васил Михайлов, който е почетен гражданин на Стара Загора и е здраво свързан с тракийския си корен, ще направи специален подарък за земляците си по случай своя 80-годишен рожден ден. Утре те ще гледат от 19 часа в Операта „Брудершафт\" - хита на театър \"199\" с участието на юбиляра и Стефка Янорова, която също е от Стара Загора. Пиесата на Анатолий Крим е режисирана от Асен Шопов. Пуснатите от организаторите безплатни покани за празничното представление свършиха за часове още в първия ден от появата им на билетните каси. В руската комедия Васил Михайлов играе пенсиониран железничар, а Стефка Янорова му партнира в ролята на бивша учителка. „Надявам се чрез тази постановка да празнувам кръглата си годишнина със съгражданите, които пазят в сърцата си любовта към изкуството. Ще се радвам на техните аплодисменти, за букети ми е твърде рано\", шегува се Васил Михайлов. Хъсът му да твори не е отслабнал ни най-малко. В момента той играе едновременно в няколко спектакъла, с които е на пролетно турне из страната. След 100 роли в киното и още толкова в театъра Васил Михайлов пази в сърцето си специално място за Стара Загора – града, в който е отраснал и от който тръгва пътят му към големия екран и театъра. На 80 той остава актьорът с най-мъжкарското излъчване, оставил ярка следа като Хан Кубрат в \"681 - Величието на хана\", Ибрям Али в \"Краят на песента\", Сюлейман ага в \"Време разделно\", Петко Каравелов в \"Мечтатели\", Панайот Хитов в \"Тайната вечеря на Дякона Левски\", Нерезанов в \"Маргарит и Маргарита\", Стефан Стамболов във \"Величието и падението на Стефан Стамболов\" - и най-вече с емблематичната си роля на Петко Киряков в телевизионния сериал \"Капитан Петко Войвода\". Притежава десетки кино и театрални награди,  множество отличия и на специалния приз  „Златната липа\" 2015 за цялостен принос към седмото изкуство. На 24 май във Военния театър, където блести от 55 години насам ще получи и почетния \"Аскеер\".", "date": "2018.04.30", "title": "Стара Загора изкупи за ден билетите за „Брудершафт\""}
{"url": "http://standartnews.com/balgariya/aktsiya_patna_politsiya_otnema_knizhki_za_neplateni_globi-371040.html", "text": "Полицията на лов за неплатени глоби. КАТ започва проверки за шофьори, които имат неплатени фишове и актове. Акцията ще продължи до края на седмицата. Целта е да се увеличат събираемостта на просрочените задължения. Ако се установи водач с неплатени глоби, ще му бъде отнета шофьорската книжка на място. Документът ще му бъде върнат, след като  плати задължението си.", "date": "2018.04.30", "title": "АКЦИЯ! Пътна полиция отнема книжки за неплатени глоби"}
{"url": "http://standartnews.com/balgariya/shestoklasnichka_ot_pernik_specheli_finala_na_8oto_natsionalno_sastezanie_po_angliyski_pravopis-371030.html", "text": "Финалният кръг на Осмото национално състезание по правопис на английски език Spelling Bee завърши при много оспорвана битка. Бианка Месова е големият победител, тя е 6 клас от Перник и спечели във финален двубой с Йоана Стоева, 7 клас от Пловдив. Тайната на шампионката Бианка е в ученето на нови думи всеки ден, много рядко пропуска дори празниците. Националният  финал е последното събитие от тазгодишния календар на състезанието Spelling Bee, в което беше определен шампионът сред най-добрите 32 ученици от цяла  България. От 24 февруари до днес над 6600 ученици от 311 училища в цялата страна се включиха в състезанието след усилена подготовка. Днешните 32-ма финалисти представиха своите училища от 22 града и 4 по- малки населени места. Spelling Bee е традиционно американско състезание, в което състезателите спелуват (от англ. spelling), т.е. произнасят буква по буква различни думи на английски език.  Целта на състезанието е да повиши интереса на учениците към изучаването на английски език и да подобри знанията им чрез забавни и интерактивни дейности. Състезанието се организира от Фондация \"Корпус за образование и развитие-КОРПлюС\". То се осъществява в партньорство с Фондация „Америка за България\" и с подкрепата на  Посолството на САЩ, Британски съвет и Езиков и изпитен център АВО и Министерството на образованието и науката. Тази година състезанията в цялата страна се проведоха под наслов \"BeeWare online\" - насочено към основни правила за безопасно поведение в социалните мрежи и Интернет. През следващите месеци Брайън Тайърс от Посолството на САЩ в София ще представи кратки видео уроци, в които ще дискутира опасностите онлайн и как да се предпазим от тях. Всички видео материали ще бъдат специално заснети за нашата кампания и ще са насочени към тиинейджърската аудитория.", "date": "2018.04.30", "title": "Шестокласничка от Перник спечели финала на 8-ото национално състезание по английски правопис"}
{"url": "http://standartnews.com/balgariya/tsatsarov_dade_ukazanie_za_borba_s_domashnoto_nasilie-371035.html", "text": "Със заповед днес главният прокурор Сотир Цацаров утвърди указание за работа на Прокуратурата на Република България по преписки и досъдебни производства, образувани за осъществено домашно насилие и за закана с убийство. Целта на указанието е да бъде създаден унифициран механизъм за своевременна реакция на прокурорските органи в такива случаи, както и да се защитят ефективно правата на пострадалите лица. Указанието въвежда задължителни единни процедури при подаване на сигнали /жалби/ за домашно насилие, за закана с убийство и за нарушена заповед за защита от домашно насилие. Предвижда се незабавно започване на действия от страна на дежурните прокурори веднага след приемането на сигнала. При лично явяване на пострадалия в районната прокуратура задължително му се снемат писмени обяснения от дежурен прокурор, като му се предоставя и възможност да попълни формуляр, съдържащ и информация за неговите права. Предвидено е, че когато прокурорът установи данни за непосредствена опасност за живота и здравето на пострадалото лице, той незабавно уведомява съответното полицейско управление за предприемане на мерки съобразно ЗМВР и ЗЗДН. Въвежда се задължително установяване на определени обстоятелства още в началото на проверката, сред които дали деецът се води на отчет в психиатрично заведение, дали притежава оръжие, дали са постъпвали други сигнали срещу него, дали на мястото на произшествието е присъствало дете и др. Указанието съдържа и конкретни разпоредби относно своевременното разследване при досъдебно производство и необходимостта от мерки за защита на пострадалия по реда на НПК. Предвидено е задължение за незабавно уведомяване и взаимодействие със съответната териториална Дирекция „Социално подпомагане\" при данни за осъществено домашно насилие над дете или в присъствието на дете, както и на лице с увреждания. На районните прокурори се възлага организацията на взаимодействието с органите на МВР, както и провеждането на ежемесечни координационни срещи с началниците на съответните полицейски управления за преглед на сроковете и изпълнението на указанията по всички преписки и досъдебни производства с предмет домашно насилие, закана с убийство и нарушени заповеди за защита от домашно насилие.", "date": "2018.04.30", "title": "Цацаров даде указание за борба с домашното насилие"}
{"url": "http://standartnews.com/balgariya/brakonieri_vlachat_s_dzhip_sluzhitel_na_iara-371033.html", "text": "Прокуратурата в Пазарджик разследва случай, при който бракониери са влачили с джипа си служител на Изпълнителната агенция по рибарство и аквакултури (ИАРА). Неприятният инцидент е станал край язовир Батак, пред очите на десетки любители на риболова, предаде БНР. Служители на агенцията са установили, че двама рибари извършват незаконен улов с помощта на приспособленията \"парашути\" и голяма, забранена от закона \"тройка\". Когато настояли да конфискуват уредите, двамата бракониери успели да се качат в джипа си. При потеглянето на автомобила единият замахнал с въдицата към служителя и го закачил с куката. Така той бил влачен няколко метра. Случаят е заснет. Видеоматериалът е предаден на полицията и прокуратурата. Установява се самоличността на бракониерите. Освен това от водите са извадени 102 броя кошове за раци и 150 метра хрилна мрежа с уловена риба от видовете каракуда и червеноперка. Раците и рибата са върнати обратно във водоема. Съставени са констативни протоколи срещу неизвестен извършител.", "date": "2018.04.30", "title": "Бракониери влачат с джип служител на ИАРА"}
{"url": "http://standartnews.com/balgariya/borisov_goshtava_sreshtata_na_varha__s_palmovo_maslo-371023.html", "text": "Кой умник каза, че бебето обича по-малко мляко или, че обича палмово масло. Кой умник? И постави 100 милиона души да се чувстват като аборигени. Сигурно аборигените живеят по-добре от нас. Това каза министър-председателят Бойко Борисов по време на международен форум на високо равнище, посветен на двойния стандарт при храните в ЕС на тема „Двойни стандарти при храните в ЕС: къде сме и как да решим проблема на Европейско ниво\", който се провежда в рамките на Българското председателство на Съвета на ЕС. \"Бих се срамувал много, ако бях на мястото на тези вериги и производители. Страшно обидно звучи. Всички, които ме познават знаят, че съм един от най-големите защитници на европейската перспектива. Не ми е минавало през ума, че е възможно такива големи авторитетни компании да си позволят да правят подобно нещо. Отнасяли сме се с голямо уважение, помагали сме си за навлизането на веригите в България, за свободния пазар. Не ви ли се струва безобразно? Кой умник в Европа изследва едно бебе за вкуса му и че обича палмово масло? Постави 100 млн. души да се чувстват като аборигени. Сигурно вече аборигените се чувстват доста по-добре. Нацията вече е болна\", заяви Борисов. По думите му сега се влагат близо 5 млрд. лв. за здравеопазване. „Да даваш на бебетата по-лоша храна? Едно време в казармата пишеше: „Службата е тежка, но за сметка на това продължителна\". Сега можем да сложим – „Храните са вредни, но за сметка на това по-скъпи\". „Дал съм разпореждане и на 16-17 май това, което ядат българите ще го дам на моите колеги, да видим как ще го оценят. Дали ще я хапват с удоволствие, така както българите? Дали е нормално да търсиш като през комунизма връзки да си направиш от истинския ЕС храни за децата. Както Вера каза, че е баба, така и аз съм дядо. Не очаквах, че до там могат да са се развили нещата във времето\", каза още премиерът.", "date": "2018.04.30", "title": "Борисов гощава срещата на върха  с палмово масло"}
{"url": "http://standartnews.com/balgariya/evrokomisar_balgarskite_potrebiteli_ne_si_znayat_pravata-371022.html", "text": "\"Потребителят трябва да бъде защитен по-добре от търговците, защото той се оказва уязвим\". Това каза европейският комисар по въпросите на правосъдието, потребителите и равнопоставеността между половете Вера Йоурова, цитирана от БГНЕС. „Потребителят е по-слабата страна в отношенията с търговците. Затова трябва да са защитени с по-силни мерки. Това е възможност да се подават колективни искове от страна на потребителите, когато има нанесени вреди. Налагаме и санкции, които ще бъдат в сила в при трансгранични нарушения\", заяви Йоурова. Тя уточни, че се работи и по отношение на търговията в интернет. Според нея потребителят не е достатъчно добре информиран и често попада в клопката на недобросъвестни търговци. \"Оказва се, че не знае какви са правата му, както и кой е продавачът. Не знае също и към кого да се обърне, за да си ги потърси. Затова той трябва да бъде информиран и да си търси правата, а не да се оставя да бъде мамен\", категорична беше Йоурова. По думите й държавите-членки ще определят сами ресорните органи, които ще упражнят тези мерки. \"Вече сме провели конкретни тестове и в България, и в други страни. Тестването бе извършено чрез различни методи. Така се стигна до изработването на единна методика. Ще я предоставим на държавите членки, така че веднага могат да пристъпят към откриване на този проблем. Тогава могат да се проведат диалози с производителя. Той трябва да посочи обективни причини за различно качество\", допълни тя. По думите ѝ, ако те не предоставят доказателства, тогава отговорният орган ще определи производство. „Има три марки, които въвеждат подобрения в своята рецепта. Определени търговски вериги прилагат контрол при зареждане на определени стоки в складовете си. Относно предложението на Мая Манолова, съм на същото мнение, че възможно най-скоро трябва да се реши този проблем. Новите правила ще бъдат силни, ще има санкции\", обясни Йоурова и добави, че са анализирали нивото на санкциониране на нелоялни търговски практики. „Движим се в посока на съвместни действия на няколко държави членки. Трябва да хармонизираме санкциите\", каза още тя.", "date": "2018.04.30", "title": "Еврокомисар: Българските потребители не си знаят правата"}
{"url": "http://standartnews.com/balgariya/nankov_inspektira_infrastrukturni_obekti_v_burgas-371026.html", "text": "На 1 май министърът на регионалното развитие и благоустройството Николай Нанков ще инспектира изпълнението на инфраструктурни обекти в Бургас. От 11.00 часа до КПП 1 на входа на Бургас, той ще се запознае с рехабилитацията на магистрала „Тракия\" в участъка Бургас – кв. Ветрен. След това министър Нанков ще провери напредъка по изграждане на четирилентово трасе на пътя Бургас - Слънчев бряг. В рамките на посещението си в Бургас министър Нанков ще инспектира реализирането на обекти, финансирани от ОПРР.", "date": "2018.04.30", "title": "Нанков инспектира инфраструктурни обекти в Бургас"}
{"url": "http://standartnews.com/balgariya/spetsprokuraturata_pogna_kmet_za_svodnichestvo-371029.html", "text": "Специализираната прокуратура повдигна обвинения на девет лица за участие в организирана престъпна група за набиране на жени за развратни действия в София, ръководена от настоящия кмет на село Тъжа. Това съобщиха от пресцентъра на Апелативна специализирана прокуратура. Те са задържани на 27 срещу 28 април 2018 г. при специализирана операция на ГДБОП и Специализираната прокуратура. Събраните до момента доказателства сочат, че групата е действала от началото на 2017 г. Под нейн контрол двадесет жени от София и страната са предлагали сексуални услуги срещу заплащане. Срещу тях не е упражнявано насилие, повечето обаче са били държани в зависимост от участници в групата. На жените била оставяна половината от заработваната от тях сума. Клиентите били набирани в популярно нощно заведение в София и чрез обяви. Предоставяни им били и помещения в къща и апартамент, недалеч от столичното нощно заведение. Нерядко жени били поръчвани и на адреси, където членове на групата ги транспортирали с лични автомобили срещу такса от 20 лв., която плащал клиентът. Шофьорите играели ролята на охранители на жените, често прибирали от тях дължимото на групата. По случая са разпитани голям брой свидетели, в т.ч. пред съдия. В хода на разследването са използвани СРС. Днес Специализираната прокуратура внесе в Специализирания наказателен съд искане за налагане на мярка „Задържане под стража\" на седем от участниците в групата. На другите двама са определени мерки за неотклонение „Парична гаранция\".", "date": "2018.04.30", "title": "Спецпрокуратурата погна кмет за сводничество"}
{"url": "http://standartnews.com/balgariya/tomislav_donchev_az_sam_protiv_televizionnoto_i_feysbuk_pravosadie-371019.html", "text": "Аз съм против телевизионното и фейсбук правосъдие, коментира пред bTV вицепремиерът Томислав Дончев въпросът – били ли са нарушени правата на кметицата на „Младост\" Десислава Иванчева при ареста ѝ. Съдът ще се произнесе и ще каже кой е бил прав, каза той. В управлението има известна доза полифония, каза още вицепремиерът Томислав Дончев в предаването „Тази сутрин\". На въпрос дали пътуването на Волен Сидеров до Крим е проблем за управлението, той отговори: „Г-н Сидеров може да ходи, където пожелае, той няма запрещение или някакви ограничения, свързани с придвижването. Приемам въпроса, ако го беше командировал министър-председателят, а това, очевидно, е невъзможно, защото г-н Сидеров не е на служба в Министерски съвет\". „Ако ме питате дали има известна доза полифония в управлението, безспорно има – различни партии, различни виждания и това не е нищо необичайно, когато говорим за коалиционно управление\", добави той. Според Дончев има разлика в подкрепата на „Атака\" към БСП преди и сега към ГЕРБ, защото „има разлика дали се подкрепя тихомълком и дали подкрепата е явна, на база подписано коалиционно споразумение\". Той отново посочи, че подобна управленска конструкция не е лесна и в нея се правят компромиси. И ако някой попита дали компромисите не са много големи, веднага бих задал контравъпроса: „Каква беше алтернативата?\", каза вицепремиерът. „Проруска доза симпатия има, особено в някои от партиите, но неведнъж всеки от лидерите – и като политически партии, и до голяма степен като действие, не е давал поводи да се съмняваме в проевропейската ориентация на страната\", увери той. Евроскептичните настроения не са феномен – такива има и в други държави, особено източноевропейски, добави Дончев. „Иначе не е редно да има война между институциите – продължи той. – Напрежение е редно да има – различните институции са кроени така, че взаимно да се балансират и удържат, т.е. напрежение е редно да има. Война между институциите не може и не трябва да има\". „Стабилността в днешно време е много ценен капитал – и политически, и икономически, и обществен, и тя се удържа трудно\", каза Дончев, добавяйки, че това има връзка с компромисите, които трябва да се правят. По думите му „управлението не може да бъде технология на компромиса\", но той не вижда предпоставки за предсрочни избори. За серията протести в последно време Дончев коментира: „Утвърди се механиката, когато някой иска средства, има определени искания – синдикални, професионални, да застава пред Министерски съвет и да заявява позиция. Ние се опитваме, в зависимост от възможностите, да реагираме във всяка ситуация\". Уточнявайки, че уважава исканията на всички, вицепремиерът напомни: Когато някой казва: „Нека държавата даде\", да напомня, че тя държавата собствени пари си няма. Държавата дава само това, което е взела под формата на данъци\". „Парите никога не са достатъчно спрямо нуждите и исканията\", добави той. Помолен за коментар дали според него са били нарушени правата на кметицата на „Младост\" Десислава Иванчева при ареста ѝ, Дончев отговори, че е „против телевизионното и фейсбук правосъдието\". Съдът ще се произнесе и ще каже кой е бил прав, каза той. За трасето на АМ „Струма\", което минава през ценни археологически находки край с. Покровник Дончев коментира, че това не е първият археологически обект, открит по трасето на някой от инфраструктурните проекти. В зависимост от значимостта на находката, тя или се мести, или се изменя трасето – с естакада или заобикаляне. При всички случаи обаче за мен едно такова предложение трябва да бъде направено на първо място от археолозите и на второ място – от инженерите. „Компромиси с историята, с археологическите забележителности не сме правили\", каза той и добави, че „решение няма, ще се съобразим с вижданията на експертите\". За Европейския младежки форум Дончев коментира, че не би го организирал по този начин, но по-важно от организацията е какво е дискутирано и какви решения са взети. Според него изказването, че едва ли не имиджът на всички подобни форуми до този момент се е сринал заради случилото се в България „при всички случаи е прекалено\".", "date": "2018.04.30", "title": "Томислав Дончев: Аз съм против телевизионното и фейсбук правосъдие"}
{"url": "http://standartnews.com/balgariya/miroslav_nenkov_proverkite_na_prokuraturata_v_bolnitsite_sa_polezni-371006.html", "text": "Проверките на прокуратурата в болниците са полезни. Това заяви д-р Мирослав Ненков, бивш министър на здравеопазването, в предаването \"Здравей, България\" на Нова телевизия. Схемите въобще не са сложни. Хората, които ги правят са в някаква степен самозабравили се, каза той. Има двама директори на болници, които одържаха на натиска да има такива структури - вътрешни болници. Те се държаха като добри стопани. Натискът върху тях е много голям, каза Мирослав Ненков. Лекарите не са измамници. Има директори на болници, които се поддават на тези схеми, обясни той. Като цяло голямо желание и наплив има за директори на болници, за работници няма желание, заяви Ненков.", "date": "2018.04.30", "title": "Мирослав Ненков: Проверките на прокуратурата в болниците са полезни"}
{"url": "http://standartnews.com/balgariya/ninova_novite_pravila_v_es_za_kachestvoto_na_hranite_tryabva_da_obhvanat_i_drugi_stoki-371014.html", "text": "Председателят на БСП Корнелия Нинова обсъди с евродепутатите от групата на социалистите и демократите Момчил Неков, Олга Сехналова (Чешка република) и Биляна Борзан (Хърватия) двойното качество при храните. Тримата са докладчици по темата в Европейския парламент в трите ресорни комисии - вътрешен пазар, земеделие и обществено здраве. \"Още преди година поставихме въпроса с различното качество на храните. Тогава бяхме обвинени за антиевропейци, защото искаме равни права. Радвам се, че днес цяла Европа прегърна тази идея и се работи за нейната реализация\", заяви Корнелия Нинова. Според нея новите правила трябва да обхващат не само качеството на храните, но и всички стоки. \"Считаме, че това е дискриминационен проблем и няма как в единния европейски пазар да има продукти в еднаква опаковка, на една и съща марка, но с различни съставки\", подчерта още Нинова. Според Момчил Неков аргументът на мултинационалните компании, че се съобразяват с местните предпочитания на потребителите, поражда въпроса- как те установяват това, например- при детските храни. Социалистите настояват тази година всички анализи да са приключили така, че през 2019 г. да бъде сложен край на различното качество на храните. Нинова благодари на евродепутатите за ангажираността с темата, както и за инициативата на Олга Сехналова за популяризиране на българския фолклор в Чехия. В знак на благодарност, председателят на БСП им подари тениски с традиционна българска шевица.", "date": "2018.04.30", "title": "Нинова: Новите правила в ЕС за качеството на храните трябва да обхванат и други стоки"}
{"url": "http://standartnews.com/balgariya/leten_ponedelnik-370990.html", "text": "Времето и днес ще се запази с летни параметри – слънчево и горещо. Минималните температури ще са между 7 и 12 градуса. В следобедните часове ще се развива купеста облачност, значителна над планинските райони в Западна България, където на отделни места ще превали и прегърми. Ще продължи да духа слаб до умерен вятър от изток-югоизток. Максималните температури ще са между 23 и 28 градуса, по-ниско в източните райони. Атмосферното налягане е малко по-високо от средното за месеца и слабо и ще се понижи.", "date": "2018.04.30", "title": "Летен понеделник"}
{"url": "http://standartnews.com/balgariya/chestit_rozhden_den_na_slavka_bozukova_glaven_redaktor_na_v_standart-371012.html", "text": "Когато е най-тежко, тя е най-целеустремена. Заразява с енергия хората около себе си, вдъхновява с каузи екипа си, респектира с проекти конкурентите си. И никога не ти позволява да се откажеш. За Славка Бозукова има само един път - напред и нагоре. Затова и превърна \"Стандарт\" във влиятелния вестник, който прави най-значимите обществени кампании - от \"Не сте сами\" до \"Чудесата на България\" и \"ДА! На българската икономика\". Тя е ръководител с визия, верен приятел, но преди всичко човек с огромно сърце, който не взема, а дава. Скъпа Славче, Благодарим ти, че ни показа, че и в най-трудните времена можем не просто да оцеляваме, а да побеждаваме. И да бъдем екип, за който всеки може само да мечтае! Пожелаваме ти здраве, сила, щастие и много нови върхове! Честит празник, Обичаме те!", "date": "2018.04.30", "title": "Честит рожден ден на Славка Бозукова, главен редактор на в. \"Стандарт\""}
{"url": "http://standartnews.com/balgariya/rumyana_arnaudova_bivshi_bolnichni_direktori_popadat_pod_pritsela_na_prokuraturata-371007.html", "text": "Бивши болнични директори е възможно да попаднат под прицела на прокуратурата. Това заяви говорителят на главния прокурор Румяна Арнаудова в предаването \"Здравей, България\" по Нова телевизия във връзка с новата серия от 13 болници, разследвани за безстопанственост. Румяна Арнаудова уточни, че вече са проверени 329 договора. Навсякъде е установен порочния модел „болница в болница\", който облагодетелства частниците за сметка на здравните ни осигуровки. „Ще бъдат разследвани всички договори, които са сключвани в инкриминирания период от време. Считаме, че освен незаконосъобразно сключени договори за съвместна дейност, наем на апаратура и други, е напълно възможно да са сключени и явно неизгодни сделки. Част от разследването ще бъде и дейността на длъжностните лица от съответното министерство и съответната регионална здравна каса, които са дали разрешение за осъществяване на медицинска дейност в нарушение на закона\", обясни в „Здравей, България\" Арнаудова. Тя припомни, че още през месец декември прокуратурата е разпоредила проверки заради модела „болница в болницата\". Така в рамките на няколко месеца са извършени проверките на 329-те договора, които са сключени от общински и държавни заведения. В голямата си част те са незаконосъобразни, поясни Арнаудова. „Повече от 13 болници уличихме в престъпна дейност, която има користни намерения. Стига се до там, че общинското или държавно лечебно заведение е на ръба на фалита. За това пък частните, които са се настанили в тези болнични заведения, печелят пари и дори източват Здравната каса. Пациентите пък не получават по-качествена услуга\", каза още Румяна Арнаудова. Има сключени договори още през 2012 г. Има и деяния, извършени през 2014 и 2015-а.", "date": "2018.04.30", "title": "Румяна Арнаудова: Бивши болнични директори попадат под прицела на прокуратурата"}
{"url": "http://standartnews.com/balgariya/fandakova_shte_proveri_realizatsiyata_na_proekt_za_montirane_na_nova_peletna_pechka_v_novi_iskar-371010.html", "text": "От 10.00 часа кметът на София Йорданка Фандъкова ще провери реализацията на проект за монтиране на нова пелетна печка в Нови Искър. Това съобщиха от пресцентъра на Столична община. Столична община подготви и изпълнява пилотен проект за подмяна на старите домакински отоплителни уреди от район „Нови Искър\". В рамките на проекта остарели печки на твърдо гориво (дърва и въглища) се заменят с нови пелетни печки. Бенефициенти са 30 домакинства, на които се осигурява нужното количество пелети за един отоплителен сезон. Монтирането на новия уред ще се извърши в Нови Искър, кв. \"Кумарица\", ул. „Две могили\" 15.", "date": "2018.04.30", "title": "Фандъкова ще провери реализацията на проект за монтиране на нова пелетна печка в Нови Искър"}
{"url": "http://standartnews.com/balgariya/vizhte_kakvo_shte_e_vremeto_ot_1_do_15_may-371011.html", "text": "През първата половина на май температурите ще бъдат близки и малко по-високи от обичайните, а валежите ще бъдат около и над нормата в западната половина от страната и около и под нормата – в източната. В началото на месеца ще преобладава слънчево време, в следобедните часове над Западната България с купеста облачност, но само на отделни места ще превали и прегърми. Преобладаващите максимални температури ще бъдат предимно между 25 и 30 градуса. През периода 4 – 10 май въздушната маса ще е неустойчива. Ще се развива купесто-дъждовна облачност и на много места ще има краткотрайни валежи, придружени от гръмотевици и временно усилване на вятъра. Очакват се и градушки. Температурите слабо ще се понижат. В началото на второто десетдневие се очаква временно стабилизиране на атмосферата. Ще има повече слънчеви часове, а превалявания се очакват само на отделни места в планинските райони. Температурите слабо ще се повишат. В средата на месеца отново времето ще е неустойчиво, с развитие на купесто-дъждовна облачност, краткотрайни валежи, гръмотевични бури и градушки.", "date": "2018.04.30", "title": "Вижте какво ще е времето от 1 до 15 май"}
{"url": "http://standartnews.com/balgariya/izticha_srokat_za_podavane_na_deklaratsiyata_za_oblagane_na_dohodite_na_fizicheskite_litsa-371013.html", "text": "Днес изтича срокът за подаване на декларациите за облагане на доходите на физическите лица, получавали доходи извън тези по трудов договор. До днес трябва да се преведе и декларираният данък за довнасяне, напомнят още от НАП. Най-лесният и бърз начин за подаване на декларацията е по Интернет с ПИК. Персоналният код може да се получи безплатно от всеки офис на НАП. Декларациите могат да се изпратят още чрез интернет, подписани с електронен подпис, както и да се подадат по пощата, с обратна разписка, на място в някои пощенски станции, както и в офисите за обслужване на клиенти на Агенцията. До момента в цялата страна са приети 435 000 декларации, като почти половината от тях са изпратени в НАП по електронен път – с ПИК или електронен подпис. От НАП напомнят също, че от тази година дължимите данъци и осигурителни вноски могат да се превеждат без такси с банкова карта. Това става по два начина - чрез е-услуга, достъпна чрез Портала за електронни услуги на НАП, както и чрез инсталираните физически ПОС терминали на работните места в салоните за обслужване на Агенцията. Плащането на задължението към хазната може да стане и във всяка банка с попълване на вносна бележка за плащане към бюджета. Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор.", "date": "2018.04.30", "title": "Изтича срокът за подаване на декларацията за облагане на доходите на физическите лица"}
{"url": "http://standartnews.com/balgariya/api_startira_obshtestvena_porachka_za_mantineli_za_sledvashtite_4_g-371017.html", "text": "Агенция „Пътна инфраструкттура\" стартира обществена поръчка за доставка и монтаж на ограничителни системи (мантинели) за републиканските пътища за срок от 4 години. Настоящите договори с пътните дружества изтичат до края на годината. Срокът за подаване на офертите от кандидатите е до 17:30 часа на 14 юни 2018 г. Обществената поръчка е в 6 обособени позиции по районите на планиране в страната: •\tОбособена позиция №1 – Северозападен район, включващ областите Видин, Враца, Монтана, Ловеч и Плевен. Индикативната стойност на поръчката е 6 700 000 лв. без ДДС; •\tОбособена позиция №2 – Северен централен район, включващ областите: Велико Търново, Габрово, Разград, Русе и Силистра. Индикативната стойност на поръчката е 6 700 000 лв. без ДДС; •\tОбособена позиция №3 – Североизточен район, включващ областите: Варна, Добрич, Шумен и Търговище. Индикативната стойност на поръчката е 6 700 000 лв. без ДДС; •\tОбособена позиция №4 – Югоизточен район, включващ областите: Бургас, Сливен, Стара Загора и Ямбол. Индикативната стойност на поръчката е 6 700 000 лв. без ДДС; •\tОбособена позиция №5 – Южен централен район, включващ областите: Кърджали, Пазарджик, Пловдив, Смолян и Хасково. Индикативната стойност на поръчката е 6 700 000 лв. без ДДС; •\tОбособена позиция №6 – Югозападен район, включващ областите: Благоеград, Перник, Кюстендил и София. Индикативната стойност на поръчката е 6 700 000 лв. без ДДС. Общата индикативна стойност на обществената поръчка за 6-те обособени позиции е 40 200 000 лв. без ДДС и се финансира от бюджета на АПИ.", "date": "2018.04.30", "title": "АПИ стартира обществена поръчка за мантинели за следващите 4 г."}
{"url": "http://standartnews.com/balgariya/ministar_zaharieva_politikata_na_nato_za_otvoreni_vrati_tryabva_da_se_zapazi-371018.html", "text": "На форума на външните министри на НАТО е потвърдено единодушно, че политиката на Алианса за отворени врати трябва да се запази, това заяви външният министър Екатерина Захариева пред БНТ. Тя коментира и историческата среща между лидерите на Северна и Южна Корея. На въпрос как външните министри от НАТО са коментирали на форума си историческата среща между лидерите на Северна и Южна Корея вицепремиерът отбеляза, че е проявена \"внимателна критичност\". „Обнадеждаващо е това, което се случва, наистина е историческо, за първи път се случва в историята. Надяваме се ангажиментите, които се поеха от севернокорейския лидер да се изпълняват, но мисля, че светът трябва да запази съществуващите санкции, докато не се премине към реално изпълнение на ангажиментите за ядрено разоръжаване и спиране на ядрената програма на Северна Корея\", коментира външният министър. По думите ѝ на форума е било потвърдено единодушно, че политиката на Алианса за отворени врати трябва да се запази. Въпросът е кога да се активират тези планове. България и голяма част от съюзниците от НАТО считат, че има напредък в изпълнението на ангажиментите от Талин от 2011 година, заяви Екатерина Захариева. Бъдещото членство на Македония в Алианса се обвързва и приключването на преговорите между Гърция и Македония за името на западната ни съседка, подчерта тя. Според нея разговорите са интензивни и е важно преговарящите да бъдат оставени на спокойствие, да не бъдат притискани, което ще помогне по-бързо да се стигне до споразумение. Захариева отбеляза, че НАТО запазва конструктивния си подход към Русия. Общото решение беше, че се запазва двупистовия подход. На първата писта е развитието на предпазните способности на НАТО, а на втората - развиване на диалога. Диалогът се развива в момента в съвет \"НАТО - Русия\", като има няколко точки, за които е взето решение, да се поставят винаги - на първо място е Крим, на второ място са нещата, по които може да се работи заедно, уточни тя.", "date": "2018.04.30", "title": "Министър Захариева: Политиката на НАТО за отворени врати трябва да се запази"}
{"url": "http://standartnews.com/balgariya/mazh_zagina_v_katastrofa_mezhdu_burgas_i_aytos-371015.html", "text": "Мъж загина на място в катастрофа на пътя Бургас-Айтос. Жена, пътувала с него, е настанена в болница с наранявания. Фаталният инцидент е станал в понеделник сутринта. Покойникът и неговата спътница пътували в „Пежо\" към Бургас. Шофирал той. На ляв завой към цветарниците на Айтос върху колата връхлетял „Мерцедес\". Ударът се оказал фатален за водача на френската кола. Според полицията, виновен за инцидента е шофьорът на „Мерцедеса\". Заради катастрофата трафикът е затруднен и на място се извършва в една лента. Пътни полицаи регулират движението.", "date": "2018.04.30", "title": "Мъж загина в катастрофа между Бургас и Айтос"}
