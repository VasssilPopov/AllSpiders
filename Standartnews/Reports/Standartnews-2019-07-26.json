{"url": "https://standartnews.com/biznes/potvrdeno-i-ot-frankfurt-blgarskite-banki-sa-zdravi-397899.html", "text": "Днес на свое редовно заседание Управителният съвет на Българската народна банка (БНБ) обсъди резултатите от цялостната оценка, извършена от Европейската централна банка (ЕЦБ) в контекста на искането от страна на България за установяване на тясно сътрудничество между ЕЦБ и БНБ. Цялостната оценка се състоеше от преглед на качеството на активите (ПКА) и стрес тест на шест български банки. ЕЦБ се очаква да публикува подробните данни утре. Позицията на Управителния съвет относно ефектите от резултатите от цялостната оценка върху надзорната политика на БНБ е следната: Управителният съвет на БНБ отбелязва отличното сътрудничество между БНБ и ЕЦБ при извършването на цялостната оценка, което ще продължи в процеса на установяване на тясно сътрудничество.", "date": "2019.07.25", "title": "Потвърдено и от Франкфурт: Българските банки са здрави"}
{"url": "https://standartnews.com/biznes/sheft-na-tol-upravlenieto-vleze-v-us-na-api-397878.html", "text": "Регионалният министър Петя Аврамова назначи проф. Олег Асенов за член на Управителния съвет на Агенция „Пътна инфраструктура“. Това съобщиха от пресцентъра на ведомството на Аврамова. Така се попълва съставът на ръководния орган на Агенцията, чийто председател е Георги Терзийски, а член е инж. Иван Досев. Олег Асенов ще отговаря за тол системата. Досега той беше директор на Национално тол управление. Преди това ръководеше отдела „Управление на информационна система и инфраструктура”. Бил е и експерт в Екипа за внедряване на системата за електронно таксуване на пътищата. От 2011 г. до момента проф. Асенов е преподавател във Великотърновския университет „Св. св. Кирил и Методий”. До провеждането на конкурс за нов директор на Национално тол управление длъжността временно ще бъде изпълнявана от Радослав Миленов – началник сектор „Обслужване на потребители“ в отдел „Обслужване на клиенти“.", "date": "2019.07.25", "title": "Шефът на тол управлението влезе в УС на АПИ"}
{"url": "https://standartnews.com/biznes/novi-dve-ognishcha-na-afrikanska-chuma-397896.html", "text": "От Българската агенция по безопасност на храните (БАБХ) съобщиха, че са констатирани две нови огнища на африканската чума по свинете. Те са в лични стопанства в град Искър, Община Искър, област Плевен и в село Климентово, Община Полски Тръмбеш, област Велико Търново. И в двете стопанства са отглеждани по близо 30 прасета. Взетите проби са потвърдени като положителни за вируса на Африканска чума по свинете (АЧС) от Националната референтна лаборатория в Националния диагностичен научноизследователски ветеринарномедицински институт в София, съобщава Дарик. Общо до този момент огнищата при домашни свине са 21.", "date": "2019.07.25", "title": "Нови две огнища на африканска чума"}
{"url": "https://standartnews.com/biznes/30-spad-na-rabotnata-sila-v-iztochna-evropa-do-2050-g-397900.html", "text": "Оценки на Международния валутен фонд, които се позовават на демографските отчети на страните от Централна, Източна и Югоизточна Европа, сочат спад на работната сила над 30 % до 2050 година в страни като България, Украйна, Полша и Латвия, предаде ТАСС. В Сърбия и Словакия този спад ще бъде 20 %, прогнозира още фондът. Според МВФ тези резултати могат да бъдат предотвратени чрез политика, насочена към повишаване на раждаемостта, вътрешната миграция и дела на трудоспособната част от населението, пише dir.bg. Авторите на документа се позовават на опита на редица страни, които вече са заложили на привличането на мигранти, за да решат проблема със сезонния недостиг на работна сила. Чехия, Полша и Словакия например неотдавна са опростили миграционните процедури за работници от страни извън ЕС, включително Украйна.", "date": "2019.07.25", "title": "30 % спад на работната сила в Източна Европа до 2050 г."}
{"url": "https://standartnews.com/biznes/slagat-zabrana-na-anonimnite-bankovi-seyfove-397879.html", "text": "Парламентът одобри на първо четене промени в Закона за мерките срещу изпирането на пари, с които се подпомага процесът на присъединяването ни към Валутния механизъм и Банковия съюз. Новите текстове предвиждат нови категории задължени лица, които съхраняват, търгуват или действат като посредници в търговията с произведения на изкуството, когато това се извършва в свободни зони и когато стойността на сделката и на свързаните сделки надвишава 10 000 евро. Със законопроекта се въвежда забрана за разкриване или поддържане на анонимни банкови сметки, сейфове или банкови сейфове на фиктивно име. Предвиждат се и по-ниски прагове за прилагане на мерките за комплексна проверка от издателите на електронни пари и техните представители. В мотивите си вносителите посочват, че изпирането на пари, финансирането на тероризма и организираната престъпност често се извършват в международен план и са проблем не само от национално ниво, но и на равнището на Европейския съюз и в международен план. Потоците от пари с незаконен произход могат да навредят на стабилността и репутацията на финансовия сектор, да застрашат националната сигурност и вътрешния пазар на Съюза и международното развитие.", "date": "2019.07.25", "title": "Слагат забрана на анонимните банкови сейфове"}
{"url": "https://standartnews.com/biznes/informatsionen-den-za-naredbata-za-kasovite-aparati-397864.html", "text": "Изпълнителната агенция за насърчаване на малките и средни предприятия организира информационен ден за разясняването на проблемите по наредбата за регистрацията и отчитането на продажбите. Прилагането на изискванията продължава да създава затруднения на бизнеса, въпреки че разпоредбите за по-голямата част от търговците са в сила от три месеца. Междувременно, браншови организации дадоха на съд наредбата, заради „неясни и противозаконни текстове, и всеобхватен данъчен контрол“. Основната цел на срещата е да запознае участниците с правните и техническите изисквания на получилата популярност като „наредбата за касовите апарати“ и да насочи представителите на дребния бизнес какви действия да предприемат, за да спазят данъчното законодателство. Отново ще бъдат представени новите изисквания за съдържанието на касовите бележки, а именно QR кода за проследяване и отчитане в реално време на продажбите, както и изискванията към фискалните устройства и електронните магазини. Софтуерните системи, с които бизнесът работи, сроковете за привеждане в съответствие, правомощията на НАП по проверките и санкциите, и предстоящите промени в режима по Наредбата. Разясненията се очакват от представители на Приходната агенция, министерствата на финансите и на икономиката, и на експерти. Припомням, че за повечето от търговците изискванията по наредбата вече са в сила, а за тези, които използват софтуер за управление на продажбите, разпоредбите предстои да се прилагат от 30-и септември. Бизнесът обаче не е съгласен с редица от новите правила и ги оспорва пред съда.", "date": "2019.07.25", "title": "Информационен ден за наредбата за касовите апарати"}
{"url": "https://standartnews.com/biznes/7036-novoregistrirani-klienti-za-elektronna-faktura-v-chez-397880.html", "text": "Клиентите на „ЧЕЗ Електро България“ АД, които оценяват удобството, сигурността и екологичните ползи на електронната фактура, вече са 431 298. \r\nОт тях 7036 се регистрираха за услугата по време на кампанията „20 kWh подарък“. В периода от 1 до 30 юни 2019 г. всеки клиент на „ЧЕЗ Електро България“ АД, който заяви електронна фактура, получи като подарък от компанията себестойността на 20 kWh електроенергия. В кампанията участваха всички клиенти на „ЧЕЗ Електро България“ АД, които не са регистрирани за е-фактура. Подаръкът от 20 kWh клиентите получават под формата на приспадната им себестойност от втората електронна фактура, издадена след регистрацията. \r\n  \r\n7036 спечелиха подарък и дадоха своя принос към опазване на природната среда като с избора си спасиха от изсичане 117 дървета и ще намалят използването на хартия с близо 167 000 листа годишно, с което всяка година ще спестяват и по 4 мегаватчаса електроенергия, необходима за производството им. За всички свои клиенти, регистрирали се за електронна фактура от началото на предоставяне на услугата през 2011 г. до момента, „ЧЕЗ Електро България“ АД подготвя кампания за лоялни клиенти, за да възнагради своите потребители, които продължават да използват съвременната услуга. Електронната фактура е напълно безплатна. След регистрацията клиентите могат да следят документите си, както в персоналния си електронен архив на сайта cez.bg, така и на посочения от тях имейл адрес. Електронната фактура гарантира защита на личните данни, спестява време и дава възможност за лесно и практично контролиране на разходите. Тя е валиден, електронно подписан данъчен документ, който е напълно идентичен с хартиената версия.  ", "date": "2019.07.25", "title": "7036 новорегистрирани клиенти за електронна фактура в ЧЕЗ"}
{"url": "https://standartnews.com/regionalni/stolichna-obshchina-se-vklyuchva-v-trga-za-kshchata-na-yavorov-397887.html", "text": "Столичният общински съвет реши общината да вземе участие в третия търг за продажба къщата на поета Пейо Яворов, за да я купи. Имотът е частен и до този момент не са се появили други желаещи да станат собственици на имота. Над 1,2 милиона лева е готова да плати общинската администрация, за да влезе във владение на имота, паметник на културата. Кметът Йорданка Фандъкова посочи, че намерението на общината е е къщата на Яворов да бъде превърната в музей. \"Направихме всичко възможно да изчакаме търпеливо да се намали цената от 1 млн. и 600 хил. на 1 млн. и 200 хил., а също така и да приключат всички съдебни процедури, за да сме сигурни, че не купуваме котка в чувал. Много важно е, че връщаме тази знакова сграда на града и разширяваме Националния литературен музей по този начин. По този начин всъщност се получава още едно пространство за култура в София, което да е подходящо и за събития, но най-вече и с уважение към личността на Яворов\", каза Фандъкова.", "date": "2019.07.25", "title": "Столична община влиза в търга за къщата на Яворов"}
{"url": "https://standartnews.com/kultura/pochina-aktort-rutger-khauer-397855.html", "text": "На 75 години почина прочутият холандски актьор Рутгер Хауер, спечелил си световна слава с филма от 1982 г. \"Блейд Рънър\", предадоха световните агенции. \"Той беше смятан за един от най-великите актьори на Холандия\", се казва в съобщението по повод кончината му, публикувано от холандската новинарска агенция АНП. В него се уточнява, че актьорът е починал в петък в резултат на заболяване и е бил погребан на малка церемония в тесен кръг. Той добива световна известност благодарение на филма на Ридли Скот от 1982 г. \"Блейд Рънър\", в който си партнира с Харисън Форд. Ролята му на убиеца-андроид поставя началото на кариерата му в множество филми и сериали, в които Хаеър влиза в емблематични образи на злодеи. Сред лентите с участието на Хауерр са \"Нещо сладко\", \"Стопаджията\", \"Наричана още\", \"Sin City: Град на греха\", \"Батман в началото\" и др.", "date": "2019.07.25", "title": "Почина актьорът Рутгер Хауер"}
{"url": "https://standartnews.com/regionalni/novi-obitateli-na-ezeroto-v-park-bachinovo-397894.html", "text": "За да се обогати биоразнообразието в езерото на парк \"Бачиново\", ловно-рибарското дружество \"Сокол 1911\" осигури 30 нови млади патици. Заради новите обитатели се налага временно да бъде ограничен периметърът на движение на единия мъжки лебед в езерото. Причината е, че птицата, пазейки своите бебета лебеди, вижда заплаха в останалите пернати и ги напада. Лебедът ще бъде пуснат свободно във водите на езерото веднага след като свикне с новите обитатели.   За птиците във водния басейн в парк „Бачиново“ се грижат служители на общинската фирма „Биострой\", които ги хранят със специална храна.  ", "date": "2019.07.25", "title": "Нови обитатели на езерото в парк \"Бачиново\""}
{"url": "https://standartnews.com/regionalni/otkrikha-bronzova-statuetka-pri-razkopki-v-rusokastro-397881.html", "text": "При разкопки на крепостта Русокастро край Бургас археолозите са открили бронзова статутка от Римската епоха, съобщават от РИМ-Бургас. Статуетката е лята и майсторски изработена. Тя представлява кон в ход напред. Десният крак е вдигнат, сгънат в коляното, главата е извита надясно. Гривата, главата и тялото на коня са изключително изящно оформени. Задните крака и част от опашката са отчупени. Открита е при разкопки на монументалната сграда със зидани каменни стълбове в замъка, пише dir.bg. Дължината на статуетката е 5 сантиметра, висока е 4,8 сантиметра. Подобни статуетки са били дарове в Римската епоха, оставяни в светилища и храмове. Според археолозите находката навежда на мисълта, че в непосредствена близост до крепостта има светилище от римско време, което тепърва ще се търси.  ", "date": "2019.07.25", "title": "Откриха бронзова статуетка при разкопки в Русокастро"}
{"url": "https://standartnews.com/svyat/bizon-rani-momichentse-v-natsionalniya-park-yeloustoun-397913.html", "text": "Видео на жестокия сблъсък е пуснато в туитър  На него се проследява с каква сила големият и тежък бизон завърта 9-годишното момиче във въздуха. Детето, пострадало при инцидента, е от Флорида. То не успяло да избяга бързо от огромното животно. Изплашеното дете по-късно бе откарано за лечение в спешния медицински център на парка. Паркът иска да проучи причините, довели до инцидента. Момиченцето е било на посещение в Йелоустоун с група от 50 души, която е стояла около животното в продължение на 20 минути, в това време бизоните се приближили твърде близо, посочи Си Ен Ен. Американските бизони могат да достигнат до 2,8 метра и 990 килограма. Национален парк Йелоустоун е най-известният парк за диви животни в САЩ. Посетителите биват предупреждавани да стоят на разстояние повече от 20 метра от дивите животни, за да не ги застигнат опасности и да не безпокоят животните. В парка освен бизони има лосове, койоти и други видове. Най-малко 90 метра трябва да е разстоянието например от хора до мечки и вълци в парка.", "date": "2019.07.25", "title": "Бизон рани момиченце в Националния парк Йелоустоун"}
{"url": "https://standartnews.com/svyat/spirat-vlakove-zaradi-nevizhdani-zhegi-v-evropa-397923.html", "text": "Френско-белгийската железопътна компания „Талис“ обяви, че спира продажбата на билети за днес и утре по всички свои линии поради проблеми с инфраструктурата ѝ, причинени отвисоките температури, предаде Франс прес. „Изключително трудните метеорологични условия създават смущения в мрежата“, обясни за АФП говорителка на компанията. Прекратени са продажбите за днес и утре за цялата мрежа, която обхваща Белгия, Франция, Холандия и Германия, уточни тя. „Поради сериозните смущения в резултат на извънредната климатична обстановка сме длъжни да прекратим продажбите по всичките ни линии. Съветваме нашите пътници да отложат пътуването си“, обяви „Талис“ в профила си в Туитър и на интернет сайта си, поднасяйки извинения. Белгийската жп мрежа е подложена на изпитания от вчера. Влак „Талис“ от Амстердам до Париж беше блокиран в Малин, между Антверпен и Брюксел. Неговите 350 пътници бяха евакуирани и бяха взети мерки те да стигнат до Брюксел. Друг влак, от района на Париж за Амстердам, също беше блокиран, а пътниците бяха евакуирани до най-близката гара, за да продължат за Брюксел. По жп линиите температурите са с 10-15 градуса по-високи от тази на въздуха поради нагряването и излъчването на топлина от релсите и камъка. Друг проблем е опасността от пожари край линиите, тъй като огънят може да лумне от една искра при движението на влаковете.", "date": "2019.07.25", "title": "Спират влакове заради невиждани жеги в Европа"}
{"url": "https://standartnews.com/svyat/20-godini-zatvor-za-kitayka-osinovila-118-detsa-397917.html", "text": "54-годишната Ли Йенся е призната за виновна в съда в провинция Хъбей за изнудване, измама, фалшификация и смущаване на обществения ред. Бившата собственичка на сиропиталище, която някога беше наричана Обичаща майка, беше глобена с 2,67 млн. юана (388 000 долара). Петнадесет съучастници, включително и нейният приятел, също бяха осъдени. Съдът установи, че Ли Йенся, известна също като Ли Лидзюен, е \"злоупотребила с влиянието на сиропиталището\". Нейният приятел Сю Ци е обвинен в нарушаване на обществения ред, изнудване, измама и умишлено нараняване. Той получи присъда от 12,5 години затвор и глоба от 1,2 милиона юана. Някои от останалите 14 съучастници получиха присъди до четири години. Ли за първи път влезе в медиите през 2006 г., след като стана известно, че приема десетки деца в родния си град Вуан, малко градче в провинция Хъбей. Тя каза пред медиите, че била омъжена, но се развела. Бившият ѝ съпруг продал сина им на трафикант на хора за 7000 юана. Тя успяла да си върне сина и тогава решила, че иска да се опита да помогне на други деца. През годините тя натрупва значително благосъстояние и става една от най-богатите жени в Хъбей. Тя осиновила десетки други деца и отворила сиропиталище. През 2017 г. броят на децата достига 118. Именно през тази година правителството получава информация от членове на обществеността, които ги предупреждават за подозрителни дейности. През май 2018 г. полицията установи, че Ли има повече от 20 милиона юана и 20 000 долара в банковите си сметки и притежава луксозни автомобили като „Ленд Роувър“ и „Мерцедес Бенц“. Беше открито, че от 2011 г. тя се занимава с незаконни дейности. Беше установено, че 54-годишната жена е спечелила пари под претекст за изграждане на \"Село на любов\" за приютените деца.", "date": "2019.07.25", "title": "20 години затвор за китайка, осиновила 118 деца"}
{"url": "https://standartnews.com/svyat/premiert-na-velikobritaniya-naznachi-brat-si-za-ministr-397886.html", "text": "Новият британски премиер Борис Джонсън назначи по-малкия си брат Джо Джонсън, бивш заместник-министър на транспорта, на поста заместник-министър на бизнеса, енергетиката и индустриалната стратегия, информира РИА Новости. В сряда Борис Джонсън стана премиер на Великобритания и вече успя да направи най-мащабната промяна в състава на правителството в съвременната британска история, без да прехвърля властта от една партия на друга.", "date": "2019.07.25", "title": "Борис Джонсън назначи брат си за министър"}
{"url": "https://standartnews.com/svyat/gazt-po-turski-potok-trgva-do-kraya-na-godinata-397883.html", "text": "Стратегическият проект \"Турски поток\" е почти готов и се очаква до края на годината да започне да доставя природен газ от Русия на турския пазар, съобщава в. \"Сабах\" Приключили са 90 на сто от всички строителни работи на терминала за приемане от турската страна в Къйъкьой, където руският газ ще бъде прехвърлен през Черно море до Турция. \"Съоръженията на сушата в Русия са на 99% завършени, като и двата офшорни тръбопровода, свързващи двата бряга, са напълно готови. Строителството на офшорния сегмент на тръбопровода е завършено за рекордно кратко време, което е забележително постижение за такъв технически предизвикателен проект”, каза заместник-председателят на управителния комитет на \"Газпром\", основната компания-партньор на проекта, и главен изпълнителен директор на проектната компания \"Турски поток\". Проектът се състои от две тръби през Черно море, първата от които ще обслужва Турция с капацитет от 15,75 милиарда кубически метра, а втората линия ще обслужва Европа, припомня TrafficNews. Всяка от тръбите е с дължина 930 км. и лежи на морското дъно на дълбочина, достигаща до 2200 м.", "date": "2019.07.25", "title": "Газът по \"Турски поток\" тръгва до края на годината"}
{"url": "https://standartnews.com/svyat/ostavki-i-novi-naznacheniya-v-kabineta-na-dzhonsn-397856.html", "text": "Оставки на министри и назначения на нови титуляри на постовете дойдоха часове след встъпването в длъжност на новия британски премиер Борис Джонсън. Министрите на финансите, правосъдието, отбраната и външните работи на Великобритания подадоха оставки. Решението беше взето преди  Борис Джонсън да поеме управлението на Обединеното кралство. Британският министър на отбраната Пени Мордънт обяви, че подава оставка и че няма да е част от правителството на Борис Джонсън, но му обеща своята подкрепа като депутат, предаде Ройтерс. Британският министър на финансите Филип Хамънд е изпратил до вече бившия премиер Тереза Мей молба за оставка. Той съобщи това в своя профил в „Туитър”. Още на 21 юли Хамънд заяви, че ще напусне поста си още преди смяната на премиера, защото не иска да бъде уволнен от новия лидер на управляващата Консервативна партия Борис Джонсън, когато той стане премиер. Причината е, че Хамънд е против излизането на Великобритания от Евросъюза без споразумение за Брекзит, докато Джонсън не изключва подобен сценарий. Оставка подаде и правосъдният министър Дейвид Гок. Молбата, която той изпрати до Тереза Мей, е публикувана на неговия профил в „Туитър”. „Имайки предвид политическата линия на Борис Джонсън, предвиждаща излизането от ЕС до 31 октомври каквото и да стане, не искам да бъда член на неговото правителство. Убеден съм, че най-ефективно ще се боря срещу Брекзит без сделка като редови депутат в Камарата на общините“, се казва в съобщението. Досегашният външен министър Джереми Хънт  бе опонент на Борис в надпреварата за лидерския пост на британските консерватори. Хънт подаде оставка, като каза, че Джонсън му предложил друга роля, но той искал да бъде външен министър и предпочел да отклони офертата. Своите оставки подадоха и министърът на бизнеса Грег Кларк, който е известен с проевропейските си позиции, и министърът на международната търговия Лиъм Фокс. На поста на Саджид Джавид начело на вътрешното министерство бе назначена Прити Пател. Тя беше министър на международното развитие в правителството на Мей, но подаде оставка заради серия от срещи с представители на ръководството на Израел, които не бяха съгласувани с бившия вече премиер. Сега тя се завръща на политическата сцена с новото назначение. Стивън Баркли си остава министър по въпросите за Брекзит. Първите назначения потвърждават желанието на Джонсън да се обгради от евроскептици, но също така и да даде повече възможности на жените и на хората, произхождащи от етническите малцинства. Рааб и Баркли са евроскептици, а Пател и Джавид са съответно от индийски и от пакистански произход.", "date": "2019.07.25", "title": "Оставки и нови назначения в кабинета на Джонсън"}
{"url": "https://standartnews.com/svyat/vrshchat-smrtnoto-nakazanie-v-sashch-397908.html", "text": "В четвъртък главният прокурор и министър на правосъдието на САЩ Уилям Бар обяви, че федералното правителство ще възстанови прилагането на смъртно наказание след 16-годишно прекъсване. Предстои да бъдат насрочени дати за екзекуция на петима души, осъдени за убийство, предават AFP и агенция \"Фокус\". Новината идва след призива на президента Доналд Тръмп за по-строги наказания при сериозните престъпления, като Бар е бил инициаторът на решението, взето от Федералното бюро за затворите, което е приело това действия. Екзекуциите ще се извършват чрез инжекции. „Министерството на правосъдието защитава върховенството на закона – ние сме длъжни пред жертвите и техните семейства да изпълним наказанията, наложени от нашите съдилища“, каза Бар в рамките на изявление", "date": "2019.07.25", "title": "Връщат смъртното наказание в САЩ"}
{"url": "https://standartnews.com/svyat/pochina-prezidentt-na-tunis-397890.html", "text": "На 92-годишна възраст почина президентът на Тунис Бежи Каид Есебси, предаде БТА. Той бе първият демократично избран президент на страната, припомня Асошиейтед прес. Вчера държавният глава е бил откаран по спешност във военна болница, където е бил приет в интензивно отделение. Това беше второто му постъпване в болница за около месец. В края на юни той беше приет отново по спешност в интензивно отделение, след като се почувствал много зле. Беше изписан на 1 юли. Тази сутрин синът на Есебси - Хадеф, предупреди, че нещата с баща му не вървят на добре. Есебси е починал в 09,25 ч. по Гринуич. Бежи Каид Есебси беше избран на президентския пост в края на 2014 г. Мандатът му изтичаше тази година и той беше казал, че няма да се бори за преизбиране, съобщава БНР Президентски избори в Тунис ще има през ноември. Това ще бъдат третите избори след Арабската пролет, довела до свалянето от власт през 2011 г. на дългогодишния диктатор Зин ал Абиди Бен Али. Есебси бе адвокат по образование. Още след Арабската пролет през 2011 г. той беше назначен за временен министър-председател и по негово време се проведоха първите демократични избори в историята на страната през октомври 2011 година. Той е бил също министър на вътрешните работи, на отбраната и на външните работи по времето на първия тунизийски президент Хабиб Бургиба, после е бил и председател на парламента в периода 1990-1991 г. по времето на Бен Али. Още преди да бъде избран за президент през 2014 г., Есебси беше подложен на критики за напредналата си възраст. На критиците тогава той отвърна, че „младостта не е гражданско състояние, а състояние на духа“ и изтъкна, че е „в добро здраве“, припомня Франс прес.", "date": "2019.07.25", "title": "Почина президентът на Тунис"}
{"url": "https://standartnews.com/svyat/es-otkhvrli-meratsite-na-bodzho-za-nova-sdelka-397921.html", "text": "Искането на новоизбрания британски премиер Борис Джонсън за сключването на нова сделка за Брекзит е неприемливо. Това се казва в писмо на главния преговарящ на ЕС по Брекзит Мишел Барние, адресирано до европейските дипломати. В него Барние определя като неприемлива идеята на Джонсън за изключването от новата сделка за Брекзит на така наречения бекстоп /режима на оставане на Северна Ирландия в състава на митническия съюз на ЕС и единния европейски пазар след настъпването на преходния период на Брекзит/.„Вариантът с отсъствието на сделка никога няма да бъде избор на ЕС, но всички ние трябва да бъдем готови за всички сценарии“ заявява Барние.", "date": "2019.07.25", "title": "ЕС отхвърли мераците на БоДжо за нова сделка"}
