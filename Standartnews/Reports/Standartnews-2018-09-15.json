{"url": "http://standartnews.com/lyubopitno/nayneveroyatnite_ezera_v_sveta_-375749.html", "text": "Природата е способна на какво ли не! Има толкова всепоглъщащи гледки, че застанеш ли пред тях, трудно поемаш дъх. Предлагаме ви кратка фоторазходка из някои от най-красивите езера в света. Лагуната Колорадо - В зависимост от температурата езерото придобива различен цвят. Езерото е сладководно със средна дълбочина около 35 м. Кратерните езера в Келимуту в Индонезия са впечатляващ природен феномен. Езерото Ngakoro - намира се в Нова Зеландия и е със светло зелен цвят. Петцветното езеро в Китай. Цветът му се променя от жълто до тъмно зелено, но през по-голяма част от времето водата е елмазено-синя на цвят. Розовото езеро \"Хилиър\" в Австралия. Сред местнит", "date": "2018.09.14", "title": "Най-невероятните езера в света"}
{"url": "http://standartnews.com/biznes/bnb_puska_chastichno_pozlatena_moneta_s_lika_na_tsar_ivan_asen_ii-375763.html", "text": "От 17 септември 2018 г. Българската народна банка пуска в обращение сребърна възпоменателна монета с нанесено частично позлатяване „Цар Иван Асен II\" от серията „Средновековни български владетели\". Цената на монетата е 78 (седемдесет и осем) лева. Монетата ще се продава в Българската народна банка – на две каси на пл. „Княз Александър I\" № 1 и на четири каси в Касов център на БНБ на ул. „Михаил Тенев\" № 10, както и в офиси и клонове на Първа инвестиционна банка АД, Райфайзенбанк (България) EАД и Тексим Банк АД. В периода от 17 септември до 19 септември 2018 г., включително, всеки клиент (физическо или юридическо лице) ще може да закупи от Българската народна банка до 2 броя монети, след което възпоменателната монета „Цар Иван Асен II\" ще се продава без ограничения.", "date": "2018.09.14", "title": "БНБ пуска частично позлатена монета с лика на цар Иван Асен II"}
{"url": "http://standartnews.com/sport/sofiya_kandidatstva_za_zimni_mladezhki_olimpiyski_igri-375756.html", "text": "София ще кандидатства за домакин на Зимните младежки олимпийски игри през 2024 г. Това стана ясно след разговора на президента на Международния олимпийски комитет (МОК) Томас Бах с премиера Бойко Борисов и министъра на младежта и спорта Красен Кралев в Министерски съвет. Официалната среща между Кралев и Бах продължи в Министерство на младежта и спорта (ММС), на която присъстваха председателят на Българския олимпийски комитет (БОК) Стефка Костадинова, генералният секретар на БОК Белчо Горанов и зам.-председателите Йорданка Благоева, Валентин Йорданов, Красимир Инински и Любомир Ганев. „Това, което правите, е невероятно. В момента в България се провеждат три Световни първенства в олимпийски спортове, което мисля, че е олимпийски рекорд. За една година в Германия организирахме 11 световни шампионата по олимпийски спортове, но нямам спомен три от тях да са били по едно и също време. Това ми дава повод да Ви окуража да минете на следващо ниво и да  кандидатствате за домакин на Зимни олимпийски игри\", заяви Бах. Премиерът Борисов коментира, че ще се чувства по-уверен в успешното ни домакинство, ако първо организираме Зимни младежки олимпийски игри и възложи на министър Кралев да подготвят кандидатурата на София за домакин на игрите през 2024 г., заедно със Стефка Костадинова и експерти от МОК. Първите консултации с МОК относно кандидатурата на България ще бъде обсъдена от министър Кралев и Стефка Костадинова в рамките на Летните олимпийски младежки игри в Буенос Айрес през октомври. Най-влиятелният човек в световния спорт сподели, че е изключително доволен от сътрудничеството си с Красен Кралев като член на Управителния съвет на WADA и подчерта, че българският министър умее да балансира между интересите на различните правителства така, както премиерът Бойко Борисов балансира между държавите на Балканите. Томас Бах посочи, че в лицето на Стефка Костадинова и министър Кралев България има изключителни посланици пред света. Министър Кралев изтъкна, че доверието, което получава България, е в резултат на целенасочената работата на правителството и лично на Бойко Борисов. „Премиерът Борисов е спортна натура и помага изключително много на българския спорт. От 2009 година у нас се изградиха множество съоръжения, което ни позволява да домакинстваме на първенства от най-висок ранг. Горди сме, че отзивите, които получаваме за организацията на световните първенства до момента, са отлични\", каза Кралев. По време на срещата в ММС Красен Кралев връчи на Томас Бах най-високото държавно отличие в областта на спорта „Венец на победителя\". Германецът е първият чужденец, който получава почетния знак, учреден през 2015 г. по инициатива на министър Кралев и с който се награждават заслужили спортисти, треньори, ръководители и личности с голям принос за развитието на българския спорт. Томас Бах получи официално и званието \"Доктор хонорис кауза\" на Националната спортна академия.", "date": "2018.09.14", "title": "София кандидатства за зимни младежки олимпийски игри"}
{"url": "http://standartnews.com/biznes/knsb_iska_da_se_vavede_neoblagaem_minimum_raven_na_minimalnata_rabotna_zaplata-375754.html", "text": "КНСБ предлага промяна на сегашната данъчна система в България - въвеждане на необлагаем минимум, равен на минималната работна заплата, която е установена за страната. Това каза президентът на синдиката Пламен Димитров на научна конференция \"10 години плосък данък в България\", организирана от фондация \"Фридрих Еберт\" и КНСБ. С въвеждането на необлагаем минимум ще бъдат освободени от данък нискодоходните групи и техният разполагаем месечен доход ще нарасне. Според синдиката целият допълнителен разполагаем доход ще бъде изразходван за потребление, което ще има ефект както за икономическия растеж, така и за приходите в бюджета под формата на ДДС. КНСБ смята, че тази мярка е в унисон с конкретни препоръки на ЕК към България за намаляване на неравенствата и борбата със сивата икономика. Пламен Димитров посочи, че неравенствата в България нарастват в условията на плосък данък - България е единствената страна с коефициент на Джини по-висок от 40 процента. Структурата на депозитите също доказва това - при общо 9,7 млн. депозити към юни 2018 г. , 6,1 млн. от тях са на стойност до 1000 лева. В 66 страни от общо 143, за които статистиката предоставя информация в цял свят, съществува необлагаем минимум. Общо 11 икономики в Европа имат необлагаем минимум, който е равен на МРЗ, но в същото време други 14 страни от ЕС прилагат някаква форма на необлагаема основа. Единствените държави в ЕС, които нямат необлагаема основа, са България, Унгария и Хърватия. Конфедерацията иска още данъчната основа за хора с доходи, по-високи от установената минимална работна заплата,  да се определя след приспадане на минималната работна заплата и остатъкът да бъде облаган с данъчна ставка от 10 процента. По този начин се предлага не напълно премахване на плоския данък, а занижаване на неговата тежест върху хората от всички доходни групи. Синдикатът настоява още за повишаване на максималния осигурителен доход от 2600 на 3000 лева на първо време, тъй като той е замразен доста години, а работните заплати и икономиката не спират да се развиват. КНСБ иска след нарастването му, след това да има постепенно увеличаване на неговата стойност до 10 пъти установената минимална работна заплата в страната. Емпиричните данни, с които разполага статистиката, позволяват да се твърди, че при въвеждането на тези промени ще бъде осигурен допълнителен годишен доход на всеки работещ в размер средно на 672 лева в зависимост от конкретната заплата, каза Пламен Димитров. Според проучването на КНСБ и фондация \"Фридрих Еберт\" за десетте години средният ръст на приходите от данъка върху доходите на физическите лица (ДДФЛ) е 7.97 на сто, но преди кризата е бил около 15 на сто, а около и след кризата е едва 0.9 на сто. Ситуацията е подобна и при ръста на приходите от всички данъци - преди кризата средният ръст е 15.3 процента , докато след кризата е 3.33 на сто . За целия период средният ръст е 8.57 на сто. Преди кризата средният дял на данъчните приходи в бюджета е бил 21.37 на сто от БВП, докато след 2008 г. той е 20.4 на сто, което от КНСБ отчитат като намаление, макар и минимално. Приходите от ДДС растат по-бързо от БВП. КНСБ обяснява това с аргумента, че все повече средства се изземват по косвен път от нискодоходните групи с цел преразпределение през публични политики. Осигурителната тежест се прехвърля към домакинствата и е в посока облекчаване на бизнеса, смятат от синдиката. Делът на осигурителните вноски за сметка на домакинствата в общия дял на всички нетни осигурителни вноски нараства и достига от 20.4 на сто през 2000 г. до 39.80 на сто към края на 2016 г. В същото време делът на осигурителните вноски, които работодателят прави като дял от общите такива, намалява през годините и достига до 60.2 на сто общ дял при 79.6 на сто през 2000 година.", "date": "2018.09.14", "title": "КНСБ иска да се въведе необлагаем минимум, равен на минималната работна заплата"}
{"url": "http://standartnews.com/biznes/bivshiyat_premier_kostov_prizova_za_promyana_na_danachnata_sistema-375760.html", "text": "Бившият премиер Иван Костов призова за промяна на данъчната система в България. Според него сегашното неадекватно и недобро данъчно облагане е причина за много вредни процеси в държавата. Плоските преки данъци са една от основните причини за укриване на доходите, каза директорът на Центъра за анализи и управление на рискове към НБУ Иван Костов на научна конференция \"10 години плосък данък в България\", организирана от КНСБ и фондация \"Фридрих Еберт\". Костов посочи, че за работодателя е по-изгодно да получава ниско облагане и лични доходи, и от тях да заплаща нерегистрирани доходи на заетите, защото по този начин избягва заплащането на всички предвидени по закон осигурителни вноски в размер на 32,7 процента. Според него това ще е невъзможно, ако се приеме прогресивна скала и се облага с 32 процента максималната печалба. Ако тя се облага с толкова, ако доходите на работодателя се облагат, както беше до 2001 година - с прогресивна скала до 38 процента, работодателят няма да има никаква сметка да изтегля от фирмата парите като личен доход и да ги плаща нелегално на хората, допълни Иван Костов. Той препоръчва да се възстанови данъчноосигурителната система от реформата преди 2001 година, но по думите му това е очевидно неизпълнима препоръка при сегашните предпочитания на българските избиратели. Тогава доходите бяха с необлагаем минимум, нямаше необлагаем минимум за печалбата на предприятията, имаше прогресивна скала, която пречеше да има тези заобикаляния на данъчните и осигурителните вноски, допълни бившият премиер. По думите на Костов в сегашната икономическа обстановка, когато произведеният брутен вътрешен продукт е с около 3,5 пъти по-голям от тогавашния, държавата трябва да предвиди и данъчни облекчения за реинвестирани в капиталообразуване печалби. В противен случай няма да се стимулира натрупването на капитал и създаването на работни места, допълни Костов. Експертът анализира, че в момента вън от съмнение е, че облагането на брутните трудови договори с данъци и осигурителни вноски не е пропорционално. Костов отбеляза, че колкото повече растат над максималния осигурителен доход доходите на облаганото лице, толкова повече делът на данъчните и осигурителни вноски клони към десет процента. Общото облагане на хората с високи доходи клони към десет на сто, а на тези с работна заплата под максималния осигурителен доход, данъчната и осигурителната тежест е 42,7 процента, каза Иван Костов. По думите му всичко това означава, че хората с високи доходи не са ангажирани с контрола на изпълнението на функциите на българската държава. При приблизително едно и също натоварване на БВП с данъци и осигурителни вноски - 29,9 на сто през 2001 година и 30 процента през 2017, приходите от облагането с данък доходи физически лица и здравноосигурителни вноски са с много по-малък дял от общите данъчни и осигурителни приходи - през 2001 година те са 44 на сто, докато през 2015 те са 38, 9 на сто от общите, което е за сметка на увеличаването на приходите от ДДС, допълни Костов. Според него този намален дял е причина за други съществени рискове в управлението на бюджета - извършват се големи преразпределителни процеси между приходите от косвени данъци и разходите, които прави бюджетът като трансфера към НОИ. Тук е и причината за износа на евтин труд от страната, допълни Костов. Според бившия премиер в България действат и други негативни фактори, които произтичат от недофинансирането на поетите от държавата жизненоважни за обществото функции. Той очерта кои са тези основни функции - в сферата на сигурността, където мнозина доплащат, особено фирми за своята сигурност, на образованието, където родителите плащат допълнителни уроци, в здравеопазването, където всички доплащаме за здравна услуга.", "date": "2018.09.14", "title": "Бившият премиер Костов призова за промяна на данъчната система"}
{"url": "http://standartnews.com/svyat/za_parvi_pat_sauditska_aviokompaniya_zapochva_da_nabira_zheni_za_vtori_piloti-375746.html", "text": "Саудитската авиокомпания Флайнас (Flynas) започна кампания за набиране на саудитки за втори пилоти и стюардеси, първи такъв случай в ултраконсервативното кралство, предаде Франс прес. Съобщението идва няколко месеца, след като през юни бе отменена забраната за жени да шофират, която съществуваше от десетилетия в страната. Нискотарифната авиокомпания е получила близо 1000 кандидатури от саудитки за длъжността втори пилот по-малко от 24 часа след публикуването на обявите. \"Флайнас иска да даде повече власт на саудитките и да ги насърчи да играят по-важна роля в преобразяването на кралството. Жените са от основно значение за успеха на компанията ни\", се казва в изявление на Флайнас. По-рано тази седмица друга нискотарифна саудитска авиокомпания, Флайадиъл (Flyadeal), също пусна обяви за набиране на жени, но само за стюардеси. В Саудитска Арабия няма закон, който да забранява на саудитките да работят във въздушния транспорт, но повечето стюардеси на местните компании досега бяха чужденки, предимно филипинки. Саудитска Арабия обаче остава една от най-ограничаващите жените страни в света. Саудитките са длъжни да получат разрешение от най-близкия си мъжки роднина - съпруг, баща, брат или дори син - за неща като пътуване или сключване на брак, отбелязва АФП.", "date": "2018.09.14", "title": "За първи път: Саудитска авиокомпания започва да набира жени за втори пилоти"}
{"url": "http://standartnews.com/balgariya/krib_kam_borisov_ne_zhertvayte_manolev-375766.html", "text": "КРИБ призова на управленски позиции в държавата да бъдат избирани експерти с нужните опит и образование. А управляващите да не се поддават на натиск от съмнителни кръгове и групи. Повод за позицията на работодателската организация е решението на зам.-министъра на икономиката Александър Манолев да оттегли номинацията си за поста министър на транспорта. Той направи това, за да спре атаките от страна на кръга \"Капитал\" - дългогодишен бенефициент на средства от империята на Джордж Сосос. \"Бихме желали да изразим нашата подкрепа за действащия заместник-министър на икономиката г-н Александър Манолев. В досегашната ни съвместна работа с него в качеството му на заместник-министър на икономиката имаме постигнати много добри резултати, които се дължат на изключителната му експертна подготовка, включително и в елитни европейски учебни заведения, познанията му на европейския и световен опит и отзивчивостта му в работата с бизнеса, който представляваме. Убедени сме, че той ще бъде много добър министър на транспорта, информационните технологии и съобщенията, предвид на всичко, изложено по-горе. Затова не считаме, че трябва да се подавате на натиск от съмнителни кръгове и групи, които нямат нищо общо с индустрията, а даже напротив – някои дори имат устойчив тренд в миналото, свързан с фалити и безвъзвратни загуби на позиции както у нас, така и в чужбина. Както поемането на политическа отговорност е важен елемент от политиката, така и отстояването на политическите приоритети трябва да бъдат основна част от инструментариума на всяка голяма и уважавана партия\".", "date": "2018.09.14", "title": "КРИБ към Борисов: Не жертвайте Манолев"}
{"url": "http://standartnews.com/biznes/shefat_na_agentsiyata_po_gorite_podade_ostavka-375757.html", "text": "Директорът на Изпълнителната агенция по горите Григор Гогов подава оставка по негова молба във връзка с получени сигнали за конфликт на интереси.  Това става независимо, че те са проверени от Инспектората на Министерството на земеделието, храните и горите и няма открити нарушения. Въпреки това сигналите бяха изпратени и до компетентния орган – КПКОНПИ (Комисията за противодействие на корупцията и отнемане на незаконно придобитото имущество). Има съмнение, че лица от семейството на Гогов са участвали в обществена поръчка за доставката на коловете, върху които е монтирана оградата на сухопътната ни граница с Румъния като превантивна мярка срещу навлизането на африканска чума по свинете.", "date": "2018.09.14", "title": "Шефът на агенцията по горите подаде оставка"}
{"url": "http://standartnews.com/biznes/byudzhetat_shte_zagubi_mezhdu_miliard_i_dva_ako_se_vavede_iskaniyat_ot_knsb_neoblagaem_minimum-375764.html", "text": "Финансовият министър Владислав Горанов не смята, че сега е времето за премахване на плоския данък, но е готов да участва в експертен дебат по темата. Горанов изрази позицията си по време на конференция \"10 години плосък данък в България\", организирана от КНСБ и фондация \"Фридрих Еберт\". Той припомни, че в коалиционното споразумение на сегашното управление е предпоставено тази тема да не се разглежда. По думите на Горанов има достатъчно време за дебат до следващите избори. Финансовият министър отбеляза, че няма достатъчно убедителна теза, че въвеждането на прогресивно облагане ще реши проблемите с неравенството, но може да се предположи, че част от проблема с неравенството идва от пропорционалното облагане. Ако идеята е да борим само неравенството и да заменим сегашното пропорционално с ново прогресивно облагане, в рамките на същия фискален резултат, безспорно средната класа ще повиши това, което отделя за бюджета, каза Горанов. По думите му, ако искаме да запазим приблизително сегашните нива на облагане, въвеждайки само необлагаем минимум, бюджетът ще загуби по различни оценки между милиард и два. Дискусията не трябва да е в посока дали да се премахне плоския данък, а как да се премахне, коментира Горанов. Той отбеляза, че изчисленията на КНСБ и на фондация \"Фридрих Еберт\" развиват сметката от гледна точка на един човек, а трябва да се разгледа как една промяна ще окаже влияние върху целия фискален модел и върху средните доходи, върху доходите не само на тези, които работят на минимална заплата. Според Горанов на политическо ниво проблемът на промяната на модела е, че той ще засегне много повече хора в увеличаване на тяхната данъчна тежест, отколкото ще освободи. Ако предложим една прогресивна скала и я наложим към сегашните доходи и подоходни групи, и ако трябва да запазим размера на приходите в бюджета, то на всички хора, които в момента са активни, облагането ще достигне поне до 15 процента, допълни министърът. По-големият проблем на плоския данък е, че той трудно може без някакво сериозно преразпределение и вътрешни сътресения, да бъде премахнат, възстановявайки прогресивно облагане. Ако приемем, че няма да падат приходите в бюджета и ако приемем, че няма да увеличаваме данъците на средната класа, уравнението изглежда почти нерешимо, каза Горанов и допълни, че не защитава плоския данък, но смята, че всичко трябва да бъде дебатирано. \"Готови сме да участваме в този дебат, осъзнавайки че сегашната коалиция е сбор от различни доктрини, особено тази част от нея, която разчита на по-популисткото говорене\", посочи Владислав Горанов и припомни, че коалиционното споразумение е да не се променят данъците и това е правилна за момента политическа позиция. Големият въпрос е трябва ли неравенствата да бъдат решавани през данъците - възможно е, но и самата ЕК казва, че пребалансирането към косвено облагане, дава предпоставки за ускоряване на икономическия растеж и това е препоръка към държавите -членки, каза Горанов. Ако се помисли за въвеждане на различни стимули като елементи на семейно подоходно облагане, то този дебат трябва да е в рамките на друго ниво на данъка, коментира Горанов.", "date": "2018.09.14", "title": "Бюджетът ще загуби между милиард и два, ако се въведе исканият от КНСБ необлагаем минимум"}
{"url": "http://standartnews.com/svyat/do_chasove_uraganat_florans_udrya_iztochnoto_amerikansko_kraybrezhie-375737.html", "text": "До няколко часа ураганът „Флорънс\" ще удари източното американско крайбрежие. Приближаването му е съпътствано от силен вятър и поройни дъждове, които вече доведоха до тежки наводнения, счупени дървета и прекъснато електричество на много места през изминалата нощ. Въпреки това Националният център на ураганите понижи бурята от втора до първа степен и се очаква силата на „Флорънс\" още да отслабне. Ураганът връхлита континента с вятър със скорост 165 километра в час. Над 1000 полета от и до летищата в района са отменени. Междувременно от българското посолство във Вашингтон призоваха сънародниците ни зад граница да се информират постоянно за ситуацията и при нужда да се свържат с тях.", "date": "2018.09.14", "title": "До часове ураганът „Флорънс” удря източното американско крайбрежие"}
{"url": "http://standartnews.com/svyat/poreditsa_eksplozii_i_pozhari_do_bostan_desetki_sa_raneni-375739.html", "text": "Най-малко един човек е загинал, а 12 са ранени след поредица от експлозии и пожари в няколко градчета северно от Бостън в щата Масачузетс. Според местните власти причината е пробив на газопровод заради повишено налягане. Жителите на населените места са приканени да се евакуират. Щатската полиция съобщи, че най-малко 39 пожара са избухнали в градчетата Лорънс, Андовър и Северен Андовър, които се намират на около 40 км северно от Бостън. Общото им население е близо 150 хиляди души.", "date": "2018.09.14", "title": "Поредица експлозии и пожари до Бостън, десетки са ранени"}
{"url": "http://standartnews.com/svyat/siriets_ubi_balgarska_prostitutka_v_germaniya-375745.html", "text": "Откриха труп на 35-годишна българска проститутка в немския град Хам, пише немското издание \"Велт\". Аутопсията на тялото е показала, че жената е била убита, казват от полицията. Заподозрян по случая е бежанец на 24 години от Сирия. Сириецът е бил арестуван в сряда вечерта на жп гарата в Хам. \"Заподозреният не е направил самопризнания до този момент\", каза Феликс Гийзенреген - прокурор на Дортмунд. Все още не е изяснен и предполагаемият мотив за убийството. Трупът на българката е намерен на улица в края на града, която се използва за сборен пункт на проститутките. Убитата жена преди това е живяла в Холандия.", "date": "2018.09.14", "title": "Сириец уби българска проститутка в Германия"}
{"url": "http://standartnews.com/balgariya/zemedelskoto_ministerstvo_predlaga_kompensatsiya_za_stopanite_zaklali_prasetata_si-375762.html", "text": "Стопаните с регистрирани домашни прасета да получат парично обезщетение, ако заколят животните си. Това е една от мерките срещу африканската чума по свинете, които земеделското министерство ще предложи следващата сряда на заседание на правителството. Подготвят се и законодателни промени, съобщи министърът на земеделието Румен Порожанов след заседание на Централния епизоотичен съвет. Все още не е ясно какъв ще е размерът на компенсацията, каза Порожанов: \"Имаме обща визия, но няма да споменавам числа в момента. Искаме да погледнем като цяло възможностите. Това ще го коментираме с финансовия министър. В конкретния случай не говорим за някакви огромни числа. Ние не можем да стимулираме по някакъв начин и незаконни животни, защото нито по Закона за ветеринарно-медицинската дейност, нито по регламент можем да предявяваме подобни разходи. Това, което ще внесем като предложение на следващото заседание на Министерския съвет, е стимулиране на усвояването на животните в 20-километрова зона – говоря за домашен двор животни-свине, 20-километрова зона около индустриалните ферми, така че да стимулираме тези, които са законни, да бъдат стимулирани\", поясни той. Собствениците на нерегистрирани животни ще бъдат глобявани: \"Основното, за което ще предприемем действия, е укрепването на биосигурността, прилагането на Закона за ветеринарно-медицинската дейност стриктно, така че там, където не се изпълняват изискванията както от индустриалните ферми, така и от частните дворове, той да бъде приложен\", допълни Порожанов. Готвят се и промени в два закона. У нас вече има огнища на африканска чума по свинете в пограничните зони с Румъния, съобщи по-рано земеделският министър Румен Порожанов. По време на Централния епизоотичен съвет Порожанов уточни, че в северната ни съседка засегнати от заразата са 12 области. На срещата в Министерския съвет се обсъждаха мерки срещу пренасянето на зараза от африканска чума по свинете и чума по дребните преживни животни. На нея присъстваха и министрите на финансите, на вътрешните работи и на икономиката, както и вицепремиерът Томислав Дончев и изпълнителният директор на Агенцията по безопасност на храните Дамян Илиев.", "date": "2018.09.14", "title": "Земеделското министерство предлага компенсация за стопаните, заклали прасетата си"}
{"url": "http://standartnews.com/balgariya/halil_letifov_dosega_gledahme_nestabilnost_v_malkata_koalitsiya_no_sega_ya_ima_i_pri_gerb-375742.html", "text": "Знам много малко за Александър Манолев – това, което беше изложено в медиите. Нямахме удоволствието да се запознаем с него. От медиите видях, че той оттегля своята кандидатура. Причините – приемам, че са такива, каквито той съобщи. Така председателят на транспортната комисия в Народното събрание Халил Летифов от ДПС коментира оттеглянето на номинирания за транспортен министър Александър Манолев в ефира на предаването „Денят на живо\" по Канал 3. \"Това е поредният сигнал, който трябва да тълкуваме дали е на принципа проба-грешка или има нещо по-дълбоко\", каза още той. Тази нестабилност, която виждаме в коалицията, ние сме заклеймили тази форма на коалиционност като грешна. Тя не дава резултат, генерира нестабилност. Докато досега гледахме нестабилност в малкия коалиционен партньор и техните скандали, сега виждаме, че подобна нестабилност има и в големия коалиционен партньор – ГЕРБ., заяви зам.-председателят на парламентарната група на ДПС. „За да се случи нещо положително, трябва програма за ускорено развитие. Ударихме 10-годишно дъно в инвестициите, факт е че не се случи увеличението на пенсиите, на дъното в ЕС сме по заплати.\", коментира депутатът. Кой даде тон на езика на омразата в Народното събрание? Не го ли даде малкият партньор в управлението? Това е заразно, констатира той. „Ксенофобията тръгна от политиците, не от обществото\", категоричен бе Летифов. . Г-н Доган не се занимава от 2013 година с политика и не виждаме конфликт на интереси. Ние се информирахме от Търговския регистър, коментира той сделката, при която Ахмед Доган е закупил част от акциите в ТЕЦ „Варна\". \"Освен всичките проблеми в Министерство на транспорта, трябва да отчетем и че е свършено много. Оперативна програма „Транспорт\" в момента е най-добре работещата програма в България. Това трябва да продължи\", категоричен бе Халил Летифов.", "date": "2018.09.14", "title": "Халил Летифов: Досега гледахме нестабилност в малката коалиция, но сега я има и при ГЕРБ"}
{"url": "http://standartnews.com/balgariya/spetsprokuraturata_otnovo_v_deystvie__eto_koy_e_na_pritsel-375750.html", "text": "Специализираната прокуратура извършва следствени действия срещу организирана престъпна група, занимаваща се с незаконно производство на цигари и пране на пари. Рано тази сутрин Специализираната прокуратура започна извършването на претърсвания и изземвания в офиси на дружества в гр. София, стопанисващи заведенията „Везувий\" и „Сръбски ресторант Бест\", обиски на лица и разпити на свидетели на територията на гр. София, с цел задържане на ръководните нива на организираната престъпна група. На 24.08.2018 г. Окръжна прокуратура - Пловдив привлече като обвиняеми 23 лица за държане на акцизни стоки без бандерол – цигари. Лицата бяха установени в четири незаконно работещи фабрики на територията на страната – в гр. Дупница, в гр. Горна Оряховица и в гр. Тутракан. Общото количество на акцизните стоки без бандерол, които са били установени и иззети тогава е 42 тона тютюн на стойност близо 7 млн. лева, както и 190 000 кутии цигари от различни марки, на стойност 1 млн. и 500 хил. лева, съобщиха от прокуратурата. Иззети бяха всички машини и съоръжения от четирите фабрики за производство на крайния продукт – цигарите, обслужващата ги техника – мотокари, агрегати, климатични системи, охладители и др. Иззети бяха още 11 тежкотоварни автомобила, превозвали суровината за производство на цигарите и готовата продукция, която е била открита в тях, както и над 10 леки автомобила, свързани с производството и държането на акцизните стоки без бандерол и други веществени доказателства. Установено бе, че всяка една от фабриките за незаконни цигари е произвеждала средно около 100 000 кутии на ден. Към настоящия момент две от задържаните лица са с мярка за неотклонение „задържане под стража\", а четири лица са с мярка „домашен арест\". В хода на разследването на Окръжната прокуратура в Пловдив са събрани доказателства за това, че откритите четири фабрики на територията на страната се ръководят от лица, които не са били сред задържаните първоначално от прокуратурата в Пловдив и че производството на цигари без бандерол се осъществява от организирана престъпна група.", "date": "2018.09.14", "title": "Спецпрокуратурата отново в действие - ето кой е на прицел"}
{"url": "http://standartnews.com/balgariya/shte_stanat_li_predpaznite_kolanite_v_avtobusite_zadalzhitelni-375741.html", "text": "Ще станат ли предпазните коланите в автобусите задължителни? Това ще трябва да решат днес депутатите в пленарната зала. Причината за предложената промяна е трагедията край Своге, при която загинаха 17 души. Според експерти нямало да има толкова много жертви, ако пътниците в автобуса имали колани.", "date": "2018.09.14", "title": "Ще станат ли предпазните коланите в автобусите задължителни?"}
{"url": "http://standartnews.com/balgariya/ezikovata_gimnaziya_v_plovdiv_oshte_e_stroitelna_ploshtadka-375744.html", "text": "Езиковата гимназия в Пловдив ще започне новата учебна година като строителна площадка. Фирмата, която била наета за цялостен ремонт на сградата, внезапно спряла работа и оттогава от общината не успяват да открият собственика й. Спечелената поръчка е на стойност над 1 милион лева. Ремонтът на гимназията започнал през април. За изпълнител на проекта е избрана пазарджишката фирма „Термикс ЕС\". Преди години същата фирма е правила ремонти на детски градини в Пловдив, но без да извърши всичките дейности по проект. „Когато беше избрана предупредих заместник-кмета Кацарски, но получих уверението, че тя е голяма, сериозна фирма и всичко ще бъде наред\", обясни Николай Радев, директор на Езиковата гимназия в Пловдив. Стойността на поръчката за ремонта на училището е над 1 млн. лева.  Той включва цялостно външно саниране, подмяна на дограмите на общежитията, ремонт на покрива и обновяване на отоплителната система. „Доколкото разбрах от Община Пловдив, тъй като за съжаление ние нямаме тези възможности за комуникация, за упражняване на контрол, самият собственик на фирмата е заявил, че не може да продължи и е напуснал изобщо договора\", обясни Радев. В Община Пловдив знаят, че преди години фирмата не е изпълнила коректно договора си за ремонта на детските заведения в града. „Ние нямаме ефективни действия, които да отстранят фирмата след като има решение на съда, че тази фирма печели поръчката. Законът за обществените поръчки е предвидил такива възможности, в които при такава ситуация да бъде стартирана нова поръчка, която да бъде във възможно най-кратки срокове, избор на изпълнител, подписване на договор и довършване на обекта\", обясни инж. Димитър Кацарски, зам.-кмет „Общинска собственост, устройство на територията, строителство и инвестиции\". До момента фирмата е направила около една пета от ремонта. Останалите 80% от дейностите ще бъдат дадени на нова фирма чрез директно възлагане или бърза обществена поръчка. Документално обаче договорът с пазарджишката фирма „ТермиксЕС\" не е прекратен, защото от общината не могат да открият нейния собственик. Нашите опити също останаха без успех. От училището уверяват, че първият учебен ден ще започне нормално, въпреки недовършените ремонти.", "date": "2018.09.14", "title": "Езиковата гимназия в Пловдив още е строителна площадка"}
{"url": "http://standartnews.com/balgariya/polezni_ili_vredni_sa_mlechnite_produkti-375747.html", "text": "Три порции млечни продукти дневно - мляко, сирене, масло или сметана, намаляват опасността от сърдечносъдови заболявания, установиха канадски учени, цитирани от в. \"Дейли мейл\". От години лекарите съветват да се избягват пълномаслените млечни продукти, защото съдържат много наситени мазнини и повишават холестерола, а той предразполага към сърдечносъдови заболявания. Канадските учени обаче установиха, че тези, които консумират по три порции дневно, почти два пъти по-рядко страдат от сърдечносъдови заболявания и инфаркт в сравнение с пренебрегващите тези храни. Една порция е равна на чаша прясно или кисело мляко, 15 гр сирене или кашкавал, или лъжица масло. Млечните продукти имат много полезни съставки - калций, калий, магнезий, вит. К1 и К2, пробиотици в киселото мляко, които са важни за здравословното хранене. Затова учените от университета \"Макмастър\" в Онтарио решили да проверят каква е връзката между консумацията им и хроничните заболявания. Те работили с данни от изследването PURE, обхванало 136 000 души от 21 държави и проследило въздействието на околната среда, обществото и биологията върху затлъстяването и хронични здравословни проблеми, като сърдечносъдови заболявания, диабет, рак. Участниците били на възраст от 35 до 70 години. Те били разделени в четири групи - неконсумиращи млечни продукти, с по-малко от една порция дневно, с една -две порции и с повече от две порции дневно. Резултатите след девет години показали, че хората със средно три порции млечни продукти дневно са с по-малко сърдечносъдови заболявания в сравнение с групата без млечни продукти. Освен това залагащите на пълномаслените храни били с най-добри показатели.", "date": "2018.09.14", "title": "Полезни или вредни са млечните продукти?"}
{"url": "http://standartnews.com/balgariya/den_na_traur_v_pavlikeni_zaradi_zaginalite_pri_katastrofa_futbolisti-375740.html", "text": "В Павликени е ден на траур заради футболистите, които загинаха в катастрофа в четвъртък. Тежкият инцидент стана на пътя Плевен – Русе, в района на село Горна Студена. Мъжете, които са от отбора в Павликени, се прибирали от футболен мач. На знак „Стоп\" шофьорът на автомобила не спрял и пресякъл пътя на тир. След тежкия удар колата била смачкана до неузнаваемост и се наложило екипи на пожарната да режат ламарините, за да извадят жертвите. Жертвите са Димитър Кушев, Генчо Стефанов, Георги Вълчев и Ивелин Ивов. Отивали на мач от аматьорската футболна лига между Павликени и Козловец. Всяко едно от момчетата е имало месторабота. Футболът е бил извън трудовите им задължения, заяви кметът на Павликени Емануил Манолов. Той добави, че ще изчакат резултатите от разследването, но човекът, който може най-добре да обясни какво е станало, е шофьорът на камиона. \"Това кръстовище е известно като кръстовище на смъртта. Там често стават катастрофи\", каза Монолов. Най-младият от футболистите - Ивелин Ивов е шофирал автомобила. Той е бил част от отбора от 2 месеца. \"Случилото се е тежко за целия град, не само лично за мен като треньор. Благодарен съм, че всички са съпричастни\", каза треньорът на отбора.", "date": "2018.09.14", "title": "Ден на траур в Павликени заради загиналите при катастрофа футболисти"}
{"url": "http://standartnews.com/balgariya/bezplatni_pregledi_za_aktivni_i_pasivni_pushachi_zapochvat_v_sofiya-375743.html", "text": "От днес възобновяват безплатните прегледи за пушачи и пасивни пушачи в София. Инициативата е съвместна на Столичната община и на сдружение „Национална асоциация за профилактика на белодробни болести\". Есенната профилактична кампания стартира днес. Прегледите ще продължат два пъти месечно до края на годината. През септември те ще се проведат на 14-и и на 28-и, от 8.00 до 13.00 часа, в двора на Втора многопрофилна болница в София. Лечебницата предоставя специален апарат за целите на кампанията. За улеснение на желаещите, записването може да се направи на телефон 070010126 от 10.00 до 16.00 часа. Интересът към кампанията е много голям. През май и юни 185 души са се възползвали от възможността да проверят белодробното си здраве. При 56 от тях е била установена хронична обструктивна белодробна болест. Петима пациенти директно са изпратени за болнично лечение. Останалите 51 са били насочени към пулмологични кабинети за провеждане на инхалаторно лечение на хроничното им заболяване. При трима е бил установен белодробен карцином и те са били насочени към лечение. Хроничната обструктивна белодробна болест, известна още като болестта на пушачите, вече е на трето място в света по причиняване на смърт.", "date": "2018.09.14", "title": "Безплатни прегледи за активни и пасивни пушачи започват в София"}
{"url": "http://standartnews.com/balgariya/avtobusite_veche_zadalzhitelno_shte_imat_kolani_i_videoregistratori-375758.html", "text": "Парламентът задължи автобусите да бъдат оборудвани с колани за пътниците и с устройство за мобилно видеонаблюдение. Депутатите приеха на второ четене промени в Закона за пътищата, с които се изменя Законът за автомобилните превози. Текстовете бяха приети със 79 гласа \"за\" и 20 въздържали се. Изискването за оборудване с колани влиза в сила в деветмесечен срок от обнародването на промените, а за видеорегистраторите - в 18-месечен срок. Изискването за обезопасителни колани няма да се прилага за моторни превозни средства при специализиран превоз по маршрути с еднопосочна дължина до 30 км. Превозвач, който допусне извършване на превоз на пътници с моторно превозно средство, което не е оборудвано с обезопасителни колани и с видеонаблюдение, ще се наказва с глоба или имуществена санкция от 3000 лева, а глобата за водача ще е 500 лева. Към момента българското законодателство предвижда санкция от 50 лева за пътник, който не е поставил колан, припомниха вносителите на промените от ГЕРБ. Редът за оборудване с обезопасителни колани на моторните превозни средства от категории М2 и М3, клас В, клас II и клас III, които не са оборудвани фабрично с такива, ще се определи с наредба. Дискусия в пленарна зала предизвика колко да бъде гратисният период, в който превозвачите да оборудват автобусите си с колани за пътниците. Първоначално предложеният срок беше шест месеца, от ДПС поискаха 12 месеца, а накрая по предложение на ГЕРБ беше прието да бъде девет месеца, за да се изготви съответната наредба. Станислав Иванов /ГЕРБ/ изчисли, че около 1000 автобуса ще се наложи да бъдат изпитани. Той посочи, че след 2006 г. всички автобуси в ЕС трябва да бъдат оборудвани с колани според европейски регламент. Иванов отбеляза още, че през 1999 г. в Германия се въвежда закон, че всички автобуси трябва да са оборудвани с колани, а по-голямата част от автопарка у нас е от Германия. Относно изключението за специализирания превоз, той уточни, че учениците и децата задължително ще се превозват с колани, всички останали до 30 км имат право да не ползват колани. Георги Свиленски /\"БСП за България\"/ отбеляза, че самото транспортно министерство няма данни колко са автобусите без колани. Според него текстовете не работят, технически било невъзможно да се поставят допълнително колани. Приемаме текст, който не 6 месеца, 60 месеца да му дадете срок за действие, няма как да се случи, коментира той. Според Свиленски трябва да бъде направена промяна в Закона за движение по пътищата и да се задължат всички автобуси да бъдат с колани, за да бъдат регистрирани. Халил Летифов /ДПС/ също предупреди за пропуски в предложените промени, които ще излязат при тяхното прилагане, но въпреки това подкрепи изискването за коланите, за да се спаси човешки живот. Той отбеляза, че и двата автобуса - при катастрофата край Своге и на АМ \"Тракия\", са били оборудвани с колани, но попита кой следи дали са поставени. Летифов постави въпроса и кога ще излезе наредбата за изискванията към видеорегистраторите в автобусите, за да не остане съмнението, че това е лобистки текст за една специална система за видеонаблюдение.", "date": "2018.09.14", "title": "Автобусите вече задължително ще имат колани и видеорегистратори"}
{"url": "http://standartnews.com/balgariya/naznachen_e_nov_direktor_na_izpalnitelnata_agentsiya_po_transplantatsiya-375761.html", "text": "Д-р Михаил Христов е новият директор на Изпълнителната агенция по трансплантация (ИАТ), съобщават от министерството на здравеопазването. Д-р Христов е магистър по медицина, с придобита специалност „Ортопедия и травматология\". През годините е бил директор на Градска многопрофилна болница – Варна, началник отдел в НЗОК, ръководил е и Регионалния център по здравеопазване – София. Д-р Михаил Христов е заемал позициите на главен инспектор в ИА „Медицински одит\" и държавен инспектор в Изпълнителната агенция по трансплантация. През 2017 г. е оглавявал Изпълнителна агенция „Медицински одит\", като през същата година е бил и председател на Надзорния съвет на НЗОК. Последно е заемал поста управител на МБАЛ „Уни Хоспитал\".", "date": "2018.09.14", "title": "Назначен е нов директор на Изпълнителната агенция по трансплантация"}
{"url": "http://standartnews.com/balgariya/ne_hlyabat_a_birata_vdahnovila_proizvodstvoto_na_zarneni_kulturi-375748.html", "text": "Американски учени откриха доказателства, че хората са започнали да варят бира преди 13 000 години, няколко хилядолетия преди началото на зърнопроизводството в Близкия изток, съобщи ЮПИ. Откритието подкрепя теорията, че бирата, а не хлябът, е вдъхновила най-ранните зърнопроизводители. Учените не са открили следи от бира, а характерни растителни останки върху камъни, използвани за смилане на храни в пещера, в която натуфианци са погребвали мъртвите си близо до днешна Хайфа. \"Не търсехме следи от алкохол по камъните, а само искахме да разберем какви растения са яли хората\", каза Ли Лиу от Станфордския университет. Лиу и колегите ѝ мислят, че натуфианците са потапяли зърна пшеница и ечемик във вода и след това са ги изсушавали. Така са получавали малц. Изсушен, малцът може да се използва по-късно. За да сварят бира, те са стривали малца и са го загрявали във вода. След това сместа е оставяна да ферментира, подпомагана от диви дрожди във въздуха. Когато учените възпроизвели древната пивоварна техника в лаборатория, получили гранули скорбяла като намерените в пещерата. Това са най-старите данни за произвеждан от човека алкохол в света. Натуфианците са варили и пиели бира за погребалните си церемонии и ритуали.", "date": "2018.09.14", "title": "Не хлябът, а бирата вдъхновила производството на зърнени култури"}
{"url": "http://standartnews.com/balgariya/ataka_i_volya_sa_protiv_sanktsii_na_evrosayuza_sreshtu_ungariya-375753.html", "text": "Депутати от \"Атака\" и \"Воля\" искат премиерът Бойко Борисов да изрази в Съвета на Европейския съюз (ЕС) позиция на България против санкциите срещу Унгария. Това каза в пленарна зала председателят на Парламентарната група на Обединените патриоти Волен Сидеров в декларация. Проекторешението е предложено от 11 депутати от двете формации. Народните представители, вгледани в някои наши кухненски проблеми, понякога пропускаме големите събития в света, заяви Сидеров и допълни, че пропускат едни много сериозни раздвижвания в европейското пространство, които са тенденция, а именно големия сблъсък между консервативното и либералното виждане. Според Сидеров този сблъсък вече взима характер на репресия към отделни държави, в случая Унгария. Според Сидеров Виктор Орбан е пример за държавите от Източна Европа, показал е как в рамките на ЕС и НАТО може да има по-гъвкава политика, по-добра грижа за собствения си народ, да защити традиционните ценности, да спре мигрантската вълна, да ограничи влиянието в Унгария на организации, които имат за цел да разпадат националната идентичност. Тези действия предизвикаха съпротивление в брюкселските висши кръгове, каза Сидеров и допълни, че вече има сериозни течения за промяна на мисленето на тези елити. Алиансите в ЕП вече не изразяват обществените мнения, смята Сидеров. Видяхме как в големи държави като Франция, Италия, Германия общественото мнение се променя в посока консерватизъм, в посока на традиционни ценности, в посока на това, което наричат национализъм, тази мръсна дума, посочи той. По думите му нещо в света се променя, и то към по-добро. Глобализмът доведе до това, че Европа започна да се пита каква е точно и този въпрос си задават все повече европейци, смята Сидеров. Да не би да идва времето на несистемните партии и виждания в Европа - нека се замислим за това и да се променяме заедно със световната промяна, каза Волен Сидеров. Нека бъдем в час с тези промени и да продължим тази политика, която показаха евродепутатите от ГЕРБ, каза той. Искам да поздравя искрено евродепутатите на ГЕРБ, които гласуваха против санкциите срещу Унгария, въпреки че част от ЕНП взе позиция да бъде наказана Унгария, каза още Сидеров. Лидерът на \"Атака\" поздрави всички с Кръстовден, а на депутатите пожела \"здрав разум и народополезна дейност\".", "date": "2018.09.14", "title": "Атака и Воля са против санкции на Евросъюза срещу Унгария"}
{"url": "http://standartnews.com/balgariya/elektronnite_vinetki_v_sila_ot_1_yanuari_tolsistemata__ot_16_avgust_dogodina-375755.html", "text": "Електронните винетки влизат в сила от 1 януари, а тол-системата - от 16 август догодина, реши парламентът. Депутатите приеха окончателно на второ четене промени в Закона за пътищата. Електронната система за събиране на пътни такси ще се оперира и поддържа от Агенция \"Пътна инфраструктура\". Превозните средства с обща технически допустима максимална маса над 3,5 тона (тол) ще заплащат тол-такси за ползване на платената пътна мрежа на база на изминатото разстояние, а леките автомобили с максимална маса до или равна на 3,5 тона ще закупуват електронна винетка за определено време, която ще има валидност от деня, посочен като начална дата при заплащането им. Считано от 31 януари 2019 г. всички видове хартиени винетни стикери за всички категории пътни превозни средства загубват валидност. Собствениците или ползвателите на пътно превозно средство, закупили хартиен винетен стикер, чиято валидност изтича след 1 януари 2019 г., следва да заявят неговото конвертиране в електронна винетка в срок от 15 декември 2018 г. до 31 януари 2019 г., за да запазят правото си да ползват платената пътна мрежа до изтичане на първоначалния срок на валидност на хартиения винетен стикер. До 15 август 2019 г. включително тежкотоварните автомобили, автобусите и другите пътни превозни средства с обща технически допустима маса над 3,5 тона ще заплащат винетна такса - месечна, седмична или дневна винетка. От 16 август догодина за преминаване по платената пътна мрежа от тежкотоварни автомобили, автобуси и превозни средства с маса над 3,5 тона ще се събират само тол-такси.", "date": "2018.09.14", "title": "Електронните винетки в сила от 1 януари, тол-системата - от 16 август догодина"}
{"url": "http://standartnews.com/balgariya/nyama_zadarzhani_litsa_sled_spetsaktsiyata_v_sofiyski_restoranti_tazi_sutrin-375765.html", "text": "Към момента няма задържани лица. Съгласно НПК собствениците и хората, които ползват имота трябва да присъстват до приключване на претърсването. Това съобщи зам.-главният прокурор Иван Гешев за акцията на Специализираната прокуратура в София от тази сутрин, при която бяха претърсени два столични ресторанта. „След приключването на претърсванията наблюдаващите прокурори ще извършат анализ за кои от тях са събрани доказателства и за кои не\", посочи той. „Към края на деня евентуално някои лица ще бъдат привлечени към наказателна отговорност\", обясни Иван Гешев и допълни, че има и вариант някои от тях да бъдат задържани за 24 часа по Закона за МВР. „От вторник предприехме действия за събиране на доказателства за ръководните нива на организираната престъпна група\", обяви зам.-главният прокурор. „До този момент към наказателна отговорност са привлечени лица, които работници и шофьори. Това са хора от по-ниските нива в производството на цигари\", коментира Гешев. „От сутринта се провеждат действия по разследване, основно претърсвания и обиски на домашни адреси, офиси и ресторанти\", посочи той и уточни, че обиските продължават, а анализите ще бъдат готови до края на вечерта. Имаме информация, че в ресторантите може да има вещи и книжа в интерес на разследването. Проверяваме дали финансовият ресурс от незаконните фабрики за цигари е „изпиран\" през ресторантите, каза още Гешев. „Вероятно ресторантите са част от легалния бизнес на хората, които проверяваме. Теоретично е нормално, когато човек генерира определен финансов ресурс от незаконна дейност, той да бъде „изпран\" и вложен в нещо\", коментира той. „За акцията в София имахме информация за около 20 адреса. В хода на работата излязоха други адреси на територията на Сливница и област Перник. Какво ще се намери там, ще е ясно към края на деня\", каза още Иван Гешев. Според мен незаконните фабрики за цигари в Дупница, Горна Оряховица и Тутракан генерират поне 10 млн. лева на месец, пресметнал Иван Гешев. „Събираме доказателства от кога са работили и колко цигари са произвеждали\", посочи той. „Към момента няма данни лица по случая да са напуснали страната\", коментира Гешев. Той уточни, че собствениците на Сръбския ресторант „Бест\" не са присъствали на акцията. „Няма да цитирам имена, докато няма привлечени към наказателна отговорност\", обяви зам.-главният прокурор. „Доказателствата ни са, че определени лица са организирали производството, занимавали са се с пласмента и са получавали финансов ресурс от фабриките за цигари\", заяви Гешев. Попитан има ли връзка спецкацията в София с тази срещу Миньо Стайков в Карнобат той поясни: „Официална връзка няма. Това е на ниво доказателства, на ниво оперативни данни няма да коментирам. На ниво доказателства връзка няма\". „Колегите от МВР- Пловдив са придобили информация за лица, свързани с пране на пари. Тръгнали са по тази линия и са стигнали до фабрики в цялата страна. Сигнализирали са Окръжна прокуратура- Пловдив. Към онзи момент не са били налице доказателства за организирана престъпна група\", обясни Иван Гешев. „Разговаряхме колегиално, анализирахме ситуацията и направихме съответната организация за ангажиране на наказателна отговорност на реалните собственици на фабриките\", каза още той.", "date": "2018.09.14", "title": "Няма задържани лица след спецакцията в софийски ресторанти тази сутрин"}
{"url": "http://standartnews.com/balgariya/prezident_i_premier_zaedno_reshili_koy_shte_rakovodi_delegatsiyata_za_sesiyata_na_oon-375759.html", "text": "Кой ще ръководи българската делегация за сесията на Общото събрание на ООН било договорено между кабинетите на президента и премиера. Това увери медиите в парламента вицепремиерът и външен министър Екатерина Захариева. Тази година това ще е премиерът Бойко Борисов. Според правилата на ООН е възможно страната да се представлява от държавен или правителствен ръководител или от министъра на външните работи, те могат и да се ротират в зависимост от темите, добави тя. Така че по думите й с оглед на българското европредседателство, глобалните теми, преценката е била, че е добре тази година министър-председателят да представлява страната ни в ООН. В никакъв случай не говорим за някакви спекулации, които се чуват, подчерта Захариева. И добави, че миналата година делегацията е водена от държавния глава. Президентът Радев знае за това, посочи външният министър. Имало е писма между двата кабинета, среща между кабинетите на президента и на премиера. По принцип, смята вицепремиерът, комуникацията винаги, ако има някакъв проблем, би трябвало да се подобрява. Аз мисля, че комуникация между институциите има, сигурно винаги има какво да се подобрява, но това е двустранен процес, не може само да е от страна на премиер към президент например, би трябвало да е в двете посоки, коментира Екатерина Захариева.", "date": "2018.09.14", "title": "Президент и премиер заедно решили кой ще ръководи делегацията за сесията на ООН"}
{"url": "http://standartnews.com/balgariya/rumen_radev_podpisva_ukaza_za_osvobozhdavaneto_na_mladen_marinov-375738.html", "text": "Очаква се днес президентът Румен Радев да подпише указа за освобождаване на главния секретар на МВР Младен Маринов, който на практика блокира вчера освобождаването на министрите на вътрешните работи, на транспорта и на регионалното развитие. Оставките на тримата министри бяха записани като основна точка в дневния ред на парламента и на тяхно място трябваше да бъдат одобрени наследниците им. Заради неподписания указ обаче рокадата във вътрешното министерство беше блокирана, а това спря и останалите две назначения. Междувременно номинираният за поста в министерството на транспорта се оттегли. От администрацията на президента обясниха, че Конституцията не предвижда срок за подписване на указа и че не може да се очаква от държавния глава да взима кадрови решения под натиск. Румен Радев се прибира днес от посещение в чужбина.", "date": "2018.09.14", "title": "Румен Радев подписва указа за освобождаването на Младен Маринов"}
{"url": "http://standartnews.com/balgariya/topal_i_slanchev_petak-375736.html", "text": "Лятото се изнизва, есента е на прага ни - сутринта на връх Мусала температурата бе нула градуса, денят се смали до 13 часа и 22 минути. В предпоследния летен петък на 2018 г. времето ще е слънчево с временни увеличения на облачността, но валежи са малко вероятни. Ще духа слаб до умерен вятър от север-северозапад. Максималните температури ще бъдат между 25° и 30°. По Черноморието ще има променлива облачност, без съществени валежи. Ще духа слаб до умерен предимно северен вятър. Максимални температури на въздуха: 24-28°. Температурата на морската вода е 24-26°. Вълнението на морето постепенно ще отслабва до 2-3 бала. В планините ще преобладава слънчево време с временни увеличения на облачността, но съществени валежи не се очакват. Ще духа слаб до умерен север-северозападен вятър. Максимална температура на височина 1200 метра около 19°, на 2000 метра – около 12°. Атмосферното налягане е и ще се задържи близко до средното за септември.", "date": "2018.09.14", "title": "Топъл и слънчев петък"}
{"url": "http://standartnews.com/balgariya/chudesata_na_svetiya_krast-375733.html", "text": "  Светата православна църква извършва поклонение на светия Кръст Господен четири пъти през годината: на третата неделя от Великия пост, наречена Кръстопоклонна, на Велики петък, на 1 август и на 14 септември. Празникът Въздвижение на светия и животворящ Кръст Господен е установен във връзка със следните събития в историята на Христовата църква: 1. Чудесното явяване на св. Кръст на император Константин Велики; 2. Намирането на светия Кръст на Голгота; 3. Връщането на животворящия Кръст от персийски плен. В началото на IV век няколко съуправители разделили територията на Римската империя. Максентий управлявал Италия със столицата Рим. Той бил жесток тиранин. Римляните потърсили помощ срещу него от Константин, под чиято власт се намирали земите на днешните държави Англия, Франция и Испания. През октомври 312 г. Константин потеглил с войските си към Рим. Той чувствал, че му е нужна помощ от небето. Обхванат от тревога, не знаел как да се моли. И Бог му помогнал с чудно видение. Константин видял на небето сияещ кръст и над него надпис: \"С това ще победиш\"! През нощта Сам Господ Иисус Христос се явил насън на Константин и му заповядал да направи знаме, подобно на кръста, и да начертае кръст на щитовете и шлемовете на войниците. Константин изпълнил заповедта. Повикал войници християни и ги запитал какво значат тези видения. Те му отговорили, че Иисус Христос е Единородният Син на истинския Бог, че е слязъл на земята да спаси човеците и че кръстът е знак за победа над смъртта и символ на безсмъртие. Оттогава Константин започнал да почита истинския Бог. Със силата на Кръста той освободил Рим, а тиранинът Максентий се удавил в Тибър. Константин разбрал, че победата му е дадена от Господа. Затова, когато по-късно му издигнали статуя, заповядал да поставят в ръката й копие във вид на кръст и да напишат думи: \"С това знаме освободих този град от игото на тиранина\". Константин приел християнската вяра, а майка му - царица Елена, била вече християнка. Св. Елена отишла в Палестина, за да види страната, гдето живял и страдал Спасителят. Езичници и евреи, от омраза към християните,  били затрупали с пръст пещерата на Гроба Господен и поставили над нея идолско капище. Изображения на езически богове били дигнати и над Голгота, и над Витлеемската пещера. Св. Елена заповядала да разрушат капището, да съборят идолите и да разкопаят пещерата на светия Гроб. Близо до нея Константин изградил храм в чест на Христовото Възкресение. Църкви били издигнати също на Елеонската планина, над Витлеемската пещера. Св. Елена пожелала да открие самия Кръст, на който бил разпънат Спасителят. След дълги издирвания били намерени трите кръста, зарити в земята. Но как да узнае кой е бил на Спасителя? Кръстовете били допрени до болна жена. Щом се допрял до нея Христовият кръст, тя оздравяла. Умрял човек, когото носели към гробището, възкръснал. Тези чудеса разрешили всички съмнения. Архиепископ Макарий въздигнал високо кръста, та целият народ да го види и да му се поклони. Християните се покланяли ниско и възклицавали: \"Господи, помилуй!\" Множество езичници и юдеи повярвали в Христа. Това станало в 326 г. Св. Елена взела със себе си в дар за своя син част от светия Кръст и намерените при него гвоздеи, които някога са били забити в ръцете и нозете на Богочовека. Останалата част от Кръста, сложена в сребърен ковчег, се пазела в йерусалимския храм \"Възкресение Христово\". В 614 г. персийският цар Хозрой превзел Йерусалим, разрушил църквите и отнесъл  всички скъпоценности. Между задигнатите светини бил и животворящият Господен Кръст. 14 г. по-късно император Ираклий възвърнал светинята в Йерусалим. Християните, начело с Йерусалимския патриарх Захарий, с палмови клонки в ръце излезли на Елеонската планина да посрещнат светия Кръст. Императорът бил облечен в разкошни царски дрехи. Като се приближил до Йерусалим, той поискал да носи сам Кръста. Но когато трябвало да мине през портите на Голгота, Кръстът бил задържан от невидима божествена сила. Патриарх Захарий видял ангел Господен на портите, който му казал: \"Не тъй нашият Господ е носел тук тоя Кръст, както вие го носите!\" След като патриархът му казал, императорът веднага облякъл прости дрехи. С непокрита глава и бос, внесъл в църквата Кръста Господен. Патриархът го поставил на предишното му място за радост и утеха на целия християнски свят.", "date": "2018.09.14", "title": "Чудесата на Светия кръст"}
