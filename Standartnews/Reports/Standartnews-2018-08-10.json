{"url": "http://standartnews.com/lyubopitno/huawei_shte_predlaga_bezplatna_diagnostika_na_ustroystvata_si-374604.html", "text": "Всички собственици на устройства с марката Huawei в България вече ще могат безплатно да проверяват тяхното състоянието. Това става възможно в рамките на инициативата Smart Friday, която китайският производител на смартфони официално стартира у нас този петък, 10 август, съобщава economic.bg. Желаещите да диагностицират своите Huawei устройства могат да направят това всеки петък в Центъра за обслужване на клиенти на компанията на ул. Леге N6. Проверки се извършват както на гаранционни, така и на такива с вече изтекла гаранция. Ако диагностиката установи проблем – негаранционните устройства получават 10% отстъпка от цената на ремонт, а гаранционните – напълно безплатен ремонт в рамките на гаранционните условия. На място в Центъра клиентите ще могат да получават и консултации и помощни услуги – да обсъдят оптимални идеи за използване на своето устройство, препоръка при избор на ново, архивиране на цялата информация от смартфона им на USB диск и други. Инициативата Smart Friday, както и цялостното обслужване, предлагано в Центъра за обслужване на клиенти на Huawei, e достъпна за всички потребители на марката, независимо от къде са закупили своето устройство – мобилен оператор или магазин за техника, в страната или чужбина.", "date": "2018.08.09", "title": "Huawei ще предлага безплатна диагностика на устройствата си"}
{"url": "http://standartnews.com/lyubopitno/zelenooka_krasavitsa_ot_sozopol_stana_mis_chernomorets_2018-374580.html", "text": "Зеленооката красавица Ралица Ненова бе единодушно избрана за носителка на титлата Мис Черноморец. 17- годишната дългокрака хубавица е родена и живее в Созопол, а лятото е любимият и сезон, като се отдава на гмуркане и сърфиране в морето. Нейни подгласнички станаха сестрите Олга и Ирина Лисенко от Украйна и Александра Загорчева. Раздадоха се и куп специални награди - лице на бижутерийния гигант \"ГОТО\" Лидия Пенева, лице на първокласното вино \"Verano azur\" Деница Владева, лице на домакините бийч бар \"Maison's\" Олга Лисенко, лице на Christian of Roma Яна Пенчева и др. След бурни аплодисменти в препълненото заведение Maison's на плаж Тополите в Черноморец, за лице на публиката бе избрана Александра Загорчева, лентата и бе връчена от оперната прима Весела Нейнски, която бе част от журито. Сред оценяващите бяха още лицензиантката на Мис България г-жа Ирина Папазова, Мисис България - Мариана Маринова, вице Мис България Йовита Георгиева, Кралица на Бургас Теодора Мудева, вице Мисис Бургас 2017 Ваня Димитрова, миналогодишната Мис Черноморец Неделина Маргенова и др. Момичетата получиха и подаръци от замъка Равадиново, от апарт хотел Атия резорт, Тонино Ламбургини, Christian of Roma , бийч бар Maison's, Verano azur, бански костюми Шугърфрии и от бутик Салма, с чийто тоалети дефилираха в последния тур. Още по-приповдигнато стана настроението на присъстващите в предпочитаното морско заведение Maison's , като на сцената излязоха новите музикални сензации Мея и Калина Енчева от Гласът на България.", "date": "2018.08.09", "title": "Зеленоока красавица от Созопол стана Мис Черноморец 2018"}
{"url": "http://standartnews.com/mneniya/shte_uspyavat_medii_koito_pechelyat_doverie-374596.html", "text": "Няколко пъти в различни изследвания се натъкваме на индиректни показатели, които сочат, че голяма част от обществото вече не се доверява на добрите стари източници на информация. И ако това не е особен проблем, защото светът се развива, значим проблем е фактът, че голяма част от тези хора явно са склонни да заменят добрите стари източници на информация с не толкова добри нови източници, конспиративни теории и хибридни влияния. С две думи - мнозина казват: \"Не им вярвам на тези, знам ги добре аз\". И за съжаление Това е един парадокс, в който заради недоверчивост се случва още по-голяма наивност. И това е тревожен симптом за медиите, защото ще трябва да си връщат доверието. Последният път, когато правихме изследване, се оказа, че  1/3 от запитаните в нашия сондаж казват: \" Да, в последната една  седмица съм срещал новина, която смятам за  фалшива или невярна\". Вярно, мнозинство от 2/3 каза: \"Не съм срещал такава\", ама 1 800 000 да кажат, че са попадали на фейк нюз миналата седмица означава, че те живеят със съзнанието, че това не само е възможно, но и вече е нормално. А подобна нагласа не говори добре за публичната среда въобще. Защото, колкото хората не вярват на медиите, толкова нямат вяра и на институциите. Това всъщност е големият проблем. А другият малък проблем, който виждаме е, че като че ли намаля в последните една - две години плурализмът на мненията в медийната среда. Струва ми се, че можеше да се чуе преди повече критика за властта, а честно казано, властта не бива да се пази от критика, защото тогава тя губи инстинкти и понякога прави грешки от самозабравяне. Ние видяхме няколко такива. Вероятно всички имаме прегрешение в това отношение. Длъжни сме мъничко да се ощипем и да се сепнем. В момента обществото като че ли отказа да плаща за информация, както наскоро отбеляза Андрей Райчев. Наскоро четох една статия в този дух на проникновения историк Ювал Ноа Харари. Когато мнозинството хора приемат, че няма нужда да плащат за информация, как тогава да се поддържа качествена медия ? Става все по-трудно. И тогава медията става зависима от финансиране, което я прави зависима - дали от държава, дали от бизнес. И веднага следва въпроса Това е голям проблем несъмнено и той става много важен в т. нар. обществени медии. Точно те би трябвало да имат функция на критик и на коректив. Но това пък става двойно по-трудно, защото те, бидейки някак си възприемани като държавни, още по-трудно проявяват този инстинкт. Проблемът с обезценяването на информацията не е само у нас, той е повсеместен в Западния свят. Където доказано се държи на свобода, плурализъм на мненията, отделяне на факта от коментара, прозрачност и публичност на финансирането и прочие неща, които ние издигаме в ранг на знамена. Сега мнозина казват, че вестниците май си отиват, но историята показва, че нищо не отмира. Усещането е, че носителите на информация стават все по-омнибусни, т.е. носят всичко - на едно и също устройство човек може и да чете текст, и да гледа подвижно изображение, и да слуша само реч. С други думи жанровете трудно ще се променят драстично, въпреки че все повече се налага краткостта, лесната смилаемост и бързината. Да, като че ли все повече неща са в джоба ни и телефонът ни отдавна е портал към мултимедийното, а не толкова просто телефон с добавка. В България вървим към надделяване на социалните медии и интернет. Все още телевизията някак си формира общественото мнение, но и тя самата във все по-голяма степен се влияе от социалните медии. А това е проблем, защото социалните медии са, все пак, приятелски кръгове. При това не бих казал, че са особено представителни за  различните региони на страната. Може много да се говори за фалшиви новини, но истината е, че това е просто обратната страна на демократизацията на медиите. Защото когато  всеки може да произвежда медийно съдържание и когато вездесъщият \"лайк\" господства (важно е не дали е вярно, а дали е хубаво), то тогава няма авторитет, който да ти каже:\" Чети това, защото е истина и си струва, а това - не е\". Е, като няма такъв авторитет, всеки може да пробута глупости. Тук обаче идва другият въпрос - ами добре, когато имаш ясни авторитети и йерархии, нима тогава сме сигурни, че са ни казали само истината? Аз не съм убеден. Даже в близкото минало и в нашата страна има доста примери как медиите са ползвани за пропаганда на една или друга идеология или на нейната практика. Т.е. не ни връхлита нищо ново, просто с улесняването на медийния достъп се улеснява и достъпът до лъжи. И понеже днес е рожденият ден на \"Стандарт\" мога да кажа, че вестникът очевидно се е нагърбил с трудната мисия да поддържа аналитично съдържание. А това му прави чест, защото е по-труден жанр. Защо ли ? Ами защото с навлизането на мрежовата комуникация все повече се цени бързината, краткостта, леснотата и евтиното. И това диктува едни стандарти, които са далеч от старомодните мои разбирания за качество, но може би това е новото нормално. В този смисъл пожеланието ми към екипа на \"Стандарт\" е да имате силите да предлагате това, което смятате за важно, въпреки че обстоятелствата налагат друго.", "date": "2018.08.09", "title": "Ще успяват медии, които печелят доверие"}
{"url": "http://standartnews.com/mneniya/nuzhna_e_natsionalna_programa_za_genetichni_izsledvaniya-374595.html", "text": "      - Категорично не приемам „реакции\", че „майките са виновни\". Вероятно значителна част от децата с увреждания имат генетична причина. В момента са известни над 7000 генетични болести, при които има унаследен дефект в ДНК. Всяка година у нас се очаква без превенция да бъдат родени от 3-5% (3000) деца с вродени аномалии – над 150 000 от общото население. Генетичните болести се проявяват най-често в детска възраст, независимо от условията на околната среда и начина на живот. Генетичните болести са 80% от групата на т. нар. „редки\" болести, които засягат 5-7% от общото население. Всички останали „чести, социално значими\" болести (рак, диабет, сърдечно съдови, Алцхаймер, Паркинсон, психиатрични и др.) са „генетични предразположения\" и се проявява само при наличието на допълнителни фактори, свързани с условията на околната среда, начина на живот и социалния статус. За по малко от 1% от генетичните болести има медикаменти, които могат да подобрят качеството на живот или да предотвратят тежките симптоми. Това лечение струва от 30 000 до над 600 000 лева годишно. Логично, на настоящия етап, единственият рационален подход е превенция и профилактика в рамките на национални програми. Тези генетични програми задължително включват осигурени: информиране (писмено и устно), консултация, генетичен скрининг за откриване на рисковите семейства, диагностика, генетична консултация, лечение (където е възможно), непрекъсната рехабилитация и грижи за всички болни и семействата. България е единствената страна в Европа, която от 2013 г. няма национална програма, няма задължителния контролен орган при провеждане на генетични изследвания, няма национален генетичен регистър и национална ДНК банка. Това неминуемо води до непосилни неконтролирани разходи на средства и създаване на безпокойство в хиляди семейства (над 300 000). С други думи, не семействата са „виновни\", че не са били информирани на време и не са им били предложени наличните и у нас съвременни възможности за изследване, за да вземат адекватни решения. Независимо, че няма в момента национална програма, от 1978 г. у нас са изследвани над 2,7 милиона новородени и успешно се лекуват над 500 за 3 тежки генетични болести ( в Европа – над 12, в САЩ над 100 болести). От 10 години на всички бременни се предлага безплатен  генетичен (биохимичен) скрининг за оценка на риска от синдром на Даун и други 4 чести хромозомни болести 11-19 седмица. Препоръчително е изследването да се проведе в 11-14 седмица, което означава, че това става в периода, в който бременността може да бъде прекъсната. В контролираните  университетски лаборатории годишно се изследват около 20 000 от общо 70 000 бременни. След дородова диагностика се предотватява раждането на 30 до 50 случая с Даун и още толкова с други генерични болести. Никой не знае колко бременни (вероятно около 5-8 000) се изследват в над 15 неконтролирани, и в редица случаи не надеждни, частни лаборатории. Крайно време е на рисковите бременни (около 3000 годишно) да се осигури възможност за провеждане на контролирани, кръвни ДНК тестове за оценка на риска от Даун (надеждност над 99,6%), вместо предлаганата им рискова, по-скъпа и силно стресираща процедура амниоцентеза (вземане на околоплодна течност) по клинична пътека с ненужен, мъчителен престой в болница. При амниоцинтезата жените престояват няколко дни в болница, което води до допълнителен стрес. А тестът е на приблизително същата стойност, но Здравната каса не го покрива. Неотдавна в \"Майчин дом\" бе открита нова лаборатория, с подкрепата на здравното министерство тя ще успее да отговори на този важен за бременните проблем. Но проблемът е друг - нужен е национален регистър за децата с подобни заболявания и национална програма за това как се финансира лечението им. В повечето страни обикновено средствата се отпускат, едва след като предварително са създадени механизмите за контрол. Само у нас сме на обратния принцип - първо ще отпуснем някакви пари, пък след това ще търсим кой ги е откраднал. За децата с увреждания трябва да бъде направена една цялостна програма - тя е свързана не само със социалното или здравното министерства, но и с образователното. - Около две трети от генетичните болести се проявяват по време на бременност, веднага след раждането или до 5-годишна възраст. Точната диагноза може да се постави само след генетично изследване. Голяма част от вродените аномалии (не всички са наследствени) могат да бъдат „разпознати\" по време на бременността чрез високо специализираното ултразвуково изследване „фетална морфология (анатомия)\". Тук отново възниква въпросът за програма, контрол, стандарти и акредитация. Болшинството от квалифицираните АГ-специалисти са в частни центрове. Освен Даун и над 400 други хромозомни болести, у нас е възможна  диагностика и превенция за над 1000 тежки генетични болести, за които има данни в семейната история и предварително е поставена генетична диагноза при наличен болен и/или родителите. В момента „Лаборатория по геномна диагностика\" към МУ София, разполага с възможност за едновременно изследване на 4813 гени за диагностика на над 3000 генетични болести. Друг е въпросът, че годишно от МЗ се осигуряват реактиви за не повече от 100 изследвания, които са далеч от реалните нужди и свършват за 3-4 месеца, а чакат стотици пациенти. Веднага трябва да се обърне внимание, че за да се постави генетична диагноза, която е задължително условие за ефективно управлението на болестта, е необходим преглед и консултация от квалифициран клиницист и/или клиничен генетик. Последните у нас са не повече от десетина. - Годишно за консултации към „Лаборатория по клинична генетика\" (бившата  Национална генетична лаборатория) на Майчин дом и „Лаборатория по геномна диагностика\" на МУ, се обръщат над 3000 семейства. Този поток непрекъснато се увеличава, най-вече благодарение на медиите. Към 1500 от семействата се обръщат към другите 5 университетски лаборатории в страната. - За разлика от редица западни страни и такива от Близкия изток, българските семейства - трудно, но вземат решение за прекъсване на бременността. В последните 40 години на мен не ми е известно българско семейство, при което е поставена дородова диагностика за тежка генетична болест, включително Даун, да вземе решение за раждане. Има норвежци и датчани, които дори се радват на детето с Даун, търсят начини да му осигурят условия за лечение. Но родителите у нас избират аборта. - Между 40 и 80 на сто е унаследяването на зависимостите, но до голяма степен тук всичко зависи от средата на живот и социалния статус. Може в теб да дреме подобно предразположение, но в крайна сметка да не се развие, ако водиш пълноценен начин на живот.", "date": "2018.08.09", "title": "Нужна е национална програма за генетични изследвания"}
{"url": "http://standartnews.com/biznes/ochakvat_poniska_zarnena_rekolta_tazi_godina-374570.html", "text": "По-ниска зърнена реколта се очаква в разгара на жътвената кампания тази година. По-ниските добиви обаче са съпроводени с по-високи цени на зърното на световните борсови пазари. Лошото време от последните седмици е намалило и качеството на пшеницата, съобщава Дарик. „Зърненият баланс е стабилен, има достатъчно пшеница и за потреблението в страната, и за износ\", коментира в интервю за радиото изпълнителният директор на Националната асоциация на зърнопроизводителите Ася Гочева. Анализаторите изчисляват обаче, че по-високите цени на пшеницата, както и промяната в цените на петрола и природния газ, могат да доведат и до поскъпване на хляба. По-ниска реколта от жътва 2018 се наблюдава не само у нас, но и в цяла Европа, обясни изпълнителният директор на Националната асоциация на зърнопроизводителите Ася Гочева: \"Жътвената кампания е почти приключила навсякъде в страната. Може би има около 1-2% площи, които все още не са ожънати. Тази жътвена кампания беше доста усложнена заради метеорологичните условия през последния месец и половина - с доста интензивни и продължителни наднормени валежи, които не позволиха земеделските стопани да приберат навреме реколтата си от пшеница, вследствие на което имахме влошаване и на качеството, освен това чисто техническо забавяне на изпълнение на агромероприятието\". По-високите цени ще се отразят по веригата от полето до масата. \"Имаме вече над 20% повишение на цената на пшеницата към днешна дата спрямо предходната година. Тя се движи от порядъка на 350 лева на тон хлебна пшеница, на пристанище. А фуражната пшеница, която е с по-ниско качество, се търгува на цена около 300-310 лева за тон. Ценовите нива са доста динамични, така че в дългосрочен план, ако продължим да наблюдаваме такава възходяща тенденция в ръста на цената на пшеницата, не можем да изключим възможността това да се отрази и на цената на хляба. Имайки предвид, че и от септември има очаквания за поскъпване на енергоносителите, които са също ценообразувател и детерминанта на себестойността на хляба, да не плашим хората, но можем да бъдем подготвени за едно евентуално покачване\", предупреди Гочева. Предстои и прибирането на реколтата от слънчоглед и рапица.", "date": "2018.08.09", "title": "Очакват по-ниска зърнена реколта тази година"}
{"url": "http://standartnews.com/biznes/80_hil_kompanii_na_ekspo_za_vnos_v_shanhay-374603.html", "text": "Повече от 160 хиляди купувачи от 80 хиляди местни и чуждестранни компании са се регистрирали за участие в първото Китайско международно ЕКСПО за внос (CIIE) до този вторник, съобщиха организаторите. Те добавят още, че са планирали да допуснат общо 150 хиляди, но регистрацията е надминала очакванията им, предава bulgarian.cri.cn По думите на отдела, занимаващ се с ЕСКПО-то, повече от 40 компании от страни като САЩ, Франция, Германия и Япония, вече са се записали и за второто издание на изложението предварително, за да си гарантират изложбени щандове. Град Шанхай е домакин на първото издание на изложението, което ще се проведе от 5 до 10 ноември. Над 130 държави и региона и повече от 2800 компании са потвърдили участието си в китайското ЕКСПО.", "date": "2018.08.09", "title": "80 хил. компании на ЕКСПО за внос в Шанхай"}
{"url": "http://standartnews.com/biznes/predlagat_zabrana_za_postavyane_na_palatki_i_havlii_varhu_dyuni_na_moreto-374587.html", "text": "Забрана за опъване на палатки и поставяне на хавлии и чадъри върху дюни по Черноморието се предлага в проект за промени в Закона за устройството на черноморското крайбрежие, изготвен от Министерството на туризма, пише Дневник. Поправките са публикувани тази сряда (8 август 2018 г.) в Портала за обществени консултации на Министерски съвет, а становища на граждани и заинтересовани страни могат да се изпращат до 7 септември – в срок от 30 дни. Поставянето на плажни принадлежности и палатки се забранява върху подвижни бели дюни, неподвижни дюни с тревна растителност (сиви дюни) и облесени дюни, попадащи в границите на зона \"А\", зона \"Б\" или в урбанизираните територии на населените места след границите на зона \"А\", се уточнява в новата алинея на в чл. 17 на сега действащата нормативна уредба. С измененията се забранява също и преминаването, паркирането и престоя на пътни превозни средства, ремаркета и полуремаркета. Това на практика значи и забрана за каравани върху пясъчните дюни. Изключение се прави само в случаи на аварийно-спасителна дейност на територията на морския плаж. Рестрикциите изключват случаите на разрешено строителство, когато с влязъл в сила подробен устройствен план е предвидено изграждане на: обекти с национално значение; подземни линейни обекти на техническата инфраструктура, когато няма друга техническа възможност или когато друго техническо решение е явно икономически нецелесъобразно; за специални обекти, свързани с отбраната и сигурността на страната. Основната цел на поправките е да се групират морските плажове, така че да се създадат възможности за ползването им и удовлетворяване нуждите на различните потребители при различни видове туристически услуги, става известно от мотивите на законотворците. Идеята им е да разработят работещ механизъм, чрез който да се намали броят на неохраняемите плажове, като се създадат условия за повишаване на интереса към тях от страна на потенциалните концесионери или наематели. Това пише и в частична оценка на въздействието от проекта върху околната среда. Там се отбелязва, че няма нужда от пълна оценка на въздействието. Законът позволява свободно къмпингуване по морето. В чл. 10а в Закона за устройство на черноморското крайбрежие (ЗУЧК) \"в зона \"А\" (100 м извън териториите на населените места, измерена по хоризонтала от границите на морския бряг или на морските плажове - бел. ред.) се разрешава къмпингуването извън категоризираните къмпинги при условия и по ред, определени в Закона за туризма и специфичните правила и нормативи, предвидени в други закони\". Досега палаткуването върху дюни не беше забранено със закон.", "date": "2018.08.09", "title": "Предлагат забрана за поставяне на палатки и хавлии върху дюни на морето"}
{"url": "http://standartnews.com/biznes/patuvaniya__samo_do_razmera_na_zastrahovkata_na_turoperatora-374578.html", "text": "Туристическите оператори у нас няма да могат да предлагат екскурзии, чиято стойност надхвърля размера на застрахователната им полица. Такава промяна в законодателството ще предложи Министерството на туризма след като круизно пътуване на българи в Канада се провали, а хората бяха принудени да платят част от нощувките и връщането си в България без да са обезщетени до този момент. В интервю за Нова телевизия министър Николина Ангелкова съобщи, че подобен казус възниква за пръв път в практиката на министерството. Туроператорът е имал договор за застрахователно покритие в размер на 25 хил. лв., а общата стойност на пътуването на туристическата група е 85 хил. лв., поясни тя. Според Кодекса за застраховането туристическата компания е длъжна да разпредели парите пропорционално между всички ощетени, а за останалото те ще трябва да предявят претенциите си чрез съда. Министерството ще съдейства, обеща Ангелкова. Тя призова потребителите да четат дребния шрифт и да обръщат внимание върху размера на застрахователното покритие на туроператора, когато купуват екскурзия, и ако сумата е малка, да се въздържат да сключват договор. За момента името на дружеството свети в \"зелено\" на сайта на министерството, което показва, че туроператорът е изряден. Ангелкова обясни това с факта, че компанията формално отговаря на изискванията на закона, в който няма посочен максимален размер на застраховка като се предполага, че това е въпрос на преценка на самия туроператор. Ангелкова каза, че ще сезира прокуратурата, защото туроператорът е започнал процедура по ликвидация, а едновременно с това е заявил намерение да регистрира ново дружество.", "date": "2018.08.09", "title": "Пътувания - само до размера на застраховката на туроператора"}
{"url": "http://standartnews.com/biznes/kzk_proveryava_stolichnata_toplofikatsiya-374598.html", "text": "Комисията за защита на конкуренцията започва проверка на „Топлофикация София\" за злоупотреба с господстващо положение, съобщиха от регулатора. Според КЗК е възможно столичното дружество да е монополист на пазара на пренос на топлинна енергия. Той включвал и дейността по присъединяване на клиенти на топлинна енергия за битови нужди към топлопреносната мрежа в София. \"Комисията установи, че от юли 2015 г. „Топлофикация София\" ЕАД сключва договори за присъединяване с утвърдени образци, в които, в противоречие на разпоредбите на ЗЗК, едностранно налага на клиентите/инвеститорите три нелоялни търговски условия\", се посочва в съобщението на КЗК. Дружеството налагало на потребителите да изградят за своя сметка енергийните обекти (присъединителен топлопровод, съоръженията към него и абонатна станция), които са нужни за присъединяването на домакинствата към топлопреносната мрежа. Условие било и да предоставят за безвъзмездно ползване на топлопреносното предприятие изградените от клиента енергийни обекти. След като били прехвърляни на \"Топлофикация София\", цената за обектите била връщана на инвеститора под формата на топлинна енергия.", "date": "2018.08.09", "title": "КЗК проверява столичната \"Топлофикация\""}
{"url": "http://standartnews.com/biznes/kitaytsi_stavat_sobstvenitsi_na_zavoda_v_trudovets-374597.html", "text": "Германският поддоставчик за автомобилната промишленост Grammer ще има нов собственик - китайската Ningbo Jifeng. Базираната в Амберг германска компания, която има завод в село Трудовец, потвърди за сделка с Ningbo Jifeng, пише investor.bg. Босненското семейство Хастор, което държеше чрез своето дружество Cascase 19% от Grammer, е предложило акциите си на китайският концерн, който имаше 46%. Хастор си запазва само малък дял. Grammer притежава над 20 завода на 4 континента, като един от тях е в Трудовец до Ботевград. Там още през 1981 г. местната фабрика „Възход\" стартира производството на седалки по лиценз на Grammer, предназначени за ботевградските автобуси „Чавдар\". През 1997 г. Grammer купува 72% от акциите на „Възход\", след което дружеството бе преименувано на „Граммер България\". Сред клиентите на завода в Трудовец са BMW, Volkswagen, Mercedes и др. Компанията произвежда седалки за автомобили и влакове.", "date": "2018.08.09", "title": "Китайци стават собственици на завода в Трудовец"}
{"url": "http://standartnews.com/biznes/ryanair_otmeni_4_poleta_ot_i_do_sofiya_za_10_avgust-374600.html", "text": "  4 полета от и до София на авиокомпания Ryanair са отменени за 10 август 2018. Причината е стачката на пилотите и кабинния екипаж. Според сайта на Летище София са отменени полетите от Брюксел – Шарлеоа, и Берлин – Шьонефелд, до българската столица, както и тези от София до двете летища. Пилотите на компанията, базирани в Ирландия, Белгия и Швеция, ще протестират относно условията си на труд, а към тях ще се присъединят и колегите им от Германия и Холандия, след неуспешните преговори със синдикатите.", "date": "2018.08.09", "title": "Ryanair отмени 4 полета от и до София за 10 август"}
{"url": "http://standartnews.com/biznes/wizz_air_shte_leti_ot_sofiya_do_eylat-374601.html", "text": "Wizz Air обяви нова линия - от София до град Ейлат, известен като ваканционната столица на Израел, на брега на Червено море. Стартирайки от 10 ноември 2018 г., новият маршрут на WIZZ ще се обслужва два пъти седмично - във вторник и събота. Местата по маршрута вече са в продажба и могат да бъдат резервирани на wizzair.com.", "date": "2018.08.09", "title": "Wizz Air ще лети от София до Ейлат"}
{"url": "http://standartnews.com/biznes/babh_obyasnyava_za_preparatite_za_diagnostika_na_chuma_po_ovtsete-374602.html", "text": "По повод запитванията за обществената поръчка, възложена от БАБХ за доставка на препарати за диагностика на чумата по дребните преживни животни, ви информираме, че на 2.07.2018г. Националният диагностичен научноизследователски ветеринарномедицински институт НДНИВМИ е закупил неголямо количество китове за диагностика от „Лабор Диагностик\", дружество, регистрирано по Закона за задълженията и договорите, което е имало договор за доставка само на два мида от необходимите препарати за диагностика. Самото дружество не е било вписано в регистъра Националния диагностичен научноизследователски ветеринарномедицински институт www.ndnivmi.bg. При появата на болестта БАБХ не е разполагала с никакви диагностикуми за изследване на болестта, затова се е наложило спешно възлагане на обществена поръчка за доставка. В същото време лабораториите на БАБХ са работили отчасти и с диагностикуми, дарени от Европейската комисия, но в малки количества. На въпроса защо точно тези препарати е трябвало да се доставят, отговаряме, че това са единствените китове за диагностика на Чума по дребните преживни животни, които са регистрирани в Република България. Регистърът е публичен и е публично достъпен на интернет страницата на Националния диагностичен научноизследователски ветеринарномедицински институт www.ndnivmi.bg. Съгласно Закона за ветеринарномедицинската дейност в България може да се използват само регистрирани препарати. Преди обявяване на поръчката „Глобул вижън 2018\" ЕООД е представила пълномощно от 01.08.2018г. да регистрира и продава продуктите, предмет на поръчката от IDvet Genetics, Франция, подписано от Филип Поркюе - главен изпълнителен директор. Именно поради това и БАБХ ги покани за участие в процедурата. Към тази дата няма друга фирма, която да е представила пълномощно за трите кита от този производител. По отношение на въпросите кога е създадена фирмата, тези отговори трябва да бъдат отправени към нейните представители. При извършена проверка в Търговския регистър БАБХ е се установила, че фирмата включва в предмета си на дейност „всички дейности и услуги, незабранени от закона\". Основният мотив е, че „Глобул вижън 2018\" ЕООД фигурира в българския регистър и има пълномощно от производителя да продава тези продукти. В прикачените файлове пускаме оригиналите на документите, с които са им делегирани правата. Съобщението на БАБХ е в отговор на информация, публикувана в сайта \"Агроновините\", че  Агенцията е открила процедура за договаряне само с една конкретна фирма, регистрирана в съда преди месец. Общата стойност на препаратите е 336 184 лв. без ДДС и поръчката се възлага на „Глобул вижън 2018\" ЕООД. Фирмата е учредена точно 9 дни след първата заповед на директора на БАБХ за евтаназиране на овце – на 29 юни 2018 г. в София, от Никола Христов Явахчов, показва учредителният акт. Седалището е на 14-ия етаж в блок в столичния квартал „Сухата река\", район „Подуяне\". Според Търговския регистър дружеството е вписано в съда на 6 юли 2018 г. с капитал от 500 лева и с предмет на дейност „продажба на компютри, хардуер, периферни устройства, електронно офис оборудване и софтуерни продукти, ремонт, поддръжка и рециклиране на компютри, изграждане и поддръжка на компютърни информационни системи, програмиране, консултации в областта на информационните технологии\".", "date": "2018.08.09", "title": "БАБХ обяснява за препаратите за диагностика на чума по овцете"}
{"url": "http://standartnews.com/balgariya/pomalkiyat_sin_na_yosko_kostinbrodskiya_sashto_popadna_v_aresta-374593.html", "text": "Непълнолетният син на Йоско Костинбродския беше арестуван. Валентин Йосифов е бил обвинен, че заедно с още трима е откраднал яке от момче. Случката е от януари, съобщава Нова телевизия. Обвинението му идва само няколко седмици след това на брат му - Иван. По-големият син на Йоско Костинбродския беше обвинен за участие в престъпна група за наркотици и рекет, която подготвяла убийствата на прокурори и полицаи. Така и двете деца на Йосиф Йосифов вече са зад решетките. Бащата се издирва от март 2014-а. Той беше съден и оправдан за стрелбата по Киро Японеца.", "date": "2018.08.09", "title": "По-малкият син на Йоско Костинбродския също попадна в ареста"}
{"url": "http://standartnews.com/balgariya/priyatelite_na_ivancheva_izlagali_che_e_izvedena_ot_bolnitsata_s_beleznitsi-374594.html", "text": "„Десислава Иванчева е изведена от болницата днес без белезници. Снимката, която се показва е стара\". Това каза временно изпълняващият длъжността директор на затворите ст. комисар Васил Миладинов. Той даде извънредно изявление пред сградата на Софийския затвор, след като се вдигна шум около отстранения кмет на „Младост\" и посещението ѝ за изследвания в „Майчин дом\". По рано днес от екипа на обвинената за подкуп Иванчева съобщиха във „Фейсбук\", че тя е изведена от болницата по-рано от очакваното и към съобщението е прикрепена снимка, на която Иванчева пак е окована. При настаняването й Иванчева беше доведена в болницата окована с белезници на ръцете и краката. Тогава хора от обкръжението й коментираха, че Иванчева е окована като \"Ханибъл Лектър\". Мерките за безопасност породиха обществена дискусия как е правилно да бъдат конвоирани арестанти. Снимка от изписването й днес беше публикувана в профила на кмета в социалната мрежа. Докато Десислава Иванчева е в ареста страницата й поддържа бившият ПР на район \"Младост\" Петър Кърджилов. Именно той публикува и видеото с окованата при постъпване в болницата Иванчева. Васил Миладинов посочи още, че с негова заповед са променени правилата за конвоиране на лишени от свобода лица. „Пак по моя заповед е създадена комисия, която изготвя новите правила, която ще бъде утвърдена от министъра на правосъдието - Цецка Цачева, след като бъде готова. Миладинов уточни, че до края на седмицата новите правила ще излязат, но не се знае точно кога ще бъдат прегледани от Министерството на правосъдието. Васил Миладинов коментира още, че старите правила за конвоиране, са свързани с различни бягства на лишени от свобода лица и са въведени, за да няма подобни ситуации. На въпрос защо Иванчева е била с пранги в съда, а организираната престъпна група на Димитър Желязков–Очите, днес не са били с такива окови, той отговори, че не може да даде информация за този случай. \"В повечето затвори има правила, които се определят на база оценка на риска за всеки отделен случай\", уточни той.", "date": "2018.08.09", "title": "Приятелите на Иванчева излъгали, че е изведена от болницата с белезници"}
{"url": "http://standartnews.com/svyat/oon_2018a_shte_stane_naygoreshtata_godina_v_istoriyata-374573.html", "text": "Екстремни климатични условия, включително рекордно високи температури, суша и обилни валежи, се наблюдават в Северното полукълбо през първата половина на лятото. \"2018 г. ще стане най-горещата в цялата история. В много страни са поставени нови температурни рекорди. Това не е учудващо. Горещото време и много високите температури, които наблюдаваме в момента, отговарят на нашите прогнози в условията на климатични промени, предизвикани от парниковите газове. Това не е някакъв сценарий от бъдещето. Това се случва пред очите ни\", заяви Елена Манаенкова, заместник-генерален секретар на Световната метеорологична организация (СМО) към ООН. Експертите на СМО отбелязват, че в глобален мащаб настоящият юни беше вторият най-горещ юни в историята, откакто се правят измервания. Горещината не отстъпи и през юли, и сега през август, дори на север. Необичайно горещото време, започвайки от средата на юли, се установи в скандинавските страни. На Полярния кръг температурата надхвърли +30 градуса по Целзий. Във Финландия това е най-горещият юли в историята на страната. Горещините бяха придружени от суша, в резултат на която ще бъде загубени между 30 и 50% от растителната реколта. Швеция е обхваната от най-големите горски пожари през последните години. Горски пожари избухнаха също така в Испания, Португалия и Гърция, където на някои места температурата се повиши до 46,6 градуса. Ирландия, Германия и Франция пострадаха от сушата. Необичайно високи температури бяха регистрирани в северните части на Сибир, навсякъде в САЩ, в Централна Канада и Северна Африка, в Близкия изток и Северен Китай. В Парижкото климатично споразумение, което беше пописано от всички държави (САЩ по-късно излязоха от него), е поставена задача да не се допусне увеличаването на средната глобална температура повече от 1,5-2 градуса по Целзий. Майкъл Спероу от СМО смята, че дори тези мерки няма да помогнат за намаляването на отделяните вредни емисии. \"Дори, ако страните предприемат стъпки необходими, за да се удържи повишаването на температурите на нива от 2 градуса и по-малко, съществува вероятност, че океаните и горите, които поглъщат въглероден диоксид, ще престанат да работят и ще съдействат по-нататъшното значително затопляне\", алармира той.", "date": "2018.08.09", "title": "ООН: 2018-а ще стане най-горещата година в историята"}
{"url": "http://standartnews.com/svyat/naypostradaloto_balgarche_v_bolonya_zasega_ne_mozhe_da_hodi-374572.html", "text": "о 10 дни лекарите ще решат дали да оперират българския ученик, който пострада след взрива на цистерна в Болоня. 17-годишният Кристиян е настанен в най-добрата клиника по изгаряния в Италия с обгорели стъпала, ръце и тил. По предварителна прогноза на лекарите момчето ще прекара на легло повече от месец. \"Не може да ходи, тъй като са му обгорели ходилата. Но важното е, че са живи\", обяви пред \"Нова телевизия\" бащата на момчето Георги Вълчанов. Той обясни, че е разбрал за инцидента от съученик на Кристиян. \"Свързах се с директорката, която също е с тях. Изплашили се отначало, като виждат пушек и казали: \"Давай да бягаме!\". И тръгват да бягат, но през това време има и взрив. За съжаление ги застига и ударната вълна. Добре, че ги е хванала отзад. Щеше да бъде по-сериозно, ако беше ги хванала отпред\", коментира Вълчанов. \"Първо е бил в една болница, после са го преместили с хеликоптер в друга – в Чезена. Засега казва, че е добре – психически. Като разговарям с него, виждам, че се стабилизира\", споделя още бащата, който днес трябва да пристигне в Чезена, за да подкрепи сина си. Стабилно е състоянието и на другите двама негови съученици, приети в болници в Болоня. В понеделник след взрив на цистерна на магистралата пострадаха 70 души, сред тях и 8 ученици от Силистра, които са били в Италия за стаж по специалността си.", "date": "2018.08.09", "title": "Най-пострадалото българче в Болоня засега не може да ходи"}
{"url": "http://standartnews.com/svyat/sasht_nalagat_novi_sanktsii_na_rusiya_zaradi_sluchaya_skripal-374571.html", "text": "Държавният департамент обяви, че САЩ ще наложат санкции на Русия заради предполагаемата употреба на химическо оръжие срещу двойния агент Сергей Скрипал и неговата дъщеря Юлия в британския град Солсбъри през март. Новите американски санкции  ще влязат в сила на 22 август и ще бъдат разделени на два етапа. Първият предвижда пълна забрана за износ за Русия на електронни устройства и компоненти с двойно предназначение, а вторият пакет ограничения ще влезе в сила след три месеца, ако Русия не даде гаранции в бъдеще да не се използва химически оръжия. Москва многократно е отричала да има нещо общо с опита за отравяне на семейство Скрипал и предложи съвместно разследване на инцидента, но Лондон пренебрегна тази инициатива. По-рано администрацията на Тръмп изгони 60 руски дипломати след случилото се със Скрипал и дъщеря му в Солсбъри  с химическото оръжие \"Новичок\", разработено още по времето на Съветския съюз. Тогава Великобритания обвини Русия, че стои зад атаката, която Кремъл категорично отрече. По-късно двама други британски граждани, които нямат връзки с Русия, бяха отровени със същото вещество.", "date": "2018.08.09", "title": "САЩ налагат нови санкции на Русия заради случая \"Скрипал\""}
{"url": "http://standartnews.com/balgariya/izpisvat_ivancheva_ot_bolnitsata-374576.html", "text": "Изписват от болницата задържаната бивша кметица на „Младост\" Десислава Иванчева, съобщава NOVA. Иванчева постъпи в лечебно заведение за изследвания в началото на месеца. Тя бе задържана зрелищно през април, а впоследствие обвинена за получаване на подкуп в особено големи размери . Иванчева бе отведена в болница - с белезници, кожен колан, окови на краката и охранител. Конвоирането ѝ за преглед в лечебно заведение предизвика дискусии в медиите и социалните мрежи.Адвокатът й Марин Марковски определи оковите като \"безсмислена жестокост\". Междувременно от институцията на омбудсмана посочиха, че основен акцент в препоръките на дирекция, която осъществява наблюдение в местата за задържане и лишаване от свобода, е министърът на правосъдието да предприеме незабавни, ефективни административни мерки по преустановяване на изтезанията или на жестоко, нечовешко и унизително отнасяне или наказание в лечебни заведения при конвой и извеждане на лица от спални помещения за престой на открито и при посещения във вътрешни и външни лечебни заведения.  Препоръките са в доклада на Националния превантивен механизъм към омбудсмана след проверки в арестите на бул. „Г.М. Димитров\" и  ул. „М-р Г. Векилски\" в столицата, както и в софийския затвор в периода 19–22 юни 2018 г. По повод конвоирането на Иванчева до болница от правосъдното министерство обясниха, че се касае за инструкция от 2013 година. Зам.-министърът на правосъдието Николай Проданов определи твърденията за изтезание като безотговорни. Според него след въвеждането на инструкцията имало спад на бягствата на затворници и арестанти.", "date": "2018.08.09", "title": "Изписват Иванчева от болницата"}
{"url": "http://standartnews.com/balgariya/ochakvat_borisov_na_zakrivaneto_na_golyamo_voenno_uchenie_kray_sliven-374575.html", "text": "Очаква се премиерът Бойко Борисов да присъства на закриването на многонационалното учение наименованието \"Платинум лайън\" (\"PLATINUM LION 2018\"), което се провежда на учебния полигон \"Ново село\", предава БНР. Учебната подготовка е с участието на представители на Сухопътните войски, Военновъздушните сили и други поделения на Българската армия, както военни от силите на САЩ в Европа. На полигона \"Ново село\" край Сливен от края на юли, военни от 8 държави, сред които и Албания, Грузия, Молдова, Сърбия и Черна гора тренираха действия за защита на район от терористи. Заместник-началникът на отбраната вицеадмирал Емил Евтимов обяви, че е доволен от показаното от българските военнослужещи.", "date": "2018.08.09", "title": "Очакват Борисов на закриването на голямо военно учение край Сливен"}
{"url": "http://standartnews.com/balgariya/avtoinstruktorat_krasimir_nenchev_ostava_v_aresta_reshi_sad_v_burgas-374592.html", "text": "Бургаският съд остави в ареста автоинструктора Красимир Ненчев. Той е обвинен, че е осигурявал хора, които да се явяват на изпитите вместо курсисти с фалшифицирани на лични карти, съобщи БНР. По време на заседанието държавното обвинение посочи, че има писмени доказателства и свидетелски показания, че именно Ненчев е извършил престъплението. Според неговия адвокат Росен Кожухаров обаче тези показания са неясни и има разминавания: \"Да, разпитани са множество свидетели. Един твърди, че си е взимал книжката честно. Друг твърди, че се е явявал само на един изпит. Няма обаче нито един, какъвто и да е било друг доказателствен материал по делото, освен едни объркани разпити на множество свидетели\". Оказа се, че Ненчев вече е осъждан за подобно престъпление. Настоящото обвинение се случва в изпитателния му срок. За подобно престъпление законът предвижда до осем години затвор. Междувременно стана ясно, че в началото на следващата година ще заработи електронна система за обмен на информация между масивите на ДАИ и МВР, като целта е да бъдат прекратени опитите за явяване на изпит за шофьорска книжка с фалшива лична карта. Дамян Войновски от ДАИ обясни идеята пред националното радио: „Считаме, че с това ще прекратим на 100% всички опити за явяване с фалшиви лични карти и също така можем да уведомим слушателите, че всеки един случай, който установим за явяване на лице с фалшив документ за самоличност, ще бъде анулиран съответният изпит. Това е престъпление и лицето подлежи на наказателна отговорност за това, че използва фалшив документ за самоличност\". За последните няколко месеца от Автомобилната администрация са установили няколко опита за подмяна на лични документи при явяването на изпит за шофьорска книжка, като всички те са предадени на полицията. Такива случаи са установени в София, Плевен, като последният е бил в Бургас, при който едно лице се е явило на изпит вместо няколко други. Всички снимки и запазените видеозаписи от изпита са предадени на полицията, каза още Дамян Войновски.", "date": "2018.08.09", "title": "Автоинструкторът Красимир Ненчев остава в ареста, реши съд в Бургас"}
{"url": "http://standartnews.com/balgariya/zloupotrebyavalo_se_s_vazmozhnostta_balgariya_da_bade_osadena_v_strasburg-374582.html", "text": "Заместник-министърът на правосъдието Николай Проданов с ресор \"затворно дело\" и \"охрана\" отказа да коментира пред БНР начина, по който Десислава Иванчева беше отведена в болница миналата седмица от ареста. Появата ѝ – окована в белезници – предизвика бурна обществена реакция: „Не ми се ще да влизаме в детайли по конкретния случай. Прекалено много се разглеждат детайлите в този конкретен случай. Нас по-скоро ни интересуват евентуалните обобщения. Моята гледна точка е следната: Не бива по никой начин да се създава впечатление в обществото, че в нашите служители има някакъв стремеж – волен или неволен – да се причинят страдания на задържаните лица и на лишените от свобода повече от необходимото. Такъв е стремеж категорично няма и международните контролни механизми са установили това съвършено конкретно! Те са констатирали, че проблемът с насилието от страна на персонал спрямо задържаните лица е ликвидиран\". Досегашните инструкции за извеждане на лишените от свобода до болници се е стигнало през 2013 година, след като преди това е имало голям  брой бягства на затворници от болници, включително ВМА, каза Проданов: „Голяма част от задържаните имат здравословни проблеми. Част от тези здравословни проблеми видимо се активират, след като влязат в ареста. В същото време цялата наша система разполага с две болници – на територията на затвора в София и в Ловеч. Аз не съм доволен от тях – не разполагат с кой знае колко техника, с кой знае колко медицински персонал. Когато се касае за по-специфични заболявания, ние сме принудени от обстоятелствата и от закона, който дава изключително високи права на лекуващия лекар. Всъщност лекарят един вид се разпорежда на началника на затвора и в някаква степен дори на прокурора, че това лице трябва да бъде заведено и, примерно, да му се направи скенер... Всеки ден от всеки затвор се извеждат хора и се водят до обикновени граждански болници. Типичната българска болница представлява едно огромно здание, в което работят стотици хора, и то в никакъв случай не е приспособено за пребиваване на лишени от свобода – прозорците обикновено са без решетки, има опиати, има хирургически инструменти, които могат да послужат за оръжие, има многоброен персонал, който в един момент би могъл да бъде взет като заложници. Цялото извеждане на един лишен от свобода представлява много сериозен риск\". По повод намеренията на адвоката на бившата кметица на столичния район  \"Младост\", който заяви, че ще съди държавата в Европейския съд по правата на човека в Страсбург, заместник-министър Николай Проданов заяви: „България е печелила дела в Страсбург, България е губила дела в Страсбург. По някой път, откровено казано, се злоупотребява с тази неприятна перспектива България да бъде осъдена. Всички европейски страни са съдени и огромната част от тях – осъждани в Страсбург, включително и развити, признати демокрации\". \"Контролният механизъм на конвенцията на ООН е чрез така наречения \"Комитет за предотвратяване на изтезанията\" – група от независими международни експерти, които, с посещения в местата за лишаване от свобода в отделните страни, правят проверки за това доколко се спазва тази конвенция. Между другото, последното посещение на този комитет в България беше през миналата есен. Съответният доклад е доста обемист. Казва се следното: „В положителен аспект делегацията се убеди, че прилагането на предохранителни мерки (като например белезници) е по изключение и се основава на индивидуална оценка на риска\". Това е заключението на международните експерти\". Проданов е категоричен, че условията в затворите – основна причина за осъдителните присъди в ЕСПЧ – са се подобрили значително в последните години. Проданов заяви, че няма основания да се проверява работата на заместник-директора на затвора в Бургас Методий Владимиров, обвинен от адвокат, че е свързан с Димитър Желязков-Очите чрез баща си. Подобни слухове се появяват всяка година и Владимиров вече е осъждал затворници за твърденията. Бил е проверяван и преди: „Към момента не виждам особени причини да го критикуваме за неговата работа. Що се отнася до това, че неговият баща работи в някаква фирма, не мисля, че е наша работа да се занимаваме с това къде работят бащите на нашите служители\".", "date": "2018.08.09", "title": "Злоупотребявало се с възможността България да бъде осъдена в Страсбург"}
{"url": "http://standartnews.com/balgariya/sinoptitsite_imat_pari_da_rabotyat_samo_do_kraya_na_avgust-374579.html", "text": "Предстои да бъде подписано е рамково споразумение между Стопанската Академия и Националния институт по метрология и хидрология на БАН във връзка с обединяване на усилията им за по-ефективното използване на материалните и интелектуалните ресурси. Целта е да се определят мерки за смекчаване на въздействието на очакваните климатични промени върху земеделието и подобряване на качеството на метрологичните и агрометеорологичните измервания на територията на страната. В интервю за БНР директорът на НИМХ професор Христо Брънзов обясни ситуацията в Института през погледа на работещите в него: „Разговорът малко нарочно, от някои хора, се измести в една посока за пари и за недостиг. В действителност, спорът между НИМХ и БАН е много по-дълбок. Той е за тежестта на различните видове научни изследвания и дали трябва предимно в България - една бедна страна - да се развиват фундаментални изследвания, резултата от които е след десетилетия и както се вижда, дори и да минат десетилетия, този резултат го няма, или трябва да се наблегне върху научно-приложните изследвани, които имат пряко въздействие върху обществото и върху икономиката на страната. Този спор продължава вече много години в БАН. Тази година категорично спорът беше решен в полза на фундаменталните научни изследвания, резултат от които са статии и цитати - 80% тегло. За дейностите, които рядко обслужват държавата и обществото - говоря за научно-приложни дейности  - едва 5%. Съотношение 16 към едно.\" НИМХ не са разглеждали въпроса за излизане от БАН преди втори юли, когато е било отхвърлено тяхно предложение за смекчаване на това съотношение и това съотношение да бъде 50 към 35% в полза на фундаменталните науки: „Не само че беше отхвърлено, но ако влезете в сайта на БАН, ще видите, че няма в протокола, а е написано едно дълго разискване как да се нормират точките на една статия - дали да бъде наброя на авторите или на корен квадратен от този брой. Това окончателно ни убеди, че БАН няма никакво намерение да промени вижданията си по отношение на научно-приложната дейност, поради което винаги, защото това е причината, тя ще генерира тези следствия - каквито и да е средства, както и да дойдат в БАН, почти никога няма да достигат до дейности като нашата, каквито между другото има в доста институти.\"", "date": "2018.08.09", "title": "Синоптиците имат пари да работят само до края на август"}
{"url": "http://standartnews.com/balgariya/mityo_ochite_rabotil_kato_konsultant_v_ohranitelnata_firma_arkus-374581.html", "text": "Димитър Желязков – Митьо Очите скоро ще се раздели с позицията си на консултант на охранителната фирма „Аркус-Сигурност\". Това стана ясно от думите на неговия работодател – съдружникът и управител в компанията Иван Владимиров, който даде интервю за бТВ. „В момента тече процедура по неговото освобождаване. Тъй като има немалка степен инвалидност, беше необходимо да направим консултация с Инспекцията по труда как да го освободим, за да си запази правата\", обясни той. При ареста си в Турция Димитър Желязков бил в отпуск. Началникът му търсил ли го е след обявяването му за международно издирване? „И какво да му кажа – да си дойде ли?\", запита Иван Владимиров, като допълни, че и полицията не го е търсила по случая. Бившият началник на районни управления и на Криминалната полиция в морския град на няколко пъти подчерта, че той е шеф на Очите, а не обратното. Наложи му се да направи това уточнение заради показания на Желязков пред спецсъда от май, когато (преди адвокатът му да го посъветва да се поправи) същият заявява за Владимиров: „Аз го взех от друга фирма\". Той не знае застреляният при мелето в Слънчев бряг охранител и собственик на 40% дял в „Аркус\" да е бил личен гард на Желязков. Не коментира и обстоятелствата около решението на близките да се откажат от акциите безвъзмездно. Защо обаче и охранителите от „Аркус\" наричат Димитър Желязков „Шефе\" (отново от показания от спецсъда)? „Може би изпитват известен респект от биографията му\", отговори Владимиров. Той също е запознат с някои събития от живота на несебърския бос. Познава го „сигурно от повече от 20 години, както познавам огромна част от лицата, представлявали оперативен интерес за полицията навремето\". Владимиров уточни, че е работил с него „в ситуации на профилактични мероприятия и разследвания, касаещи престъпления, извършвани от други лица\". Защо обаче човек с такава биография започва работа при бивш полицай? Според Владимиров няма проблем: „Каква е пречката, след като си е изтърпял наказанията и отговаря на условията, да бъде взет на работа? Нашата цел е комерсиална, да използваме за нашата дейност това, което може да даде той\". Владимиров не пожела да коментира какви са контактите на Желязков и какви клиенти е довел. На Желязков било поверено намирането на нови обекти. „В края на 2015 г., ако не греша, предложи негов познат да го вземем на работа, да използваме контактите му, неговите лични връзки, една огромна част от нашата дейност е по този начин – с контакти, с близки и познати\", уточни Владимиров, като подчерта, че предложението не е дошло от Бенчо Бенчев. Задържанията в Истанбул заедно с Желязков Бенчев също има дял в охранителната фирма. С него Владимиров се познава от 25 години. Описа го ласкаво: „Един трудолюбив човек, помагал е на много хора в града (...) Той е бил в помощ на хората, аз съм сигурен, че никога не е гледал кой от коя партия е\". Иван Владимиров защити сина си – зам.-директора на Бургаския затвор Методий Владимиров, който е сочен от лишени от свобода за приближен на Димитър Желязков. Според шефа на „Аркус\" това е очерняща кампания, финансирана от неназовани от него лица. Той посочи и че дъщеря му работи в бургаската полиция, но като юрисконсулт, който няма отношение към разследванията. По Южното Черноморие сравняват „Аркус\" с ВИС и СИК от 90-те – с лепенките и методите на силовото застраховане. „Непрекъснато давахме сигнали, идваха зам,-министри, министри, всички си затваряха очите, тази фирма беше използвана като бухалка и всички институции коленичиха пред нея\", коментира Атанас Русев от инициативата „Да запазим Корал\" по повод оградата, блокирала достъпа до плажа и охранявана при изграждането си именно от „Аркус\". Владимиров обаче категорично не приема подобни сравнения.", "date": "2018.08.09", "title": "Митьо Очите работил като консултант в охранителната фирма Аркус"}
{"url": "http://standartnews.com/balgariya/golemi_remonti_shte_blokirat_tsentara_na_sofiya-374586.html", "text": "Ремонти ще започнат по булевардите „Възкресение ,\"Мадрид\" и „Мария Луиза\" след приключване на дейността при бул. „Константин Величков, обяви зам.-кметът на София по направление \"Транспорт и транспортни комуникации\" Евгени Крусев, който провери изграждането на обособено трасе на градския транспорт по бул. „Константин Величков \"и бул.\" Тодор Александров\". По думите му това са широки булеварди, които съвместяват трамвайни и автобусни движения. Той посочи, че идеята е хората да могат по-безопасно да слизат от градските превозни средства, да има перони и да пресичат на светофарно-регулирани кръстовища. \"От тази неделя започва реконструкция на пътните платна на бул. „България\" в отсечката между бул. „Иван Ев. Гешов\" и бул. „Гоце Делчев\", като ще се работи първо в платното в посока кв. „Бояна\", каза още той. Платното в посока кв. „Бояна\" ще бъде изцяло затворено, движението ще се осъществява двупосочно в платното в посока центъра, като се очаква да има изключително натоварен трафик. Крусев призова хората при възможност да ползват градския транспорт или да преминават по заобиколни пътища с личните си автомобили. „От понеделник трамвайна линия 7 ще бъде пусната в движение, която също може да се ползва\" коментира още зам.-кметът. По думите му локалното платно на „Цариградско шосе\" до Полиграфически комбинат „Димитър Благоев\" ще бъде ремонтирано, като то е част от програмата на районните кметове, които трябва да подават сигнали при нарушения вътрешно-районната мрежа. В момента се полага 4-ти перон по новоизграждащото се обособено трасе на бул. „Константин Величков\", обясни Крусев. Той уточни, че ще бъдат направени общо 6 перона, като за момента три от тях вече са изградени на спирките „Парк Св. Петър и Св. Павел\" и при „Цар Симеон.\" „Работи се за това да се запазят лентите за движение за автомобили, които са две на брой във всяка посока\", посочи зам.-кметът Крусев. По думите му след ремонтните дейности всички спирки в района ще бъдат с перони и ще се пресича на светофарно-регулирани кръстовища, а самото трасе с релси ще бъде оградено с делиниатори, които ще са бетонови и ще са устойчиви на атмосферните условия. \"Oчаква се след приключване на работните дейности по булеварда трамваите и автобусите в района да спират на общи спирки и да споделят общо трасе, като по този начин ще се съкращава пътуването и ще се стегнат разписанията. Предвижда се всички поправки и дейности да приключат до първия учебен ден на 15 септември\", коментира още той.", "date": "2018.08.09", "title": "Големи ремонти ще блокират центъра на София"}
{"url": "http://standartnews.com/balgariya/premierat_iska_voennite_proekti_da_sa_efikasni_i_savmestimi_s_nato-374583.html", "text": "Военнослужещите ни са едни от най-добрите, трябва да имат още по-добро въоръжение и това е нещо, по което работим, заяви министър-председателят Бойко Борисов, който днес присъства на закриването на многонационалната съвместна подготовка „PLATINUM LION 2018\" на Учебен полигон „Ново село\". Премиерът напомни за проектите за кораби, за сухопътни машини и за подмяна на бойната ни авиация, за които трябват няколко милиарда. По думите му е важно да се вземе това, което е ефикасно, евтино и съвместимо с НАТО. Борисов поздрави за изключително добрите резултати участниците в многонационалната съвместна подготовка. За първи път процесът по планиране и провеждане на подготовката е изцяло отговорност на Сухопътните войски на Република България. „Поздравявам българското командване, за първи път планират, ръководят и са се справили прекрасно с това мащабно занятие\", отбеляза премиерът Борисов по време на заключителната церемония, която се проведе на Учебен полигон „Ново село\". „Едно прекрасно съоръжение за подготовка, тренировка и възпиране е съвместната ни база, която заедно с американските колеги имате възможност да използвате тези дни\", добави министър-председателят. „С тези учения ние променяме мисленето, учим се да воюваме заедно, да се отбраняваме и да гарантираме сигурността не само на Балканите, на нашите граждани, а и на Черноморския регион\", каза в заключение премиерът Борисов. „С тази съвместна база ние даваме възможност не само на Балканите, а и на Черноморския регион, да води занятия, да се подготвя за възпиране, за отбрана, както и за различни други операции. Начинът на мислене – да се бием помежду си, се променя в общ начин на мислене – да знаем колко всеки един от нас е подготвен и заедно да изграждаме отбранителната система на Балканите и региона\", каза още министър-председателят. На въпрос на медиите премиерът Борисов обърна внимание колко много средства се отпускат за развитие на българските общини. Вчера в Министерския съвет беше кметът на Сопот, който лично благодари на министър-председателя за помощта от държавата към общината. Премиерът изтъкна, че скоро ще стане готово Антимовото крило на Троянския манастир, който е символ на Троян, а отделно са отпуснати пари и за инфраструктурата в града. В Гоце Делчев няма нещо ненаправено, каза Борисов и добави, че се отпускат средства и за метрото в столицата, както и за културна и градска инфраструктура в Пловдив. Според Борисов е естествено за там, където живеят най-много хора, да се отделят най-много средства. Помолен да коментира думи на премиера на Република Македония Зоран Заев относно Илинденско-Преображенското въстание, министър-председателят Борисов напомни, че с колегата си Заев съвместно са отбелязали 115-годишнината от въстанието в Благоевград. „Оставям всеки да си мери приказките, то си е за негова сметка. Ако го е казал с умисъл или непремислено, пак е за негова сметка. Защото когато дойде до ЕС и ние също трябва да дадем нашето съгласие, ще си спомним за тези неща. Съветът ми към всички е да бъдат по-обрани\", каза  още премиерът Борисов.", "date": "2018.08.09", "title": "Премиерът иска военните проекти да са ефикасни и съвместими с НАТО"}
{"url": "http://standartnews.com/balgariya/gotvyat_minimalen_razmer_na_garantirana_vtora_pensiya-374589.html", "text": "Пенсионноосигурителните дружества ще гарантират на хората, че вторите пенсии ще бъдат изчислявани на реално внесени осигуровки. Това предвиждат предложения за промени на Кодекса за социално осигуряване (КСО), изработени със съгласието на дружествата, работодатели, синдикати и експерти. Промените бяха представени от социалния министър Бисер Петков и представители на работната група по регламентиране на фазата на изплащане на вторите пенсии. При пенсиониране ще се подписва пенсионен договор с фонда, като в договора ще има записан гарантиран размер на допълнителната пожизнената пенсия за старост, като той ще бъде изчислен на базата на сумата на брутния размер на преведените от НАП осигурителни вноски за осигуреното лице. Това е вид гаранция, която на практика пенсионните дружества заплащат с формирането на резерв за гарантиране на брутния размер на осигурителните вноски. Първите пенсионери, които ще имат право на втора пенсия ще се появят в края на 2021 година, това ще са жените, родени през 1960 година. Във втория стълб се осигуряват всички работещи в масовата трета категория, родени след 1959 година. През 2024 година пенсионерите с втора пенсия ще станат повече с придобиването на правото на втора пенсия и за мъжете. Повечето от натрупаните средства по партидите през 2021 година ще са недостатъчни за пожизнена пенсия, сочат сметките на експертите. Това е при осигуряване на средни доходи. През 2024 година вече ще има право на повече гарантирани пожизнени пенсии. Правото на допълнителна пожизнена пенсия за старост се придобива при навършване на пенсионната възраст на човек, като това е единственото условие. При условие, че осигуреният има достатъчно натрупване по партидата, изчислена му е пенсия не по-малка от минималната, при желание пенсията може да се отпусне една година преди навършване на възрастта. Допълнителната пожизнена пенсия е месечно плащане, като размерът й се определя в пенсионния договор и не може да е по-малък от 20 процента от минималната пенсия за осигурителен стаж и възраст към датата на определяне на размера на пожизнената пенсия. При сегашния размер на минималната пенсия това е малко повече от 40 лева . Законодателството регламентира допълнителна пожизнена пенсия за старост с права на наследници - с гарантиран период на изплащане от 5, 10 и 15 години, колкото бъде записано в пенсионния договор, през който период, независимо от това дали пенсионерът е жив или не, пенсията ще се изплаща, включително и на неговите наследници до изтичане на този период. Може да бъде и без такива права на наследяване, ако лицето няма наследници. Тази допълнителна пожизнена пенсия може да бъде своеобразен комбиниран продукт - да се започне с разсрочено плащане за определен период и след това да се премине към пожизнена пенсия. Този вариант е възможен, когато има достатъчно натрупвания по партидата. При пожизнената пенсия се гарантира инвестиционният риск \"дълголетие\" и това става със специален резерв. Когато човек е придобил право на пенсия и натрупванията му по партидата позволяват пенсия по-висока от 20 процента от минималната пенсия, тогава се закрива партидата и натрупаните средства с прехвърлят във фонд за изплащане на пожизнени пенсии. Този фонд се формира като обособена сметка в рамките на УПФ. Фондът се създава при определяне на първата пожизнена пенсия от дружеството, формира се основно от прехвърлени средства от индивидуалните партиди на пенсионерите, на които е отпусната пожизнена пенсия, но може и да се захранва от прехвърлени средства от резерва за гарантирани изплащания на пожизнени пенсии. Тук постъпва и доходът от инвестирани средства от активите на този фонд. Предвидено е в този фонд да се извършват и поемат разходите за изплащане на пенсионерите. Втората опция - за хората, за които средствата по партидата няма да са достатъчни за пожизнена пенсия , която да е не по-малко от 20 процента на минималната пенсия за осигурителен стаж и възраст, е предвидено разсрочено плащане или като последна възможност - еднократно плащане. Разсроченото или програмирано теглене, е за срок, който лицето избира и зависи от натрупванията по партидата, които ще са недостатъчни за пожизнена пенсия. Размерът на това еднократно плащане е в интервала не по-малко от 20 процента от минималната пенсия и не повече от 100 процента от нея - при сегашния размер на минималната пенсия - от 40 до 200 лева. В зависимост от това какво ще избере човек, ще зависи срокът на това плащане, който обаче няма да покрива оставащия живот. Ако размерът на средствата по индивидуалната партида е по-малък от три минимални пенсии, тогава човек може да получи еднократно тази сума или разсрочено, но в рамките на една година. Правата на наследниците в зависимост от избрания продукт са различни. Когато пенсионерът е избрал пожизнена пенсия с гарантиран период на изплащане и ако в рамките на този период настъпи неговата смърт, наследниците продължават да получават пенсията до изтичане на гарантирания период. Ако смъртта е настъпила след изтичане на този гарантиран период на получаване, плащането приключва след смъртта на пенсионера. Ако се изплаща разсрочено, при смъртта на пенсионера, наследниците получават остатъка от партидата. Бисер Петков даде пример за жена, която се е осигурявала от 2002 до 2021 година и ще придобие право на втора пенсия през 2021 година. Брутният размер от осигурителни вноски при осигуряване на среден осигурителен доход трябва да 6632 лева, което е гарантираната сума. Ако в партидата има по-малка сума - около 6000, пенсионното дружество със средства от резерва за гарантирания размер, допълва тази сума, като на база на нея се изчислява гарантиран месечен размер на пожизнената пенсия, като в случая това е малко над 36 лева. Ако се приеме, че по тази партидата натрупванията към 2021 са 7874 лева, върху тази сума изчисленият размер на първата пожизнена пенсия е 43, 72 лева. В случая месечният размер ще е по-малък от 20 процента от минималната пенсия при прогнозните й размери за 2021 година и тази жена тя трябва да премине към вариант разсрочено плащане.", "date": "2018.08.09", "title": "Готвят минимален размер на гарантирана втора пенсия"}
{"url": "http://standartnews.com/balgariya/priklyuchi_rehabilitatsiyata_na_chast_ot_patya_varnadobrich-374584.html", "text": "Завърши рехабилитацията и реконструкцията на 15,5 км от път II-29 Варна-Добрич, съобщиха от Агенция „Пътна инфраструктура\" (АПИ). Със средства от Европейския фонд за регионално развитие се ремонтират близо 30 км от второкласния път, които са разделени в два проекта. В основния ремонт на първите готови отсечки, включени в лот 4, са инвестирани над 8,5 млн. лв. Проектът завърши с водосвет в село Стожер, отслужен  за здраве и безопасно шофиране. На него присъстваха председателят на Управителния съвет на АПИ Светослав Глосов, народният представител Пламен Манушев, областният управител на Добрич Красимир Кирилов, кметове от региона, представители на строителя и надзора. Строителните работи на останалите 14 км от пътя между Добрич и Кардам, част от лот 5, продължават и се очаква да завършат през ноември. Второкласният път II-29 е най-кратката връзка между Румъния с курортите по българското Черноморие и е основна транспортна комуникация между Варна и Добрич. Пътят е важен за икономиката и туризма на региона, подчерта Глосов. Той призова шофьорите да карат разумно, защото много често след като пътят се ремонтира се увеличават и пътните инциденти заради карането със скорост много по-висока от разрешената. Глосов съобщи, че през следващата седмица ще бъдат открити близо 30 км от третокласния път III-904 Гроздьово-Провадия, които също са обновени по ОПРР, както и че продължава ремонтът  на 9 км от път  II-71 Добрич - Албена. В лот 4 са рехабилитирани два участъка. Първият започва на 500 м след разклона за с. Любен Каравелово и завършва при отклонението за с. Новаково и с. Крумово, а вторият е в близост до разклона за с. Дебрене и е до отбивката за с. Стефаново. Трасето преминава през центъра на село Стожер в област Добрич. Отсечките са с нова асфалтова настилка, маркировка и знаци. За доброто отводняване на пътя са направени нови облицовани окопи и дренажна система. Изградени са спирка при кръстовище за село Дебрене и две пешеходни пътеки в с. Стожер. Целта е по-голяма безопасност на хората, живеещи в населеното място и  връзката със село Дебрене. Със завършването на проекта се повишава безопасността на движение и се осигурява  постоянна скорост, с което значително се намалява времето за пътуване. Подобряват се транспортните комуникации между населените места в региона и се увеличават възможностите за предоставяне на гражданите на качествени и конкурентни здравни, социални и образователни услуги. По-добрата инфраструктура е и предпоставка за увеличаване на инвестициите в региона и откриването на нови работни места. С основния ремонт на път II-29 Варна - Добрич се осигурява бърз транспортен достъп на жителите от с. Стожер, с. Стефан Караджа, гр. Генерал Тошево, с. Кардам и с. Йовково до ж. п. гара Варна, летище Варна, гр. Добрич и ГКПП Кардам на границата с Румъния. Строително-монтажните работи на лот 4 са изпълнени от ДЗЗД „ПХ – ДОБРИЧ\", в което участват: „ХИДРОСТРОЙ\" АД и „ПЪТСТРОЙ БУРГАС\" ЕООД. Стойността на договора е 8 533 720,38 лв. с ДДС. Строителният надзор осъществи „ПЪТИНВЕСТ-ИНЖЕНЕРИНГ\" АД. Техният договор е за 193 935,6 лв. с ДДС. Авторският надзор e на „ТРАНСКОНСУЛТ-22\" ООД. Договорът им е за 6 218,94 лв. с ДДС. Общата стойност на проекта BG16RFOP001-7.001-0004, Лот 4 „Път ІІ-29 Варна – Добрич от км 20+394.73 до км 23+199.86 и от км 25+342 до км 38+100.31, с обща дължина 15,563 км, области Варна и Добрич\" е 8 888 782,71 лв. с ДДС. Финансирането от Европейския съюз е 85% - 7 555 465,30 лв. с ДДС. Националното съфинансиране е 15% - 1 333 317,41 лв. с ДДС.", "date": "2018.08.09", "title": "Приключи рехабилитацията на част от пътя Варна-Добрич"}
{"url": "http://standartnews.com/balgariya/nad_2000_bezdomni_kucheta_sa_zaloveni_v_sofiya_ot_nachaloto_na_godinata-374577.html", "text": "От началото на 2018 г. в София са заловени 2126 улични кучета, което може да отчете, че броя на бездомните животни намалява. Това съобщи на пресконференция директорът на Общинското предприятие „Екоравновесие\" към Столична община Веселин Асенов. На събитието стана ясно, че заловените от ОП „Екоравновесие\" кучета през месец юли са 317, от тях 243 са кастрирани и 235 са върнати по местата на залавянето им. По думите на директора на предприятието за същия този период 42 бездомни кучета са постъпили за лечение в общинската ветеринарна клиника „Връбница\", а 46 кучета от приютите на „Екоравновесие\" са намерили нов дом. Доброволно от собственици, поради невъзможност да се грижат за домашните си любимци, за настаняване в приюта са предадени 8 кучета. Веселин Асенов съобщи, че прибраните трупове на всякакъв вид животни от територията на Столична община през месец юли са 294, а в приютите и ветеринарната клиника умрелите кучета са общо 48 (от тях 6 са евтаназирани, а 8 са били настанени по сигнали след инциденти с МПС). Той посочи, че чрез кампанията за безплатна кастрация на дворни кучета са обработени над 50, като от началото на годината 24 собственици са глобявани за това, че са изоставили кучетата си, които не са били кастрирани и са попаднали в клиниката на предприятието. Асенов допълни, че за приютите се грижат над 7 хил. доброволци, които помагат и за намиране на домове на животните, разхождат ги и им помагат за тяхната социализация. Той уточни, че в София има общо 1650 приютени кучета, които са разположени в три приюта и клиника „Връбница\". Според него се забелязва една положителна тенденция на увеличение на броя на кастрираните дворни кучета като общо от началото на годината до юли месец са 307 или с около 20% повече в сравнение със същия период от миналата година. Веселин Асенов обясни също, че заловените кучета се кастрират и се връщат на мястото, от където са хванати, освен в случаите, когато на тези места е забранено да има животни, в случаи, в които кучетата проявяват агресия или са неизлечимо болни. Според него предимно бездомни животни се залавят в крайните райони на Столична община, ж.к. „Нови Искър\" , ж.к. „Витоша\", ж.к. „Горна Баня\", ж.к. „Банкя\" и местата граничещи с други общини, където най-често се изоставят кашончета с палета или големи кучета. Асенов каза още, че общо 194 944 лв. са средствата изразходени за дейността на ОП „Екоравновесие\" за месец юли. Той уточни, че в тази сума влизат разходи за: изплатени суми за държавни такси по дела 3 5970 лв.; изплатени обезщетения за ухапвания 337лв.; лекарства и медикаменти за безстопанствени кучета 734 лв.; храна 24 000лв.; външни услуги (сметоизвозване, техническо поддържане на компютърна техника и системи за видеонаблюдение, абонамент автоматична телефонна централа, почистване на изгребни ями,с ервизно обслужване на МПС) 28 320 лв.; вода, горива, енергия 9 196 лв.; перилни и почистващи препарати 7 997 г.; изплащане на заплати и възнаграждения на персонала по трудови правоотношения 58 780 лв.; изплащане на заплати и възнаграждения на персонала по извън трудови провоотношения 17 544 лв. и разходи за придобити дълготрайни материални активи (ДМА) 35 970лв. Веселин Асенов припомни, че на 7 юли са организирали поредната кампания „Осиновявай не купувай\" в парк „Заимов\", като с инициативата са имали не само намерение да намерят дом на бездомните кучета, а да накарат хората да помислят върху въпроса, защо има бездомни животни и да разберат, че всъщност ние сме отговорни за това. Той коментира, че на тези събития екипът на общинското предприятие и доброволците информират хората за това какви отговорности стоят пред тях ако решат да осиновят куче. Очаква се през средата на септември месец да бъде възстановена отново дейността на инициативата. Веселин Асенов уточни, че по време на самата кампания няма възможност за осиновяване на животните, но в последствие много хора са посетили приютите и са си взели домашни любимци.", "date": "2018.08.09", "title": "Над 2000 бездомни кучета са заловени в София от началото на годината"}
{"url": "http://standartnews.com/balgariya/kevr_chaka_obyasneniya_ot_vikburgas_za_spiraneto_na_vodata_v_pomorie-374588.html", "text": "Във връзка с постъпил в КЕВР сигнал от УС на Бургаска регионална туристическа камара и публикувани информации в национални медии за нарушено водоснабдяване на гр. Поморие на 4-ти, 5-ти и 7-ми август 2018 г., Комисията започна проверка за изясняване на обстоятелствата по случая, съобщиха от пресцентъра на ведомството. С писмо на председателя на КЕВР до „Водоснабдяване и канализация\" ЕАД Бургас, на чиято обслужвана територия е гр. Поморие, на основание на чл.114 от Административнопроцесуалния кодекс, регулаторът изисква в 7-дневен срок дружеството да представи становище по изнесените в сигнала и публикациите проблеми. В него трябва да бъдат посочени причините за нарушеното водоснабдяване в населеното място, информация за схемата на захранване, с обозначени технически параметри на изградените съоръжения, пунктовете за измерване и обеззаразяване на подаваната вода, както и техническите характеристики на довеждащия водопровод. От ВиК оператора се изисква да предостави информация за времето, което е било необходимо за локализиране и за отстраняването на авариите, за начина на уведомяване на потребителите за прекъсване на водоснабдяването и за осигуряване на алтернативно водоснабдяване с питейна вода, включително с водоноски, включително къде са били разположени. В посочения 7-дневен срок „Водоснабдяване и канализация\" ЕАД Бургас следва да изпрати до КЕВР обобщена информация и за броя на планираните и непланирани прекъсвания на водоподаването в гр. Поморие от началото на годината, регистрираните жалби за нарушено водоподаване през този период, времето за локализиране и за отстраняване на авариите, както и каква част от населението е била засегната от тях. За всяка отделна авария регулаторът очаква да получи данни за времетраенето на прекъсването на водоподаването с точни часове на регистриране и на отстраняване. Водното дружество трябва да предостави на регулатора информация и за мерките, които е предприело и планира да извърши за изпълнение на нормативните изисквания към качеството на предоставяната водоснабдителна услуга, като посочи срока за тяхното изпълнение. Във връзка с постъпилия в КЕВР сигнал от УС на Бургаска регионална туристическа камара за нарушено водоснабдяване на гр. Поморие, Комисията изпрати писмо и до областния управител на Бургас и председател на Асоциацията по ВиК Вълчо Чолаков, с което го информира за започналата проверка на водното дружество. Отчитайки разпоредбите на чл. 43, ал. 1 от Правилника за организацията и дейността на асоциациите по ВиК и на основание чл. 22 от Закона за регулиране на водоснабдителните и канализационните услуги, Комисията се обръща към Асоциацията по ВиК да предостави в 14-дневен срок информация за постъпили сигнали от потребители на територията на община Бургас за неизпълнения на задълженията на ВиК оператора по договора му с асоциацията, както и за предприетите в тази насока действия. Във връзка с разпоредбите на чл.42, ал. 1 от Правилника, Комисията очаква от Асоциацията по ВиК информация и за констатирани от нея неизпълнения на задълженията на ВиК оператора по сключения с него договор, свързани със стопанисването, поддържането и експлоатацията на ВиК активите, реализирането на инвестиционната му програма, изпълнението на договорните показатели за качество, както и другите задължения, предвидени в договора. Копия на писмата на КЕВР до „Водоснабдяване и канализация\" ЕАД Бургас и до Асоциацията по ВиК-Бургас  са изпратени до подателя на сигнала - УС на Бургаска регионална туристическа камара. При всички постъпващи сигнали за влошено качество на предоставяните ВиК услуги, в изпълнение на своята контролна дейност КЕВР ще продължава да извършва щателни проверки в защита на правата на потребителите. През 2017 г. до регулатора са подадени 571 жалби и сигнали в сектор ВиК, като през годината е продължило производството и по други 159 преписки по жалби от предходен период. 336 жалби са препратени към ВиК операторите за разглеждане и уведомяване на жалбоподателя за резултатите от извършените проверки, по 227 жалби производството е продължило през 2018 г., с цел събиране на доказателства и изясняване на обстоятелства. По останалите жалби Комисията се е произнесла с решения, провела е тристранни срещи за доброволно уреждане на спора или те са били прекратени от ВиК дружествата поради удовлетворяване на исканията на жалбоподателите. КЕВР и занапред ще осъществява контрол върху дейността на ВиК дружествата с оглед стриктното изпълнение на техните задължения съгласно Общите им условия за предоставяне на непрекъсваеми и качествени водоснабдителни услуги на техните абонати. При констатирано неизпълнение на тези задължения регулаторът ще им налага съответни санкции в съответствие с действащата нормативна уредба.", "date": "2018.08.09", "title": "КЕВР чака обяснения от ВиК-Бургас за спирането на водата в поморие"}
{"url": "http://standartnews.com/balgariya/desislava_ivancheva_pak_be_zakopchana_na_izlizane_ot_bolnitsata-374585.html", "text": "По-рано от първоначално обявения час и отново с белезници на ръцете и краката обвинената за подкуп кмет на столичния район „Младост\" Десислава Иванчева беше изписана от „Майчин дом\", където през миналата седмица постъпи за изследвания. Това съобщиха от екипа й във „Фейсбук\". „Най-лошото е, че тя няма да бъде в лечебницата на Централния затвор, а директно в ареста, където условията разрушават здравето им. Ще изпратим протестна нота до посолствата на демократичните държави и до европейските институции\", пишат още сподвижниците на Иванчева. Довеждането й с белезници на ръцете и краката предизвика противоречие, като юристи коментираха, че в случая не става дума за специално отношение към кмета, а за нарушаваща законите и Конституцията практика, прилагана спрямо всички арестанти, които се конвоират до лечебно заведение. Властите обаче обясниха действията си с множеството случаи на избягали лица. Днес се очакваше акция в подкрепа на Иванчева, но по-ранното й изписване я осуети. В понеделник пред Министерския съвет обаче ще има протест.", "date": "2018.08.09", "title": "Десислава Иванчева пак бе закопчана на излизане от болницата"}
{"url": "http://standartnews.com/balgariya/petima_ot_grupata_na_mityo_ochite_ostavat_v_aresta-374590.html", "text": "Апелативният спецсъд потвърди определението на първата инстанция и остави за постоянно в ареста петимата задържани при спецакция в Бургаско за участие в престъпна групата с ръководител Димитър Желязков - Очите. По данни от прокуратурата групата се е занимавала с изнудване, палежи, телесни повреди и други престъпления от 2010 г. Иван Пишиев, Радослав Николов, Иван Найденов, Венцислав Христов и Йордан Въчев, който не се яви днес заради влошено здравословно състояние, не искаха да бъдат снимани преди заседанието. Този път то беше открито за медии и граждани, за разлика от гледането на мярката в спецсъда. Днес стана ясно, че срещу престъпната група има множество анонимни свидетелски показания и СРС-та. Според свидетелите групата се е занимавала с палежи и разпространение на наркотици, както и се е опитвала да наложи монопол над погребалния бизнес в региона. Защитниците на задържаните отбелязаха, че данни за групата е имало още 2002 г. и 2003 г., но по-активни действия от разследващите са предприети последните седмици, а досъдебното производство е образувано 2016 г. Също така според тях в направените разпити са противоречиви и в тях няма конкретика. Адвокат Димитър Марковски, който защитава Въчев, каза пред медиите, че според него в този случай стари дела са обединени в едно. По думите му Въчев е задържан, за да се попълни необходимата цифра за обвинение срещу организирана престъпна група. Марковски каза още, че Въчев не е познавал Митьо Очите и няма данни за срещи с него или други факти, които да ги свързват. Въчев нямал и контакт с никого от свързаните с групата общински съветници. По случая с Десислава Иванчева, Марковски, който е и нейн адвокат обясни, че досега тя е била настанена в болницата към Софийския затвор, а сега в спецпрокуратурата се запознава с аудио записи по делото срещу нея. По-късно днес на Иванчева трябвало да й бъде направен ядреномагнитен резонанс. Абсурдно е да бъде с пранги на краката, коментира Марковски.", "date": "2018.08.09", "title": "Петима от групата на Митьо Очите остават в ареста"}
{"url": "http://standartnews.com/balgariya/bsp_poluchili_podkrepa_za_viziya_za_balgariya_ot_organizatsii_v_sigurnostta-374591.html", "text": "Конфедерацията на обществените организации от сигурността и отбраната подкрепя \"Визия за България\" на БСП. Това обяви депутатът от левицата Валери Жаблянов след днешната среща на партийното ръководство с представители на Конфедерацията. Той припомни, че в документа на социалистите се предвижда отбраната на страната да бъде отделена от националната сигурност и че фокусът е върху икономиката и доходите, образованието и здравеопазването. Председателят на Сдружението на офицерите от резерва \"Клуб 199\" полковник Цанко Цанков, определи визията като \"навременен документ\", но отправи и препоръки: \"Ние оставяме с впечатлението, че когато са писани тези хубави неща, не е взето предвид реалното състояние на армията. Така, както го чета, мен не ме кара да стана патриот и да отивам войник в българската армия, защото пише: \"НАТО - Европейска отбрана\", обаче българската отбрана и българската териториална цялост е по-важна от останалите\". Препоръките към \"Визията за България\" на БСП са полезни и конкретни, подчерта Валери Жаблянов: \"Засилване на отбранителния капацитет, като се разчита основно на силите на българската отбрана за справяне в кризисни ситуации. Беше обърнато особено внимание на изчерпания неолиберален политически и икономически модел и необходимостта от неговата смяна. Спешни социални мерки. Визията на БСП е да бъде разработен въпросът за универсалния базов доход\".", "date": "2018.08.09", "title": "БСП получили подкрепа за \"Визия за България\" от организации в сигурността"}
{"url": "http://standartnews.com/balgariya/zadarzhanite_ot_bandata_na_mityo_ochite_iskat_na_svoboda_sadat_reshava_dali_da_gi_pusne-374574.html", "text": "Апелативният специализиран съд решава днес дали да пусне задържаните на 2 август, при специализираната акция в Бургас, обвинени за участие в престъпна група. За лидер на престъпната група е посочен Димитър Желязков, по-известен като Митьо Очите. Първоначално бяха задържани 19 души, но в събота Специализираният наказателен съд постанови \"задържане под стража\" за 5 от тях: Венцислав Христов, Йордан Въчев, Иван Найденов, Радослав Николов и Иван Пишиев. Те са обвинени за участие в престъпна група, палежи, рекет, побои, изнудване и разпространение на наркотици. От всички с обвинения в неизвестност е само общинският съветник от Несебър Пейко Янков, който се издирва с червена бюлетина. Димитър Желязков, пък е под стража в Турция, като се чака екстрадирането му.", "date": "2018.08.09", "title": "Задържаните от бандата на Митьо Очите искат на свобода, съдът решава дали да ги пусне"}
{"url": "http://standartnews.com/balgariya/goresht_sledobed_na_9_avgust-374569.html", "text": "Днес отново ще бъде слънчево, след обед горещо. Ще духа слаб, в Дунавската равнина и източните райони до умерен вятър от изток-североизток. Максимални температури, предимно между 29° и 34°, в София около 29°. Атмосферното налягане ще бъде малко по-високо от средното за август. През деня ще се задържи почти без промяна. Над Черноморието ще бъде слънчево с до умерен североизточен вятър. Максималните температури на въздуха ще са: 28-31°. Температурата на морската вода е 27-28°. Вълнението на морето ще бъде 2-3 бала. Над планините ще бъде слънчево с временни увеличения на облачността, но без валеж. Ще духа до умерен вятър от изток-североизток. Максималната температура на височина 1200 метра ще е около 24°, на 2000 метра – около 16°.", "date": "2018.08.09", "title": "Горещ следобед на 9 август"}
