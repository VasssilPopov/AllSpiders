{"url": "http://standartnews.com/svyat/50_000_pochetoha_yoga_s_indiyskiya_premier-372863.html", "text": "Петдесет хиляди души се събраха в подножието на Хималаите, за да честват Международния ден на йогата заедно с индийския министър-председател Нарендра Моди, съобщи Асошиейтед прес. Нарендра Моди, който е пламенен хиндуист и почитател на йогата, отбеляза четвъртия международен ден, посветен на древната практика, в град Дехрадун. Малко след изгрев слънце той разпъна постелката си и започна да прави упражнения заедно с около 50 000 души. \"Йогата обогатява живота на милиони хора по света\", каза в речта си Нарендра Моди. Той призова индийците да се гордеят с традициите си. \"Богатството на индийското уникално наследство, като йогата, ще бъде уважавано масово по света само когато ние самите проявяваме уважение към културата и традициите си\", каза Нарендра Моди. Десетки хиляди хора в Индия се включиха в масовата йога практика - от служителите на летището в Делхи до ученици от безброй училища. Международният ден на йогата е одобрен през 2014 г. с резолюция на ООН по инициатива на Нарендра Моди. Сгушен в зелените хълмове край брега на река Ганг в северната част на Индия, град Ришикеш, популяризиран преди 50 години от \"Бийтълс\", си остава задължителна дестинация за поклонниците на йога упражненията на Запад, коментира Франс прес. \"Слънцето, Луната, реките са за всички - по същия начин йога упражненията са за всички\", заяви ентусиазирано гуруто Свами Шивананда Сарасвати. \"Представете си! Министър-председателят отиде в ООН и се изказа за благотворния ефект от йога упражненията. Днес те са навсякъде\", констатира Сарасвати. В Ришикеш, разположен на 250 км северно от столицата Делхи, легиони туристи от чужбина идват за ашрамите и училищата по йога, които там никнат като гъби. Увлечение, което не бе чуждо на четиримата музиканти от \"Бийтълс\", прекарали два месеца в Индия през 1968 година. \"Йога е начин да водиш спокоен, креативен и щастлив живот\", отбеляза премиерът Моди. „Йога упражненията могат да открият пътища за справяне с напрежението и безпокойството\".", "date": "2018.06.21", "title": "50 000 почетоха йога с индийския премиер"}
{"url": "http://standartnews.com/biznes/fibank_obyavi_aktivi_za_89_mlrd_leva-372865.html", "text": "В \"София Хотел Балкан\" днес се проведе редовно Общо събрание на акционерите на Fibank (Първа инвестиционна банка). На събранието присъстваха Неделчо Неделчев - Главен изпълнителен директор (CEO) на банката, Светозар Попов - Главен директор Риск (CRO), Севдалина Василева - Главен директор ритейл (CRBO), Чавдар Златев – Главен директор Корпоративно банкиране (CCBO) и Живко Тодоров - Главен финансов директор (CFO), съобщиха от банката. Ръководството на Fibank представи пред присъстващите акционери доклад за дейността и финансовите резултати на банката за 2017 г. Общият размер на активите на Първа инвестиционна банка възлиза на 8,9 млрд. лв. Нетният доход от такси и комисиони нараства с 10,8% спрямо предходната година. За 2017 г. нетните приходи от търговски операции отчитат ръст от 10%. ПИБ увеличава пазарните си позиции в банкирането на дребно и кредитирането на МСП, като се повишава и тежестта им в кредитния й портфейл. Балансовият собствен капитал на Първа инвестиционна банка също се увеличава с 10,6%. Базовият собствен капитал от първи ред (CET1) запазва темповете си на нарастване и достига 12,87%. Ръст се регистрира и по отношение на капитала от първи ред до 15,87% и общата капиталова база до 15.89%. Акционерите гласуваха реализираната нетна печалба от 92 млн. лв. за 2017 г. да бъде капитализирана, което допълнително ще увеличи капиталовата позиция на банката и ще осигури база за допълнителен растеж. С това решение капиталовите показатели се очаква да надминат 13,5% за базов собствен капитал от първи ред и 16,5% за обща капиталова база на консолидирана основа. Общото събрание на акционерите на банката избра „БДО България\" ООД и „МАЗАРС\" ООД за одиторски дружества за 2018 г. Досегашният директор на „Вътрешен одит\" – Ралица Богоева, вече заема позицията Главен директор Информационни технологии и операции. Позицията директор на дирекция „Вътрешен одит\" ще бъде заета от Пламен Димитров, който притежава над 15 години професионален опит.", "date": "2018.06.21", "title": "Fibank обяви активи за 8,9 млрд. лева"}
{"url": "http://standartnews.com/svyat/frantsuzin_specheli_36_mln_ot_evromilioni-372851.html", "text": "Французин е спечелил над 36 милиона евро от лотарията \"Евромилиони\", ставайки първият жител на Франция с печалба от популярната игра през тази година, предаде Франс прес. Миналата година трима французи спечелиха от лотарията, учредена през 2004 г. и разигравана в девет страни - Франция, Великобритания, Испания, Португалия, Белгия, Ирландия, Австрия, Швейцария и Люксембург. Късметлията разполага със срок от 60 дни от датата на тегленето - 19 юни, за да потърси печалбата си. Най-високата спечелена сума в лотарията \"Евромилиони\" е приблизително 190 милиона евро. Най-голямата печалба с билет, продаден във Франция, е 170 милиона евро.", "date": "2018.06.21", "title": "Французин спечели 36 млн. от \"Евромилиони\""}
{"url": "http://standartnews.com/svyat/nedzhmi_ali_77__ot_legalnite_migranti_zhiveyat_v_pet_stranichlenki_na_es-372872.html", "text": "„В информационния доклад на Европейската сметна палата (ЕСП) се вижда, че болшинството от мигрантите (77%) са се преселили в пет от страните-членки на ЕС (Германия, Испания, Франция, Италия и Великобритания). Макар реално да говорим за петте най-големи държави в Общността, вероятно има набор от други причини, поради които това се случва - например функционирането на демократичните системи, икономическите условия, размерът на пазара на труда, както и историческите връзки със страните, от които идват мигрантите.\", отбеляза евродепутатът Неджми Али на заседание на Комисията по бюджетен контрол на Европейския парламент, на което бе представен информационен доклад на ЕСП за „Интеграцията на мигранти от страни извън ЕС\". На заседанието на Комисията Неджми Али участва в дебата като докладчик на групата на Алианса на либералите и демократите за Европа (АЛДЕ). За 33 на сто от легалните мигранти в Европейския съюз няма никаква информация относно причините, поради които избрират да се заселят в дадена страна, а без успешно класифициране на тези хора няма как процесът на тяхната интеграция да бъде ефективен. Върху тези въпроси фокусира вниманието евродепутатът Неджми Али по време на представянето на информационния доклад. „Когато измерваме липсата на интеграция между гражданите на ЕС и мигрантите извън страните на ЕС, бихме ли могли да счетем, че сред второ и трето поколение мигранти има хора, които принадлежат към групата на гражданите на ЕС?\", попита Неджми Али. Той поиска да се запознае и с това как различните средства от еврофондовете биват разходвани за интеграция и защо те се използват от ограничен брой страни-членки. Според него, отговорите на тези въпроси, заедно с класификацията на причините за избор на дадена страна, биха задълбочили възможностите за анализ и подобряване на процеса на интеграцията. Евродепутатът от АЛДЕ посочи, че фондове на ЕС, като Хоризонт 2020, Еразъм+, Програмата за конкурентоспособност на предприятията и малките и средните предприятия (COSME), Европа за гражданите и Програмата за заетост и социални иновации, също могат да бъдат използвани за финансиране на дейности, насочени към интеграцията на мигранти. „През годините се доказа, че интеграционният процес е комплексен и се сблъсква с много препятствия, като в информационния доклад са представени почти всички аспекти на този процес - от човешките права и противопоставяне на дискриминацията, до координиране на финансирането и измерването на резултатите\", допълни Неджми Али.", "date": "2018.06.21", "title": "Неджми Али: 77 % от легалните мигранти живеят в пет страни-членки на ЕС"}
{"url": "http://standartnews.com/biznes/nap_otchete_887_mln_leva_poveche_za_2017a-372864.html", "text": "Националната агенция по приходите отчете ръст в събраните задължения през 2017 година, заяви директорът на НАП Розалия Димитрова. Димитрова отчете, че годишният план е преизпълнен с 887 милиона лева. От агенцията обявиха, че за последните 3 години НАП отчита ръст на събраните вземания в размер на 5 милиарда лева. Общите събрани приходи през 2017 година са 19 млрд. лева или с 1,5 млрд. повече от 2018 година. Като успешна практика директорът на НАП отчита въвеждането на т.нар. меки мерки към длъжниците – телефонни разговори, изпращане на електронни съобщения. Изпратени са съобщения през 2017 г. на над 410 000 лица, в резултат на което техният дълг е драстично намалял. От НАП отчитат още, че са проверени 64 лица, които са търгували с трети страни. Направени са проверки на 400 лица за данъчни измами, посетени са 170 адреса. 882 големи дружества са проверени. Като предстоящи мерки НАП смята да започне електронни ревизии, да оптимизира фискалния контрол.", "date": "2018.06.21", "title": "НАП отчете 887 млн. лева повече за 2017-а"}
{"url": "http://standartnews.com/mneniya/mozhe_do_kandidatstvate_za_gimnaziya_i_v_polunosht-372875.html", "text": "- Нашата препоръка е да се подават документи, съобразени и с резултатите, които децата имат по български език и литература на изпитите. Оценките от седми клас са тези, които ще формират приема в различното училище, и самото то може да има различен формат. Това предполага и различен бал. Моят съвет е информацията да бъде търсена от Регионалното управление по образованието и на нашия сайт. Там е посочено за всяка съответна паралелка от конкретното училище какъв точно предмет формира бала. Тази година се дава възможност на родителите да подават документи и изцяло онлайн, което означава, че това може да бъде направено и в полунощ, и в събота и в неделя. Семейството има време да осмисли кои са балообразуващите предмети за съответната паралелка, да пресметне кои са най-добрите варианти, а ако нещо не им харесва, да изтрие онова, което е написало, и да започне отначало. - Първо много внимателно да подредят желанията. Няма смисъл да пишат Софийска математическа гимназия или Технологично училище \"Електронни системи\", ако детето има нисък успех. На нашия сайт, а и на този на всяко училище има записани балове от предишни години. Това дава възможност на семействата да направят правилна преценка дали детето им може да се класира в съответното училище. След първо класиране, ако детето е прието по едно от водещите си желания, трябва да отидете и да потвърдите в гимназията, в която е прието, че искате да го запишете. Ако искате да премине на второ класиране, мястото му не се губи. Единственото, което може да се случи, е да премине на по-горна позиция. Рискът е едва на третото класиране, което ние наричаме \"късметлийското\". При него наистина трябва да откажеш мястото, на което си класиран, за да се пробваш за ново. Тогава някои деца се изстрелват нагоре, но други губят сравнително добри места. Най-добрият вариант е да се пишат между 20 и 30 желания, за да е сигурно, че детето ще бъде прието. Хората, които опрат до трето класиране, обикновено не са подредили добре желанията си. Разбира се, има и крайни случаи - семейство, записало в минали години над 100 желания. Това не е необходимо, то претоварва и системата, чрез която се кандидатства. Обикновено децата се класират някъде около 30-то желание. - Това зависи от избора на родителите и децата, но според мен неминуемо ще се случи. Тази година в столицата се разкриват много атрактивни професионални паралелки - например в областта на мехатрониката. В същото време все по-малко са търсени специалностите, свързани с асансьорна техника, производство на безалкохолни напитки или месопреработка. Практика е на финала още след първо класиране да се закриват паралелки в професионалните гимназии. В последните години там се сливат класове и се правят защитени паралелки, за да не изчезне една или друга специалност. Имаме много дуални паралелки, в които децата ще могат да прилагат знанията си в реална работна среда. Въпросът е какви точно желания имат родителите и техните деца. Повечето от тях не избират професионалните паралелки. - В момента столицата предлага най-богатата палитра от чужди езици, която имаме. Все още най-търсената комбинация е испански с английски, но има и варианти за китайски, корейски, японски, немски, които децата избират много често.", "date": "2018.06.21", "title": "Може до кандидатствате за гимназия и в полунощ"}
{"url": "http://standartnews.com/mneniya/zashto_gi_razhozhdame_tezi_s_kolichkite-372858.html", "text": "Родителите, които имат деца с увреждания, са някак излишни. И неудобни. Сложили тениска, че системата ги убива, а пък всъщност те убиват системата. Само за броени дни катурнаха министър и го върнаха на мястото му, а просле бутнаха заместничката му. Похарчила брутално висока сума, с която сигурно са можели да се купят куп инвалидни колички, за да си плати билета до форум за деца с увреждания, на който нищо не е постигнала и нищо не е казала, но страната ни е получила \"изключително висока оценка\". За какво? Че подхвърля невръстни деца, които трудно разбират какво им се говори, в общообразователни училища, за да се интегрират по-добре? Че закриха помощните училища на децата със средни и тежки увреждания, в които те реално получаваха помощ и някаква интеграция? Че изпращат деца в инвалидни колички в школа, където няма рампи, а класната стая е на четвъртия етаж? И при това ги карат да кандидатстват по \"уседналост\", тоест по близост на дома им до съседното училище, нищо, че там да се справя с откровеното си изоставане в клас. Че приложихме спрямо децата с увреждания модели, които Европа отхвърля? Да иначе много сме ги интегрирали - кръстихме ги не \"инвалиди\", а деца със \"специални образователни потребности\", каквото и да значи това. Специални образователни потребности има всяко дете. Но държавата ни по-скоро държи да угоди на тъпата европейска терминология, да получи потупване по рамото и да похарчи 8000 лева за въпросното потупване. Вчера щерката на двама известни спортисти, известна единствено поради този си статус, се изказала в стил \"Като сте ги раждали, да сте мислили\". Един вицепремиер пък минал покрай протестиращите и им казал \"Стига сте ги разхождали тези нещастни деца\". Що ли едната не си гледа селфито, а другият не ходи да си дърпа шалтерите на \"Слънчев бряг\". Имам следното предложение за промени в законите: Всички въпросни нещастни деца се държат вкъщи и в пълен мрак, поне докато не станат щастливи. Всички болни и възрастни хора не се показват по улиците, защото Всички майки, които са си наумили да раждат, да подпишат специален договор с държавата, че носят пълната отговорност за децата си, независимо по каква причина са се разболели. Предварително да признаят, че са тъпи, глупави и нереализирани, ако си позволят да имат деца с проблеми. Че няма да съдят ненормални шофьори, които по някаква причина са блъснали детето им и то се е оказало в инвалидна количка. Че държавата нищо не им дължи, но те й дължат данък за това, че децата им не могат да участват пълноценно в капиталистическата джунгла, на която се очаква да бъдат подложени. Че няма да търсят социални асистенти, за да не губят времето на чиновниците с глупости. И че са съгласни, за сметка на това, всички травестити и гейове, както и джендъри от седми, осми и девети пол да шестват безнаказано по площадите, щото никой вицепремиер още не е казал \"Що ми се разхождат тука тия нещастни джендъри?\"", "date": "2018.06.21", "title": "Защо ги разхождаме тези с количките?"}
{"url": "http://standartnews.com/mneniya/dilovinfo_lyatna_makedoniya-372860.html", "text": "Официално вече е лято. И Македония е Северна. Е, лятото идва малко тропическо с тези дъждове. Още преди седмици напомнихме на Божидар Димитров, че както е тръгнало, трябва да почне да събира по двама българи от всеки вид и да ги товари в голям дървен сандък, за да оцелее българщината. Но той се разсейва нещо. Това с името на Македония, най-вероятно му пречи да се съсредоточи върху по-важните неща. По-обилни от дъжда са само остроумията, които се ръсят в социалните мрежи за Македония. Така  де – най-романтичната част от българската история се измести малко по на Север. Нормално е да се вълнуваме. Всички сфери на познанието търпят уточения. Географията пояснява, че екваторът вече е  мислената линия, която разделя Македония на Северна и Южна, а езикознанието – че македонският бил събрани на куп всички граматически грешки в българския. Изобщо над Западната ни посестрима отдавна виси предупреждението, че докато се занимава с изсняване на героическата си история, може да остане без практическа география... През лятото се активизира Мая Манолова. Това, според мен, е природно явление, но от БАН още не се категорични. Вероятно я сравняват със случая Яне Янев... Всички съчувстваме на протестиращите майки и сме убедени, че нещо трябва да се направи и то спешно. Но шумът, който се вдига край омбудсмана, отдавна надмина онзи, героичния от „край Босфора\". Как управляващите още не са се сетили да пратят Валери Симеонов на Мая Манолова?! Така си е. Някои жени са вълнуващи като океан – ако не сте свикнали, може да започне да ви се повдига. Не случайно при корабокрушение на лодките първо  качват жените и децата. За да могат мъжете на спокойствие да помислят и да вземат някакво решение. Не искам да прозвучи сексистко, но ако и при дебатите около вота на доверие изведат от пленарна зала жените и децата, ще има много по-спокойна и полезна дискусия. То, не че се очаква нещо смислено от този вот. Даже някой си Пламен Христов от „Воля\" каза, че само щяло да се губи ценно време да ходят депутатите по телевизионни студия... Аз викам да идете, г-н Христов. Че никак не е сигурно, че скоро пак ще се сетят да Ви поканят в телевизия. Вотът на недоверие и световното по футбол естествено ще се слеят в старата изпитана рецепта – хляб и зрелища. То - като гледате тълпата по стадионите - нищо не се е променило от времето на Римската империя. Само дето отново  има  безглутенов хляб. Разликата е и в това, че публиката на стадионите май е по-възпитана от българския политически дебат. Винаги съм се учудвал как пък нашите политици не се научиха, че – ако хвърляш екскременти по някого, не е сигурно дали ще го уцелиш, но е сигурно на какво ще миришат твоите ръце.  Но... това е, което имаме като политически елит, както би казал Цецо Цветанов. Някои хора имат вкус. Други имат само мирис... Отново целият свят е вперил очи в Русия, при това още никого не са отровили. Световното, според мен, ще изиграе лоша шега на Путин. Руснаците изведнъж ще се осъзнаят, че много по-евтино им излиза, а и много повече се радват на победите над Саудитска Арабия и Египет, отколкото на победите над Сирия. Разбира се, руският народ така и не се научи да отказва на своите правителства да участва в някоя война. И това е основната причина, поради която американската икономика върви, а руската – не толкова. За нас специално тази особеност на руснаците ни е била полезна. От гледна точка на руския народ   Освободителната руско-турска война е напълно безсмислена, но пък ние се сдобихме с държава, която сега да си псуваме на воля. Просто руснаците трябва да се научат да отказат разни неща на правителствата си. Те се бяха научили за малко по време на Първата световна война, когато Ленин се отказа да участва повече във войната, за да се посвети на марксизъм, електрификация и колективизация, но после сталинизмът изпорти марксизма. А науката много напредна в областта на отказването. През седмицата „Мирър\"съобщи за секс-робот с изкуствен интелект, който е научен да отказва секс, ако не е в настроение. Куклата се казва Саманта, а изобретателят й,  някой си Сантос, твърди, че я е програмирал в няколко режима: семейна, романтична, страстна и уморена. И се готви да я произвежда масово с цена около три хиляди и половина паунда за парче. Перничани ще могат да си я поръчват на цената на един по-новичък голф. Разбира се, преди това трябва да мине краш-тестове колко носи на бой. Но като цяло новината е обезпокоителна. Това е първа стъпка към навлизането на джендър-идеологията в редиците на секс-роботите. Сега ще имат право да отказват секс, после ще поискат да си променят пола, както решат, а накрая ще настояват и за избирателни права.  Най-доволни от подобни изобретения ще са мъжките богомолки. Разбира се, ако някой изобрети секс-роботи за мъжки богомолки. Защото най-страшният въпрос, който може да чуе мъжката богомолка по време на секс, е „Свърши ли?!\" Да рекапитулираме: не сме се издавили. Световното върви добре. Правителството ще оцелее, а за лятото е валидно правилото за секса: може и да не свършим едновременно, но поне да започнем заедно. През първите пет месеца на 2018 година Агенция „Митници\" е събрала 3,7 млрд. лева приходи от мита, ДДС при внос, акцизи, глоби и лихви. Те са със 150 млн. лева или 4.2% повече от същия период на 2017 година. Това каза директорът на Агенция „Митници\" Георги Костов на заседание на парламентарната комисия за наблюдение на приходните агенции и борба със сивата икономика и контрабандата, предаде репортер на Агенция „Фокус\". „Събраните приходи през 2018 година са 2% над планираните в изключително амбициозния ни план за тази година\", изтъкна той. „От началото на годината данните на икономическите оператори показват, че спрямо същия период на 2017 година приходите от мита нарастват с 29.5%, от ДДС при внос- с 3.5%, а от акциз касово изпълнение- с 4.5%\", обясни Георги Костов. „През периода януари- май 2018 година са събрани 1,928 млрд. лева приходи от акциз касово изпълнение\", каза още той.", "date": "2018.06.21", "title": "Dilov.info: Лятна Македония"}
{"url": "http://standartnews.com/balgariya/mozhe_do_kandidatstvate_za_gimnaziya_i_v_polunosht-372875.html", "text": "- Нашата препоръка е да се подават документи, съобразени и с резултатите, които децата имат по български език и литература на изпитите. Оценките от седми клас са тези, които ще формират приема в различното училище, и самото то може да има различен формат. Това предполага и различен бал. Моят съвет е информацията да бъде търсена от Регионалното управление по образованието и на нашия сайт. Там е посочено за всяка съответна паралелка от конкретното училище какъв точно предмет формира бала. Тази година се дава възможност на родителите да подават документи и изцяло онлайн, което означава, че това може да бъде направено и в полунощ, и в събота и в неделя. Семейството има време да осмисли кои са балообразуващите предмети за съответната паралелка, да пресметне кои са най-добрите варианти, а ако нещо не им харесва, да изтрие онова, което е написало, и да започне отначало. - Първо много внимателно да подредят желанията. Няма смисъл да пишат Софийска математическа гимназия или Технологично училище \"Електронни системи\", ако детето има нисък успех. На нашия сайт, а и на този на всяко училище има записани балове от предишни години. Това дава възможност на семействата да направят правилна преценка дали детето им може да се класира в съответното училище. След първо класиране, ако детето е прието по едно от водещите си желания, трябва да отидете и да потвърдите в гимназията, в която е прието, че искате да го запишете. Ако искате да премине на второ класиране, мястото му не се губи. Единственото, което може да се случи, е да премине на по-горна позиция. Рискът е едва на третото класиране, което ние наричаме \"късметлийското\". При него наистина трябва да откажеш мястото, на което си класиран, за да се пробваш за ново. Тогава някои деца се изстрелват нагоре, но други губят сравнително добри места. Най-добрият вариант е да се пишат между 20 и 30 желания, за да е сигурно, че детето ще бъде прието. Хората, които опрат до трето класиране, обикновено не са подредили добре желанията си. Разбира се, има и крайни случаи - семейство, записало в минали години над 100 желания. Това не е необходимо, то претоварва и системата, чрез която се кандидатства. Обикновено децата се класират някъде около 30-то желание. - Това зависи от избора на родителите и децата, но според мен неминуемо ще се случи. Тази година в столицата се разкриват много атрактивни професионални паралелки - например в областта на мехатрониката. В същото време все по-малко са търсени специалностите, свързани с асансьорна техника, производство на безалкохолни напитки или месопреработка. Практика е на финала още след първо класиране да се закриват паралелки в професионалните гимназии. В последните години там се сливат класове и се правят защитени паралелки, за да не изчезне една или друга специалност. Имаме много дуални паралелки, в които децата ще могат да прилагат знанията си в реална работна среда. Въпросът е какви точно желания имат родителите и техните деца. Повечето от тях не избират професионалните паралелки. - В момента столицата предлага най-богатата палитра от чужди езици, която имаме. Все още най-търсената комбинация е испански с английски, но има и варианти за китайски, корейски, японски, немски, които децата избират много често.", "date": "2018.06.21", "title": "Може до кандидатствате за гимназия и в полунощ"}
{"url": "http://standartnews.com/balgariya/leshti_ni_lekuvat_dokato_spim-372843.html", "text": "Лещи ни лекуват, докато спим. Наглед звучи невероятно, но е факт – благодарение на ортокератологията. Как твърдите контактни лещи, които се носят само през нощта, коригират късогледство, далекогледство и астигматизъм, на родните офталмолози ще разясни оптометристът от Франция Диан Дебук. Опитният специалист от „Precilens\" пристига специално в София за семинар, организиран от „CMI\" на 22 юни 2018 г. Домакин на форума е новата, най-голяма на Балканите, очна клиника „VISION\". В семинара ще се включат над 50 български специалисти от цялата страна. Как лещите могат да лекуват „насън\" – четете в следващия брой на „Стандарт „Здравето\"", "date": "2018.06.21", "title": "Лещи ни лекуват, докато спим"}
{"url": "http://standartnews.com/balgariya/opasen_prestapnik_izbyaga_ot_loveshkiya_zatvor-372869.html", "text": "48-годишен затворник е избягал тази сутрин в Ловеч, информира Дарик. Избягалият Борислав Иванов е в ловешкия затвор от 2011 г., където е излежавал 13-годишна присъда за блудство и кражби. Преди месец е преместен в общежитие от отворен тип, тъй като излежал 7 години от присъдата си. През деня чистел халета във фирма извън затвора, където бил абсолютно неохраняван. Така около 10:30 ч. тази сутрин служител от фирмата съобщил за липсата му. Борислав Иванов бил преместен в началото на месеца в общежитие от отворен тип, защото излежал повече от половината си присъда, съобщи Николай Проданов. \"Започнал е изтърпяването на наказанието през 2011 г. Изтърпял е 7 години от наказанието си, което е общо 13 години. Това е дало възможност неговият режим да бъде сменен и той да бъде преместен в общежитие от открит тип. Това се е случило в началото на месеца. Успяхме вече да извършим съответните проверки - ходенето му в затворническото общежитие е извършено в пълно съответствие с нормативните изисквания\", обясни зам.-министърът на правосъдието Николай Проданов. Лишените от свобода, които работят на неохраняеми обекти извън затворите са над 800. Правосъдното министерство нямало ресурс да ги охранява, а фирмите работодатели пък нямали ангажимент да го правят. \"Що се отнася до охраната на външните обекти, на мен ми е много трудно да кажа, ако всички тези 800 души трябва да бъдат охранявани, колко точно надзорно-охранителен състав щеше да ни е нужен. В такива случаи определени ангажименти за охрана на тези лишени от свобода, поемат от съответната фирма, която ги е ангажирала на работния обект. Тя е поела ангажимент да се грижи в някаква степен за тях, но не и да ги охранява в същинския случай на думата\", каза още Проданов. Според него на затворниците трябвало да се дава шанс да работят, но в рамките на затвора нямало работа за всички. \"Работата, която може да се осигури вътре на територията на затворите, в никакъв случай не е достатъчна, за да бъде алтернатива за всички тези 7000 души, лишени от свобода. Когато един човек работи, по-малко мисли какви глупости да направи - това е най-малкото и най-баналното, което може да се каже\", добави зам.-министърът.", "date": "2018.06.21", "title": "Опасен престъпник избяга от ловешкия затвор"}
{"url": "http://standartnews.com/balgariya/karadaya_iska_novi_zakoni_sreshtu_ksenofobiyata-372857.html", "text": "Спешни нови закони и правосъдни промени са нужни за борбата с ксенофобията у нас. За това призова председателят на ДПС Мустафа Карадайъ, който откри международна конференция на тема „Борба с ксенофобията: Прилагане на мултикултурни и мултиезични модели\", организирана от  фондация „Либерална интеграция\" и евродепутата Илхан Кючюк. По думите на Карадайъ нетърпимостта към другите етноси се увеличава, а управляващата коалиция подпомага процеса. Лидерът на Движението за права и свободи заяви, че ксенофобията е общ проблем и възможно най-скоро трябва да бъде направен анализ, след който да се работи с държавна политика за справянето с него. \"У нас проблемът за фашизирането на управлението става все по-актуален. Нито една фашистка диктатура на идва изведнъж. Какво става у нас в последната година. Вдига се измислен шум около бурките в една махала. Община Пазараджик веднага приема мерки, които ги забраняват на местно ниво. Месеци по-късно в парламента влиза законопроект за бурките и забрадките. Вдига се шум около топонимите в Стара Загора, създава се организация уж с претенциите за замяната с изконно български. Общинският съвет приема предложението за преименуване, две седмици по-късно в парламента влиза закон за защита на нацията. Пардон, закон за българския език. В името на мира трябва първо да изведем всички от състоянието на равнодушие. Всеки, на когото е скъп мирът трябва да направи своя избор и твърдо да се бори с ксенофобията и зараждащия се фашизъм\", заяви лидерът на ДПС Мустафа Карадайъ. \"Предложихме всичко или поне се опитахме да предложим по темата за Западните Балкани. Но не се сетихме да предложим или не искахме едно нещо – интеграционен модел. А без интеграционен модел Западните Балкани не могат  да бъдат устойчив проект\", каза евродепутатът Илхан Кючук. Експертите обсъдиха и всички възможни успешни практики за борба с расизма и ксенофобията, които се прилагат в останалите страни.", "date": "2018.06.21", "title": "Карадайъ иска нови закони срещу ксенофобията"}
{"url": "http://standartnews.com/balgariya/emisar_ot_bryuksel_na_kraka_pri_penka-372836.html", "text": "Кравата беглец Пенка, която се сдоби със световна слава, скоро ще бъде навестена от експерт от европарламента. Той ще се запознае на място със съдбата на хайванчето и с помощта на преводач ще разговаря с нейния стопанин Иван Харалампиев. В момента Пенка е в импровизиран обор в кюстендилското село Копиловци. \"Тя се чувства добре, храни се редовно и е в добро здраве\", обясни бай Иван. Той се надява скоро кравата да се върне в стадото си, но преди това от Агенцията по безопасност на храните трябва да преценят дали й е осигурил всички удобства. За чаканите гости от Брюксел Иван разбрал във вторник, когато получил обаждане по телефона. „Не зная точно кой ще идва, но не е български евродепутат. Просто не запомних името. Казаха ми, че искат да видят кравата ми и Тъй като не владея чужди езици са подсигурили и преводач, така че очаквам визитата на 27 юни в следобедните часове\", обясни пред monitor.bg Харалампиев. Той се похвали, че макар да не разчита на европейска субсидия за Пенка, е получил финансова помощ от Европа, макар и символична. „Получих писмо от Германия - картичка, където ми благодарят и ми изпратиха 50 евро с цел да ме подпомогнат\", обясни краварят. Жестът е на Валтрауд Графенбергер от Мюнхен. В картичката пише: \"Господин Харалампиев, надявам се, че сте получили Вашата Пенка обратно. Тези закони не са човешки. Бих искала да Ви преведа една малка сума от 50 евро за направените от Вас разходи. Поздрави и всичко хубаво!\". Пенка стана звезда след като изчезна на 12 май от обора в село Мазарачево и неволно прекоси границата. След двуседмичен престой в Сърбия тя беше прибрана от местен селянин, който я предаде на властите. По маркировката й те откриха, че неин собственик е Иван Харалампиев. Заради екскурзията в страна, която не е членка на ЕС, първоначално беше обявено, че Пенка ще бъде умъртвена. Съгласно разпоредбите на Брюксел кравата е обречена заради риска от пренасяне на зарази. Иван Харалампиев обаче не прежали любимата си крава и разказа на медиите как тя е обречена, макар да е напълно здрава и дори бременна. След като драмата се разчу в подкрепа на Пенка се обявиха западни медии, евродепутати и дори легендата на \"Бийтълс\" сър Пол Маккартни. Стреснати от огромния интерес и обществена защита на хайванчето, от родната агенция за безопасност на храните решиха да не бързат с умъртвяването на добичето, а й назначиха тестове. Преди седмица, след лабораторни анализи БАХБ обявиха, че Сега стопанинът Харалампиев чака разрешение от ветеринарната служба кравата да бъде върната в обора в село Мазарачево. „Когато в началото на миналата седмица излезе решение кравата ми да не бъде умъртвявана, казаха, че в рамките на 5 дни ще ми позволят да я закарам при другите животни. Реално тя от 27 май е в изолатор в село Копиловци. Не разбирам защо отново трябва да ми правят проверка при положение, че стопанството ми е регистрирано и отговаря на всички изисквания\", казва още 61-годишният Иван. В момента той постоянно получава оферти за своята прочута крава. Много хора от Кюстендил и региона са изявили желание да купят Пенка, за да привличат туристи от цяла свят. „Ако стопанинът я продава ще му дам двойно по-голяма сума, отколкото я е закупил. Наскоро идваха туристи при мен в Раждавица и те бяха чули за Пенка. Искаха да я видят и да се снимат с нея. Животното наистина се превърна в една атракция\", коментира 42-годишен кюстендилец, който от години развива селски туризъм в селото. „Ако ще и 10 хил. лв. да ми дадат пак не бих си продал животното. Аз през толкова много перипетии преминах, само и само да си я запазя. Не всичко е пари, при мен водещото е любовта към животните. Ето, сега Пенка е спокойна храни се, няма никакъв проблем\", обяснява  Харалампиев.", "date": "2018.06.21", "title": "Емисар от Брюксел на крака при Пенка"}
{"url": "http://standartnews.com/balgariya/tsvetanov_zashtiti_rositsa_dimitrova-372855.html", "text": "„Росица Димитрова нямаше друг полезен ход, освен да подаде оставка след всичко, което се изсипа върху нея. Тя работи повече от 20 години в социалната сфера и винаги е била съпричастна. Това не означава, че ще я изгубим като експерт. Евентуално може да бъде назначена като съветник към ресора на Валери Симеонов, за да може да продължи да работи\", коментира в „Здравей, България\" председателят на ПГ на ГЕРБ Цветан Цветанов. „В Ню Йорк тя е спала в общежитието на консулството и не е похарчила нито лев от бюджета на държавата, за да може да бъде в скъп хотел\", допълни той. \"Росица Димитрова е имала планирана друга командировка, която не е била със средства от държавния бюджет. Три дни преди събитието е решено, че тя трябва да представи България на нужното високо ниво на 11-та сесия на Конференцията на страните по Конвенцията за правата на хората с увреждания в Ню Йорк. България е председател на форума за периода 2017-2018 г. и в това си качество организира конференцията\", поясни още Цветанов. По думите му тя е направила изключително много за хората с увреждания и винаги е работила в интерес на хората. Министър Бисер Петков е издал заповедта за командировката, а след това процедурата се задейства от съответните служители по веригата към министерството. Цветанов допълни, че самият той избягва да лети в бизнес класа заради подобни спекулации, които могат да излязат в публичното пространство и внушенията, които се правят след това. Той коментира и протеста на майките на деца с увреждания. Цветанов поясни, че винаги е имало диалог с тях. „Има един бюджет, който трябва да бъде разпределен солидарно на всички необходими сфери. Има много области, които са недофинансирани и това е проблем, който не е възникнал сега\", коментира той. Цветанов коментира и искания вот на недоверие заради проблемите в сферата на сигурността. „Мотивите на БСП не отговарят на желанието и амбициите, които имат. Когато искат един вот на недоверие, трябва да си предложил някаква алтернатива. В мотивите им има много неистини\", заяви председателят на ПГ на ГЕРБ.", "date": "2018.06.21", "title": "Цветанов защити Росица Димитрова"}
{"url": "http://standartnews.com/balgariya/borisov_votat_na_nedoverie_na_bsp_e_neosnovatelen-372856.html", "text": "Премиерът Бойко Борисов определи като „неоснователен\" внесения от БСП вот на недоверие към правителството. В Пловдив министър-председателят коментира, че икономическата, финансовата и политическата стабилност на България са безспорни. Изтъкна и приноса на кабинета за ограничаването на мигранстката вълна и корупцията. „С кое сме вредни? Че сме ви докарали повече пари, че сме отсекли мигрантската вълна, единствени в Европа?! Прочетете за тази стабилна перспектива, където описват цялата икономическа, политическа, финансова среда в България. И излизат вчера и казват: „Това правителство е вредно за България\". Не ви ли е странно, че дойде ли БСП на власт всички фондове спират... всеки път. Те тогава казват: „Това е заради работата на ГЕРБ, ама като дойде ГЕРБ на власт, си вървят всички фондове\", коментира Борисов.", "date": "2018.06.21", "title": "Борисов: Вотът на недоверие на БСП е неоснователен"}
{"url": "http://standartnews.com/balgariya/radev_prizova_v_belgrad_da_zagarbim_ezika_na_omrazata-372862.html", "text": "Президентът на Сърбия Александър Вучич посрещна българския държавен глава Румен Радев в Палатата на Сърбия в Белград, предаде БГНЕС. След церемонията с почетния караул двамата държавници останаха да разговарят на „четири очи\". Следват пленарни разговори между двете делегации. Пресцентърът на Палатата не беше претъпкан със сръбски медии. Александър Вучич откри съвместната пресконференция, наричайки нашия президент „скъпи приятелю\". Сръбският държавен глава направи бърз преглед на двустранните отношения между нашите страни, които според неговите думи, се развиват все по-добре с всяка следваща година. Той отбеляза, че двустранният стокообмен през миналата година се е увеличил и е надминал 1 милиард евро. Също така Вучич отбеляза, че скоро от София до Белград по магистралата ще се пътува 3 часа. Според него конфликтите от миналото трябва да си останат там и да се отвори нова страница в отношенията, тъй като трябва да гледаме към общо бъдеще. Държавният глава Румен Радев също отбеляза със задоволство развитието на отношенията, намерило израз в увеличаването на стокообмена. По отношение на европейската перспектива за Сърбия Радев подчерта, че Белград може да разчита на нашата подкрепа. Ориентировъчната дата – 2025 г. – за еврочленство Радев определи като „амбициозна, но постижима цел, изискваща мобилизация за промени в редица ключови области. „Европейската интеграция на страните от нашия регион минава през помирение с миналото и спазване правата на малцинствата\", допълни българският президент. Според него историческото помирение, върху което беше изградена единна Европа, трябва да бъде постигнато и на Балканите. „Езикът на омразата трябва да остане в миналото. Ако пропуснем шанса, Европа няма да внесе нашите балкански проблеми\", заяви Радев. Българският президент подчерта, че предстоящата утре среща с представители на българското малцинство в Димитровград ще е първата такава съвместна среща. Според него българското малцинство щяло да усети промяната. Радев също така отбеляза, че с Вучич утре ще направят първата копка на паметник на Светите братя Кирил и Методий и поздрави сръбското правителство за това, че от 2019 г. празникът на светите братя ще стане официален празник и в Сърбия. На въпрос за положението със здравеопазването и образованието на роден език на българското национално малцинство Вучич отговори, че няма проблем. Отбеляза, че е имало такива само с два учебника, но това вече е решено. Сръбският президент неколкократно подчерта, че Белград е готов да финансира медии на български език.", "date": "2018.06.21", "title": "Радев призова в Белград: Да загърбим езика на омразата"}
{"url": "http://standartnews.com/balgariya/karakachanov_nyamame_nito_edin_izpraven_helikopter_mi17-372871.html", "text": "Всичките ни вертолети Ми-17 в момента са неизправни, шокира комисията по отбрана военният министър Красимир Каракачанов, който отговаря на въпроси на депутатите. Точно с такъв вертолет се разбиха преди седмица двамата ни военни летци от авиобаза Крумово край Пловдив. \"Две са възможните версии са падането на хеликоптера Ми-17 - техническа неизправност или човешка грешка. Не мога да се произнеса преди комисията да излезе с решение. Имам мнение, но не е логично да го изразявам\", каза за катастрофата министърът на отбраната. \"Ако става въпрос за техническа неизправност, се потвърждава тезата ни, че трябват пари за поддръжка. Ако става дума за човешка грешка, тя е в това, че пилотите не летят достатъчно. Горе-долу 2:1 са летящите към нелетящите пилоти. И в двата случая опира до пари\", добави министърът. \"За изминалата година пилотът на падналия хеликоптер е имал 20 часа във въздуха. Един Ми-17 струва 3 милиона лева. Ако тези пари бяха осигурени за поддръжка и нова техника, сега нямаше да говорим за загинали хора. Малко повече средства са нужни за поддръжка\", допълни министърът на отбраната. При пожар можем да използваме \"Кугърите\", но те могат да носят до 1 тон вода, докато Ми-17 товарят по три тона, направи сравнението той. Каракачанов е запознал вицепремиера Томислав Дончев и финансовия министър Владислав Горанов с необходимите средства за вертолетите. Министърът на отбраната се оплака пред депутатите: \"Фирми произвеждащи, банички и чорапогащници обжалват договорите ни за обществени поръчки\". За да избегне техните спънки при поръчките за поддръжка и ремонт, министърът предлага промени в Закона за обществените поръчки, които ще елиминират фирми, които нямат нищо общо с отбраната, да обжалват. Предложенията си ще консултира и с едноименната агенция. \"Възложили сме работа по предварителни договори с фирми, които могат да извършат поправка на техниката.Така, ако получим средства, няма да има забавяне за изготвянето им\", разкри министърът. Амбицията на Каракачанов е до края на годината да бъдат сключени договорите по трите проекта за модернизация на армията.", "date": "2018.06.21", "title": "Каракачанов: Нямаме нито един изправен хеликоптер Ми-17"}
{"url": "http://standartnews.com/balgariya/vipusk_2018_na_italianskiya_litsey_s_patenti_za_badeshteto-372867.html", "text": "Вашето бъдеще започва сега. Тези дипломи са патентите ви за него, за израстването ви в личен и в професионален план. С тези думи посланикът на Италия у нас Стефано Балди се обърна към зрелостниците на Италианския лицей в Горна Баня. 35-тият випуск на престижния Национален учебен комплекс по култура с лицей за изучаване на италиански език и култура получи вчера дипломите си от Негово Превъзходителство и зам.-министъра на култура Румен Димитров. Тържествената церемония се състоя в Слънчевата зала на Националния исторически музей сред безценните съкровища на България. След гостите бяха родителите на зрелостниците и десетки ученици и преподаватели от комплекса. Отличен 5,62 е средният успех на випуск 2018 на НУКК с Италиански лицей. Всеки от младите хора получи по две дипломи - българска и италианска. Гордостта на лицея тази година са две чаровни и умни момичета. Италианската диплома на Яна Яшева е с максимален бал 100, българската - с отличен 5,99. Мария Тодорова също завършва с отличен 5,99, италианската й диплома е с успех малко под 100. По-голямата част от зрелостниците вече са приети в най-престижни чужди университети. Останалите чакат резултатите си за вузове у нас. Представяйте не само себе си, но и училището и родината си, обърна се към випуска директорът на НУКК с Италиански лицей Величка Велянова. На младите хора, които ще продължат образованието си зад граница, тя заръча: \"Искам да се върнете и да работите за България\". Бъдете отличници, но най-вече бъдете добри и честни хора, каза още Велянова на завършилите лицея момичета и момчета. Тя специално благодари на преподавателите, които са отгледали, възпитали и изучили 35-ия випуск на НУКК. Казвам отгледали, защото повечето от тези млади хора са в учебния комплекс от 3-годишни - от първа група на детската градина, подчерта директорката. Тя благодари и на родителите за съпричастността им към проблемите на училището и учениците. Много се радвам, че съм тук в този толкова важен за училището и неговите възпитаници момент, каза посланик Балди и благодари на Величка Велянова, че отново го е поканила да връчи италианските дипломи на зрелостниците. Негово превъзходителство за втора поред година лично дава документите на завършващите лицея. За мен е повод за гордост, че това училище, което има толкова големи успехи, се свързва с Италия, каза Балди на младите. И нарече всички ученици, които са посещавали и завършили лицея, \"изключително важен ресурс за страната\". Възможността да се дипломирате в училище с толкова високо ниво за вас е трамплин за лично и професионално бъдеще, каза още италианският посланик. Както винаги учениците от лицея го посрещнаха с овации, а Негово превъзходителство не скри радостта си, че отново е с тях. Стефано Балди участва във всички важни за лицея събития. Благодарност на директорката Величка Велянова и всички преподаватели в НУКК с Италиански лицей за грижите, уроците и търпението през годините изказа от името на випуск 2018 г. Василена Пенчева. Вие ни запознахте не само с българската, но и с италианската култура, продължавайте светлото си дело, каза младата дама. Книгата \"Символите на България\" получи заедно с дипломите си всеки от зрелостниците, за да може където да се намира по света да не забравя своите корени и да се гордее с родината си. Луксозното издание е дарение от председателя на училищното настоятелство - писателя Димитър Томов. Зрелостниците отрупаха с цветя класните си и Величка Велянова, след което заедно с директорката, посланик Балди и зам.-министър Димитров си направиха обща снимка за спомен.", "date": "2018.06.21", "title": "Випуск 2018 на Италианския лицей с патенти за бъдещето"}
{"url": "http://standartnews.com/balgariya/nesebar_balgarskiyat_vechen_grad_-372861.html", "text": "От вчера лятото вече официално настъпи, а с него и мечтите и въжделенията ни за ваканция. За повечето от нас лятната почивка е свързана винаги с Голямата вода, както индианците наричали някога морето. Българското черноморие предлага доста разнообразни места за почивка – от палаткови лагери до петзвездни хотели. Хубавото на нашето родно море е, че то не предлага само излъскани и нови сгради на пет метра от брега. В черноморските градчета има букет от история, вяра и красота. Нещо, което е от изключителна важност за добрата и пълноценна почивка. Само на трийсет километра северно от Бургас картината на монотонния пясъчен бряг внезапно се нарушава от остров. Едва когато човек наближи мястото, ще види, че широк няколко метра провлак свързва тези 300 декара насред морето с континента. Месамбрия Понтика, наречен по-късно Месамбрия, а след това - Несебър, е населен преди хилядолетия - още в края на бронзовата ера. Старите траки го наричат „Мелсамбрия\", което означава „град на Мелса\", легендарния основател на селището. Месамбрия има две удобни пристанища – южно и северно, където и до днес се намират множество останки от древни плавателни съдове. Според данни от древността, легендарният автор на басни Езоп е роден в Месамбрия около 620 г. пр. н.е. и е от тракийски произход. В края на 6 век пр. Хр. пристигат първите елински заселници – по произход дорийци. Градът постепенно се разраства, построени са храмове, училище и театър, обгражда се с масивна крепостна стена, оформят се жилищните квартали, строят се храмове и гимназион. Развиват се и редица занаяти – основно обработка на метал. Месамбрия започва да сече собствени монети около 440 г. пр. Хр., приблизително оттогава са сечени и първите златни монети. Градът има добри търговски отношения с полисите на Черно и Егейско море и Средиземноморието. Находки, свидетелстващи за богатия икономически, културен и духовен живот от този период, са изложени в археологическия музей в града. През 72 г. пр. н. е. градът е завзет без никаква съпротива от римляните. След кратка окупация, през I век той става част от Римската империя. Месемврия, както е наречен тогава, със своите непокътнати крепостни стени и големи обществени сгради, продължава да сече собствени бронзови монети и остава важен търговски и културен център на Черноморското крайбрежие на римска Тракия. След преместване на столицата на Римската империя в Константинопол и приемането на християнството за официална религия се създават благоприятни условия за възраждането на Черноморските градове. В Месемврия се строят нови християнски храмове – базилики, изграждат се крепостни стени, нова водоснабдителна система и градски терми. Всичко това се извършва от водещи архитекти и строители на империята, по подобие на столичните прототипи. Централната църква на Месемврия носи името на св. София, така, както е и в Константинопол. Първият български управител на Несебър е бил кавхан Иртаис, а последният е носил царското име Калоян. На една запазена икона четем името на цар Иван Александър. След като Източната Римска империя отстъпва областта Загоре на България в началото на VIII век, Месемврия остава в границите на империята, но постепенно запада, изместена от новосъздаденото пристанище Порос при днешното село Дебелт. Градът за пръв път става част от българската държава през 812 г., когато хан Крум го щурмува, завладява и славяни и българи се заселват тук. Несебър, както славяните нарекли града, остава в български ръце за дълъг период по време на царуването на цар Симеон Велики. През 12 и 13 в. градът развива активни търговски връзки със земите от Средиземноморието и Адриатика, както и с княжествата на север от река Дунав. Строят се и се стенописват църквите „Св. Стефан\" (11 в.) и „Св. Йоан Кръстител\" (11 в.) – станали прототип на строените по-късно несебърски църкви-шедьоври от 13 – 14 в. В продължение на 62 години - от 1201 до 1263 г., Несебър, както и останалите черноморски градове на юг от Балкана, е трайно включен в пределите на българската държава. Градът играе значителна роля в политическата история на България и Византия, когато на трона са българските царе Калоян, Иван Асен II, Константин Тих. По това време са построени църквите \"Св. Параскева (13 в.), „Св. Теодор\" (XIV в.), „Св. Архангели Михаил и Гавраил\" (14 в), имащи преки аналогии в столичната търновска архитектура. Несебър поддържа активни търговски връзки с Константинопол, Венеция, Генуа, Пиза, Анкона, Дубровник и други градове. След почти 40 години византийско владичество Несебър отново влиза в пределите на българската държава през 1304 г., по времето на цар Теодор Светослав. Градът претърпява голям разцвет при цар Иван Александър. През 1366 г. Несебър е превзет от рицарите на граф Амедео ди Савоя и по-късно е преотстъпен на византийския император. Несебър е нападнат и разрушен от турците за пръв път през 1396 г. Окончателното му падане в ръцете на Османската империя става през 1453 г., заедно със столицата Константинопол. През годините на османско владичество икономическият и културният живот не секват. Построени са църкви, изписвани са икони. Паисий Хилендарски споменава града през 1762 в своята „История славянобългарска\", като го нарича Замория. Пристанището на Несебър продължава да бъде главен външнотърговски център на Черно море. Някои от манастирите и метосите около Несебър просъществуват чак до 18 – 19 век. Запазени са много къщи от периода на Възраждането – типични представители на черноморската архитектура, като и много вятърни мелници, обществени бани и чешми. При създаването на Българската екзархия през 1870 г. Несебър не е включен в нейната територия, тъй като повечето православни в града са гърци. Обявен за архитектурен и археологически резерват през 1956 г., а през 1983 г. културните паметници в града са прибавени към списъка на ЮНЕСКО за световно културно наследство. През ноември 2010 г. част от населението на града протестира срещу решение на Министерството на регионалното развитие и благоустройството за премахване на няколко незаконни постройки. Едновременно с това е подета и подписка за изключването на Стария Несебър от списъка със световно културно наследство на ЮНЕСКО. Впоследствие подписката не е внесена до нито една официална институция. Културното наследство на Несебър е запазено в пет музейни експозиции. В старата част на града е имало около 42 църкви, от които по-малко от половината са открити от археолозите и консервирани, а действаща е само една. Другите по-запазени са превърнати в картинни галерии. Провлакът, свързващ старата част с новата част, е дълъг около 400 метра. По средата му се намира старата мелница, която е  туристическа атракция. В началото на квартала, в новата част на Несебър, се намира истинската мелница, която сега е вградена в хотел.", "date": "2018.06.21", "title": "Несебър: Българският Вечен град"}
{"url": "http://standartnews.com/balgariya/obzor_do_dni_gaz_ot_turtsiya_prez_balgariya-372874.html", "text": "Интерконекторът за пренос на газ от Турция през България ще бъде открит следващата седмица. Това съобщи премиерът Бойко Борисов, давайки старт на първия по рода си Икономически форум в Пловдив. Борисов, половината кабинет и над 80 изтъкнати експерти от Европа и България обсъждат два дни под тепетата икономическия растеж на Стария континент и бъдещето на ЕС. В момента се провеждат търговете за тръбите за газовата връзка с Гърция, очаква се  съоръжението да заработи до края на годината, каза още Борисов и припомни, че е договорил газ от Азербайджан за България при срещата си с президента Илхам Алиев. \"Той каза: „Колкото искаш, толкова\". Вече имаме магистрала да докараме азерски газ до Пловдив. Ще имаме газ от Гърция, Турция, от Азербейджан. С румънската връзка работим. И ако може с ЕК да намерим вариант как да работи газовият хъб „Балкан\", за да пуснем транзитно газ и част от него да се търгува, ще е добре. Президентът Путин каза – разбери се с тях\", обясни Бойко Борисов. Той подчерта, че не се управлява лесно в този див популизъм, обхванал и България и света. \"Тези, които искат вот на недоверие, да си спомнят какво беше в Харманли и Любимец. Да си спомнят бежанските бунтове\", коментира премиерът исканото от БСП недоверие на кабинета заради политиката му в сектор \"Сигурност\". След като БСП говори за корупция, значи контрабандата намалява, каза още на влизане в хотел \"Империал\" Борисов. В залата той продължи: Дойде ли БСП на власт, всички фондове спират. Когато ГЕРБ управлява, фондовете си вървят. Кажете едно \"Благодаря\"!\" С кое сме вредни? Че сме докарали повече пари от Европа и сме намалили мигрантската вълна, реторично попита Борисов. И направи преглед на икономически постижения на България. \"Имаме 5,7% износ повече в машиностроене и IT технологии. Никнат завод след завод. Като влизате в Пловдив, виждате какви предприятия има - с хиляди работни места, за които не стигат работници\", каза министър-председателят. Той припомни, че не случайно кредитните агенции дадоха изключително добра перспектива на България. И още веднъж повтори, че докато ГЕРБ управлява няма да се пипат идеалните за инвеститорите 10% плосък данък и 20% ДДС. Бойко Борисов наблегна на факта, че безработицата е под 6%, а в големите градове, като София и Пловдив е \"буквално нулева\". Не работят само тези, които не искат, каза Борисов. \"Има стабилен фискален резерв и бюджетен излишък. До края на годината ще смъкнем дълга до 24%. Това дава по-големи перспективи за влизането ни в чакалнята на еврозоната\", подчерта пред икономистите министър-председателят. Той разказа за огромните усилия, които правителството полага за добросъседските отношения между балканските държави. Похвали Гърция и Македония за постигнатото споразумение за името. И съобщи, че на 4 юли в Солун ще е срещата на балканските премиери на Румъния, Сърбия, Гърция и България. На следващия ден в София  пък започва форматът 16 плюс 1 с китайския премиер. На срещите ще бъдат обсъдени проектите за свързаността на балканските пристанища с ж.п. линиите чрез Дунавската стратегия. Притокът на икономически мигранти към Европа трябва да бъде спрян на 100%, каза на форума в Пловдив Борисов. Тези хора, които бягат от войната, трябва да бъдат настанявани в центрове и впоследствие да бъдат връщани в държавите си. Споразумението с Турция трябва да важи, категоричен бе Борисов. „Само преди година и половина – две България беше под страхотен натиск от мигранти. С президента Ердоган се разбрахме и от тогава имаме нулев миграционен натиск. Струваше ми много усилия. Личен гарант съм за това с президента Ердоган. С вродената ми скромност, мога да кажа, че това се дължи на мен\", каза Борисов. Той прогнозира трудна среща по темата при Жан-Клод Юнкер в неделя.", "date": "2018.06.21", "title": "ОБЗОР. До дни: Газ от Турция през България"}
{"url": "http://standartnews.com/balgariya/doyde_li_lyatoto_zapochvat_opashki_pri_urolozite-372842.html", "text": "Екипът на отделението по урология в МБАЛ „Централ Хоспитал\" в Пловдив организира безплатни консултации за пациентите през първата половина на юли. С настъпване на летния сезон зачестяват посещенията по басейни, на море и планина, което при голяма част от хората води до обостряне на хроничните възпалителни процеси на пикочо-отделителната система, както и до появата на заболявания с невъзпалителен характер, мотивира кампанията д-р Десислава Гаджева. Тя поясни, че хроничните болести са цистит, пиелониефрит, простатит, а останалите включват стрес инконтиненцията, при която пациенти, по-често дами, се изпускат, когато кихат, кашлят и дори при ходене, както и ърдж инконтиненция, когато позивите за уриниране са през 30 минути. Те са толкова силни, че принуждават човек веднага да отиде до тоалетна. „Проблемът на пациентите е, че свикват с тези симптоми и не търсят лечение, казват си: „Нещо съм се простудил!\" или „Пих повече вода, а сега ще дежуря в тоалетната.\", „От възрастта е, какво да се прави?\". По съвет на съседката някои провеждат лечение, като пият отвари от боровинки или мечо грозде, но всички са сигурни, че неблагополучието ще отмине след известно време. На практика става точно обратното – признаците се задълбочават и се стига до изпускане на урината\", посочи лекарката. Затова уролозите в „Централ Хоспитал\" са решили да проведат кампания, като всеки пациент, който се нуждае, след прегледа ще бъде изследван. По този начин своевременно ще се диагностицират възпалителните проблеми и случаите на свръхактивен пикочен мехур /СПМ/. Откритите в начален етап, ще започнат лечение своевременно, а това е гаранция, че ще бъдат постигнати резултати. Д-р Гаджева заяви, че за лечението на СПМ вече има специфични лекарствени препарати, разработени в последните 15 години, защото проблемът е от голямо социално значение – една трета от жените в Европа страдат от неприятното заболяване, което води до физическа и психическа неустойчивост. Всички, които желаят да се консултират с екипа от водещи специалисти в Южна България, трябва да си запазят час на тел: 0879/097-094. Направления от личните лекари не са необходими.", "date": "2018.06.21", "title": "Дойде ли лятото започват опашки при уролозите"}
{"url": "http://standartnews.com/balgariya/astronomicheskoto_lyato_idva_s_goreshtini-372839.html", "text": "В деня на лятното слънцестоене и началото на астрономическото лято горещините се завръщат. Минималните температури сутринта ще са между 13 и 18 градуса. Ще е предимно слънчево. След обяд над Западна и Северна България ще се развие купесто-дъждовна облачност и на места ще превали краткотраен дъжд, придружен с гръмотевици и временни усилвания на вятъра. След обяд в равнините ще е горещо с максимални температури между 29 и 34 градуса. Атмосферното налягане е малко по-високо от средното за юни и ще започне да се понижава.-", "date": "2018.06.21", "title": "Астрономическото лято идва с горещини"}
