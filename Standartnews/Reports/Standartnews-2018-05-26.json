{"url": "http://standartnews.com/balgariya/na_fokus_dumata_feyk_vliza_v_rechnika-371967.html", "text": "Думите фейк, туитвам, инстаграм вече влизат в новия правописен речник, съобщиха от Българска академия на науките. Най-новите думи, които учените са добавили като част от свещения език на дедите ни, са свързани със съвременната българска граматика. Това разказа професор Сия Колковска от Института по български език на БАН. В съвременния речник сред най-новите думи са \"фейк нюз\", тоест фалшивите новини, както и \"и кликтивизъм\" - тоест отстояването на обществена позиция чрез кликване на файла. \"Дигитална хигиена\" според професор Сия Колковска от Института за български език на БАН е също част от новата част на речника. В най-новия речник влиза и думата \"Инстаграм\". Проф. Колковска обяснява, че другите нови думи са \"туитвам\" и \"кликвам\". Българският език се промени много съществено в последните години, разказва проф. Колковска. Появиха се думи като \"Клек-шоп\", които означаваха малки магазинчета, пред които човек основно коленичи, за да си купи стоката, и след няколко години вече изчезнаха. В последните години в речника се появиха думи като \"бултраси\", което означава ултрасите на футболния отбор \"Ботев Пловдив\".  Благодарение на Фейсбук се появяват все повече думи като кликам, менкам, меткам и други, обясняват учените от БАН. В последните години според проф. Сия Колковска все повече ученици свалят равнището на езика си. Проф. Надежда  Сталянова от Софийския университет пък посочва, че езиковият проблем е свързан с това, че тийнейджърите все повече свалят нивото на езиковите си познания. Децата не владеят езика дори на елементарно ниво, посочва тя. Със студентите, с които е правила граматически проучвания, са установили, че масово се използват понятия като \"входирам\" или \"изходирам\", които по никакъв начин не съответстват на българския език. Според проф. Колковска се получават и нестандартни езикови въпроси от деца, тъй като тийновете задават въпроси, свързани основно със съвременните дигитални понятия. Учениците вече се интересуват от това кои са новите думи в българския език, а сред тях са понятия като \"дигитална хигиена\", \"токсична електронна среда\", сподели Сия Колковска. За да проследят това, учените са следили специализирани сайтове. Сред неологизмите, които БАН се опитва да наложи, са и думи като \"кликам\", \"смайл\", \"лайквам\", които вече са в речниците. Най-често срещаните нови думи в речника са тези, които идват от компютърните технологии, обяснява Сия Колковска.  Обикновено учени и ученици променят езика, като възприемат нови думи от английски и немски, но им добавят български наставки и представки. Най-често учениците възприемат думата едно към едно и добавят наставка, която не съответства на правилата на българския език. Според проф. Колковска  последните неологизми са свързани с думите, които навлизат в речника на тийнейджърите и са по-скоро шеговити - вкарване на термин със закачлива  версия на английски.", "date": "2018.05.25", "title": "НА ФОКУС: Думата \"фейк\" влиза в речника"}
{"url": "http://standartnews.com/biznes/spechelihme_44_medala_ot_svetovnoto_po_vino-371964.html", "text": "44 златни медала спечели България от 25-то издание на „Световното по вино\" – Concours Mondial de Bruxelles, което се проведе от 10 до 14 май 2018 г. в гр. Пекин, Китай. На страната ни се присъждат един Голям златен (Grand Gold), 15 златни и 28 сребърни медала. Тридесет от отличията са за червено (68%), десет за розе (23%) и четири за бяло вино (9%). Най-много медали (35) са извоювали производителите от Тракийската низина. Най-високото отличие - Голям златен медал, е за виното Stallion Classic 2016 на Angel's Estate S.A. \"За трета поредна година България печели най-високото отличие - Grand Gold Medal. През 2018 г. ние сме единствената източноевропейска страна с медал в тази категория\", коментира Меглена Михова от „Пробежекс\", представител на Concours Mondial в България. „За трета поредна година сме сред първите десет по брой отличия. През 2018 г. сме единствената държава от Източна Европа в топ 10 медалисти. Успеваемостта ни е отново над 35% (съотношението между подадени мостри и спечелени медали)\", пояснява тя. „Това показва, че в България се произвеждат вина на световно ниво и че поддържаме постоянство в качеството\", допълва Кристоф Сепулведа от „Пробежекс\". Най-много са медалите за българските вина до 5.00 евро (15 сребърни и 9 златни медала). Следват тези между 5.00 и 8.50 евро (9 сребърни и 4 златни). На трето място са вината между 8.50 и 12.50 евро (3 сребърни, 1 Grand Gold и 2 златни). Един сребърен медал за България е присъден в ценовата категория 12.50 – 20.00 евро. Най-много отличия тази година България получава за международните сортове каберне совиньон, сира, мерло и пино ноар. Сред отличените са и типично българските сортове мавруд (3 медала) и рубин (1 медал). 39 държави-производители на вино от шест континента бяха наградени тази година от Concours Mondial. Общо 123 мостри подадоха за участие 32 български винопроизводители. Следващото издание на конкурса е през май 2019 г. в Егл, Швейцария.", "date": "2018.05.25", "title": "Спечелихме 44 медала от „Световното по вино\""}
{"url": "http://standartnews.com/mneniya/misli_kogato_broish_do_12-371969.html", "text": "Тези дни нашите деца ни изтезават с едно от най-важните знания, които са получили в своя 19-годишен живот - умението да броят до 12. Е, няма кой да им го отнеме, и ние го правехме навремето. Вярно, нямаше толкова силикон, алкохол и чалга, но всеки от нас по свой собствен начин е превърнал абитуриентския си бал в преживяване, което само по себе си би трябвало да бъде неповторимо. Дори и само защото родителите ни бяха казали така. И ние го казваме сега на децата си. Помните ли как изтеглихте бърз кредит от телефон, оповестен на табелка в кварталната градинка, за да може малката Ви принцеса да бъде най-красивото патенце на бала? Или за да може Вашият непрокопсаник да впечатли най-красивата принцеса, като й цъфне с кола, чийто наем надминава месечната Ви заплата? Кой е виновен за абитуриентските изцепки ли? Нека да познаем от три пъти! Иска ми се в тези дни да кажем нещо друго на нашите деца - ако искате да слушате чалга, слушайте я, тя също е един етап от израстването. Но това може да се окаже етап, при който израстването е приключило. Бъдете себе си! Ако искате да учите нещо, направете го. Ако не искате да учите, не слушайте родителите си. След време вашето призвание ще ви удари вероятно по-силно, отколкото сте го чувствали в края на 12-ти клас. Именно това е нещото, което трябва да търсите. Ние, възрастните, смятаме, че вие сте по-неграмотни от нас, знаете по-малко от нас и четете по-малко от нас, и това може би е така. Но вие живеете в свят, в който ние няма как да навлезем. Още преди хиляди години един мъдър човек е казал, че съвременните млади не ценят науката и не уважават възрастните, и предполагам, че след около 50 години ще го кажете и Вие. И всички ще бъдем прави - младите идват след нас, точно за да ни дразнят с младостта си, с това, че правят собствените си грешки и не искат да чуват за нашите. Вярно, някои от вас ще купонясват с дуета Слави-Криско.  Други с Дара. Трети, не дай Боже, с Азис. Предполагам, че това няма да ви попречи на по-късен етап да потърсите и друга музика. Преди 20 години в \"Чикаго трибюн\" бе публикуван един коментар, обръщение към абсолвенти, в който акцентът бе \"Не забравяйте плажното масло\". Скъпи абитуриенти, никакъв друг по-ценен съвет няма да получите от нас, защото Вашият живот ще бъде такъв, какъвто си го направите. Ние направихме грешките си и изтърпяхме техните последствия, време е да ни последвате. Няма по-ценно нещо човек да оцени сам собствената си грешка и това, че е купонясвал с чалга на бала си, едва ли е трагедия. Дори ако му я вменява цялото родителско войнство. Може би дори това, че си си сложила силикон за бала, също е част от израстването, макар че тук мога да навляза в лек спор. Но ако това те прави щастлива, нека. И все пак, не забравяй за предпазния колан по време на бала. Не излизай твърде много навън, когато броиш до 12. Някой те обича.", "date": "2018.05.25", "title": "Мисли, когато броиш до 12"}
{"url": "http://standartnews.com/lyubopitno/avstriets_pusna_zhalba_sreshtu_instagram_bil_lishen_ot_pravo_na_svoboden_izbor-371938.html", "text": "Белгийската комисия за защита на личните данни ще разгледа жалба срещу платформата за споделяне на снимки и видео Инстаграм, съобщиха местни медии. Жалбата е от австрийски студент в Белгия, който по-рано предприе подобни действия срещу Фейсбук. Студентът Макс Шремс отбелязва, че с влезлите от днес в сила нови правила за защита на личните данни дружествата и организациите трябваше да поискат изричното съгласие на потребителите, за да ползват техните данни. Шремс възразява срещу това, че разпратените до потребителите съобщения съдържат своеобразна заплаха и не предоставят свободен избор, както всъщност предвиждат променените правила. Вместо да имат избор, потребителите са заплашени от отказ от услуга, ако не се съгласят данните им да бъдат използвани. Отбелязва се, че сходни жалби ще бъдат подадени във Франция срещу Гугъл, в Германия срещу Уотсап и в Австрия срещу Фейсбук. Уотсап, Фейсбук и Инстаграм са платформи с обща собственост. По новото европейско законодателство посочените дружества може да бъдат глобени с до четири процента от световния им търговски оборот при нарушаване на изискванията. За Гугъл тази стойност би се равнявала на 3,7 млрд. евро, за Уотсап и Фейсбук - 1,3 млрд. евро, за Инстаграм - 1,3 млрд. евро.", "date": "2018.05.25", "title": "Австриец пусна жалба срещу Instagram, бил лишен от право на свободен избор"}
{"url": "http://standartnews.com/kultura/aleksandar_donev_pred_standart_bg_kinadzhii_se_otnasyat_s_visokomerie_kam_publikata-371961.html", "text": "- „Помощ от публиката\" е породена от дълго натрупвани впечатления, опит в българския и европейски кинопроцес и поредица несъгласия с това, което се случва. Те намират израз в солидарността с голяма част от българските кинозрители, които не са удовлетворени от редица родни филми, появили се през годините от началото на 90-те до днес.  Най-силният емоционален подтик обаче е разочарованието от високомерието и безотговорността, с които немалко български кинематографисти се отнасят към своята публика. - Главната причина е погрешното разбиране, втълпявано на не едно поколение родни филмови творци, че публиката не е важна, че мнението на избрана (от кого ли) група ценители и личната себеоценка имат по-голям смисъл от признанието на обикновените зрители. Не приемам и негласно прокламираното внушение, че широката публика не „разбира\", че е „ограничена\" и „нечувствителна\". Вярвам, че всеки има право на собствено естетическо преживяване с културата и изкуството, които разбира и смята за адекватни на своя вкус. Убеден съм, че една от главните причини за високомерието на творците е незадоволителното и дори погрешно образование в областта на киното, а може би и на изкуството въобще. Струва ми се, че едва напоследък започваме да налучкваме правилната формула: да учим нашите студенти по кино на жанрово мислене, на добро разказване на истории, на почтеност и уважение към зрителя. И на още нещо не по-малко важно – на професионално структуриране и организация на творческия и производствен процес. Те придобиват по-голяма увереност да създават зрителско кино и от поредицата нови български филми, които имат реален успех сред публиката. - Не мисля, че съм открил рецептата. Нито, че има специална формула на зрителския успех.  Факт е, че и моето разбиране за нещата е постигнато с много лутане и интуитивно търсене на донякъде валидни решения.  Именно затова и написах тази книга - на първо място, за да покажа, че съществува своеобразна теория на популярното изкуство, чиито принципи са валидни и за нашето общество и филмово творчество.  Че съществува модерна наука за филмовата публика, която се основава на актуалните съвременни постижения на психологията, социологията, културологията,  статистиката, демографията и естетиката.  Че по отношение на публиката и успех сред нея има задължителни неща. Тяхното изпълнение не ти гарантира автоматичен успех - контактът със зрителите зависи от комбинацията на много фактори и изисква винаги и доза късмет -  но неспазването на правилата със сигурност те обрича на провал. - „Собибор\" е забележителен филм – първият в руското кино, който разказва история за холокоста от гледна точка на жертвите, на евреите. Единственото успешно въстание в нацистки концлагер не е показано като успешна операция на Червената армия, Кремъл или тайните служби, а като отчаян бунт на обикновени хора – унижавани, тероризирани, принудени ежедневно да мислят за оцеляването си, но незагубили сили за съпротива. Филмът е дълбоко въздействащ, много убедителен психологически и постига висока степен на идентификация с героите. Подходът на режисьора Константин Хабенски е по-различен от този на Спилбърг в „Списъкът на Шиндлър\" и самият филм е емоционално по-интензивен. За три седмици разпространение в руските кина той е привлякъл над милион и двеста хиляди зрители, което е неочаквано висок резултат, като се има предвид темата, която в никакъв случай не е първи избор на масовата аудитория. Вярвам, че и у нас ще се гледа -  главно от по-младото поколение, което не познава този тип истории от днешното кино и му е любопитно да научи нещо истинско за тази уж толкова отдавна минала война. А филмът е направен наистина модерно, с голямо уважение към историческата истина - не толкова в стила на популярните киножанрове, а с детайлно разработване на характерите и задълбочен психологизъм. Вероятно лятото не е най-подходящият период за подобен тип кинопреживяване, но \"Собибор\" има големи достойнства, който бг публиката не може да не оцени. - Съвременното кино преживява дълбока трансформация. Не мисля, че онова, което се представя на големия екран, дава реална представа за процесите в дълбочина във филмовата култура нито в САЩ, нито в Русия. Филмите, които са предназначени за разпространение в кината все повече абсолютизират зрелището и първосигналното развлечение със средствата на високобюджетния спектакъл, който атакува  всички сетива и сякаш изключва възможността за размисъл или критическа оценка. В повечето случаи това са продукти, създадени въз основа на детайлно разработен профил на търсената зрителска аудитория - те са по-скоро драматизирани маркетинг и бизнес планове, отколкото  художествени произведения. И такива са голяма част от успешните в киносалоните както американски, така и руски филми. Истински интригуващите филми се появяват в кината през няколкото седмици в края на годината, когато излизат заглавията, конкуриращи се за наградите „Оскар\". В същото време наистина дълбоките, оригинални филмови сюжети днес се разработват предимно за телевизията - на първо място НВО - и за модерните стрийминг платформи като Нетфликс, Амазон и Муби. За съжаление, това е тенденция, която още не е намерила проявление в българското кинотелевизионно творчество. - Не мисля, че „авторски\" и „фестивален\" са определения, изначално с негативен знак. Има авторски и фестивални филми, които са направени с уважение към публиката и с желание да се поставят съществени въпроси за съвременното ни битие. Има и псевдоавторски, претенциозно-артистични филми, скалъпени според дълбоко демодирани или погрешно разбирани формули за международен успех,  които големите фестивали отдавна  са отхвърлили. Разсъждавайки за публиката на новите български филми, съвсем не твърдя, че всеки наш филм трябва да има масов успех в родните киносалони. Ако определени заглавия са постигнали реален успех на реномираните международни кинофоруми, те в повечето случаи разработват тематика и изразни средства, които не са особено популярни сред широката публика. Ако са истински задълбочени и вълнуващи, този тип творби ще постигнат своята аудитория чрез своеобразните си турнета из филмовия свят, привличайки десетки хиляди зрители на многобройните фестивали, на които са представени. Това е истинският измерител за зрителския успех, постигнат от „Източни пиеси\", „Урок\", „Безбог\", „Георги и пеперудите\" , „Чия е тази песен\", „Последната линейка на София\". - Скандали - и то с реални основания, има достатъчно, но те са се превърнали в ежедневие за киносредите и не учудват вече никого. От друга страна, системата за държавно финасиране на българското кино преживява в момента една от най-дълбоките си кризи. Причините са натрупаните през годините нерешени въпроси, породени от дълго отлаганото  радикално преработване на Закона за филмовата индустрия и свързаните с него регламенти. В същото време се одобряват все нови и нови филми по отдавна невалидни критерии и процедури. Това едновременно увеличава задълженията на НФЦ и създава листа с „чакащи\" проекти, които в момента на своето завършване след 3-4 години (в най-добрия случай) вече ще бъдат морално остарели и извън реалния обществен контекст. В основата на всичко стои съчетание от нерешителност, некомпетентност и страх от загуба на привилегиите, които определени продуценти си извоюваха през последните години зад гърба на филмовата общност. Рано или късно бурята е неизбежна, защото по старата революционна формула е очевидно, че „върховете\" повече не могат по старому, а „низините\" не желаят старото. Макар че може и да се лъжа: като нищо „върховете\" и „низините\" за пореден път ще се прегърнат и ще напсуват в хор държавата, че не им дава достатъчно пари. - След повече от десет години активно присъствие на фестивала в Кан тази година поради други ангажименти нямах възможност да отида и нямам преки впечатления от самите  филми. Струва ми се обаче, че наградите са били раздадени за предишни заслуги и до известна степен предопределени – след миналогодишния заслужен европейски успех на „Квадратът\", тази година е било ред на Азия. Спечелил е най-заслужилият през годините участник  в  актуалния конкурс на Кан - японецът  Коре-Еда. След него - американецът Спайк Лий, чийто най-хубав филм е отпреди 30 години, когато обаче не спечели заради „Секс, лъжи и видео\". От това, което прочетох и мога да преценя от разстояние, най-заслужаващият „Златна палма\" за моя вкус е „Студената война\" на Павел Павликовски. Интересен ми е „испанският\" филм на най-добрия ирански режисьор Асгар Фархади. Мога да си позволя задочни коментари, защото познавам добре тези автори, както и  конюнктурата на подобен тип решения. В Кан и тази година със сигурност е имало не един и два хубави филма, но все по-рядко на фестивала се появяват истински филми-събития. Дори новият филм на Ларс фон Трир се оказа скандален по предсказуем начин. - Това е тема за отделна книга. Но съвсем накратко: за телевизията в момента се правят може би по-оригинални и по-интригуващи филми – основно сериали, отколкото за кината; документалните филми в много случаи са по-новаторски от игралните; преобладава социално-ангажираното и психологически задълбочено кино; за да бъдат приети, експериментите с филмовия език трябва да имат много категоричен социален контекст; приоритет получават смелите филми, които не се страхуват да рискуват, да разработват нови теми и предизвикателни сюжети, да поставят проблеми, които все още не са осъзнати напълно от обществото. Със заслужено предимство се ползват дебютантите и младите автори, ненавършили 40. Неминуемо през следващите години жените  ще имат много по-големи възможности за изява и признание в киното, отколкото досега.", "date": "2018.05.25", "title": "Александър Донев пред \"Стандарт\": БГ кинаджии се отнасят с високомерие към публиката"}
{"url": "http://standartnews.com/mneniya/na_fokus_dumata_feyk_vliza_v_rechnika-371967.html", "text": "Думите фейк, туитвам, инстаграм вече влизат в новия правописен речник, съобщиха от Българска академия на науките. Най-новите думи, които учените са добавили като част от свещения език на дедите ни, са свързани със съвременната българска граматика. Това разказа професор Сия Колковска от Института по български език на БАН. В съвременния речник сред най-новите думи са \"фейк нюз\", тоест фалшивите новини, както и \"и кликтивизъм\" - тоест отстояването на обществена позиция чрез кликване на файла. \"Дигитална хигиена\" според професор Сия Колковска от Института за български език на БАН е също част от новата част на речника. В най-новия речник влиза и думата \"Инстаграм\". Проф. Колковска обяснява, че другите нови думи са \"туитвам\" и \"кликвам\". Българският език се промени много съществено в последните години, разказва проф. Колковска. Появиха се думи като \"Клек-шоп\", които означаваха малки магазинчета, пред които човек основно коленичи, за да си купи стоката, и след няколко години вече изчезнаха. В последните години в речника се появиха думи като \"бултраси\", което означава ултрасите на футболния отбор \"Ботев Пловдив\".  Благодарение на Фейсбук се появяват все повече думи като кликам, менкам, меткам и други, обясняват учените от БАН. В последните години според проф. Сия Колковска все повече ученици свалят равнището на езика си. Проф. Надежда  Сталянова от Софийския университет пък посочва, че езиковият проблем е свързан с това, че тийнейджърите все повече свалят нивото на езиковите си познания. Децата не владеят езика дори на елементарно ниво, посочва тя. Със студентите, с които е правила граматически проучвания, са установили, че масово се използват понятия като \"входирам\" или \"изходирам\", които по никакъв начин не съответстват на българския език. Според проф. Колковска се получават и нестандартни езикови въпроси от деца, тъй като тийновете задават въпроси, свързани основно със съвременните дигитални понятия. Учениците вече се интересуват от това кои са новите думи в българския език, а сред тях са понятия като \"дигитална хигиена\", \"токсична електронна среда\", сподели Сия Колковска. За да проследят това, учените са следили специализирани сайтове. Сред неологизмите, които БАН се опитва да наложи, са и думи като \"кликам\", \"смайл\", \"лайквам\", които вече са в речниците. Най-често срещаните нови думи в речника са тези, които идват от компютърните технологии, обяснява Сия Колковска.  Обикновено учени и ученици променят езика, като възприемат нови думи от английски и немски, но им добавят български наставки и представки. Най-често учениците възприемат думата едно към едно и добавят наставка, която не съответства на правилата на българския език. Според проф. Колковска  последните неологизми са свързани с думите, които навлизат в речника на тийнейджърите и са по-скоро шеговити - вкарване на термин със закачлива  версия на английски.", "date": "2018.05.25", "title": "НА ФОКУС: Думата \"фейк\" влиза в речника"}
{"url": "http://standartnews.com/sport/antani_ivanov_tototo_pomaga_mnogo_na_sporta-371959.html", "text": "- Дипломирането е важно събитие, то маркира един нов етап в живота на всеки - завършваш и вече си пораснал, самостоятелен човек. По тази причина приемам празника за специален. Отбелязах деня по традиционния начин - с роднини и приятели. Винаги се радвам, когато мога да прекарам време със семейството ми. Причината е, че скоро заминавам да уча в чужбина и се опитвам да отделя максимално много време за тях. - Още от малък свързвам СПОРТ ТОТО с печалбите, които раздава. А откакто се занимавам професионално с плуване, разбира се, го свързвам и със спорта. Радвам се, че Български спортен тотализатор ни подкрепя. Всъщност той е създаден именно с тази цел и реално осигурява средствата за подготовка на спортисти, за бази и съоръжения за тренировки, за първенства. За нас, като спортисти, е важно да знаем, че има някой, на когото можем да разчитаме. - Всеки човек се радва, когато постоянството и трудът му бъдат оценени. Хората в обкръжението ми винаги ме подкрепят, но да получиш национално признание е съвсем различно. Наградата ми даде още един стимул да продължавам да правя това, което и досега. Освен това отличието идва и с парична премия, която подпомага подготовката ми за състезания. По тази логика моето любимо число трябва да е числото, което отговаря на моят спорт – плуването, което е двадесет и осем. Същевременно миналата година получих най-голямото си отличие до момента - станах осми на Световното първенство в Будапеща. Но аз съм спортист, а всеки състезател се цели в първото място. - Горд съм, че българските спортисти жънат световни успехи в толкова много спортни дисциплини - художествена гимнастика, волейбол, тенис, баскетбол, сноуборд. Освен силна воля, упоритост и труд, голямо значение за тези успехи има и финансовата подкрепа. Важно за нас, спортистите, е, че БСТ ни подкрепя, като заделя част от постъпленията в игрите за това. - Надявам се и в бъдещ план да продължавам да нося само моменти на гордост. Пожелавам си да бъда сред медалистите на лятната олимпиада в Токио през 2020 г. Целите ми са високи но с работа и отдаденост  се постига всичко. - На рожденика винаги се пожелава здраве и късмет! Нека СПОРТ ТОТО да продължава да бъде до нас, спортистите, както е бил досега, и да ни подкрепя.", "date": "2018.05.25", "title": "Антъни Иванов: Тотото помага много на спорта"}
{"url": "http://standartnews.com/biznes/nyama_otliv_na_ruski_turisti_ot_balgariya-371958.html", "text": "Руските туристи задържат интереса си към България на нивото на предишните години. Това заяви Олег Сафонов, ръководител на Федералната агенция по туризъм на Русия, на среща с министър Николина Ангелкова в Санкт Петербург. Двамата разговаряха в рамките на Петербургския международен икономически форум (SPIEF), който се провежда в бившата руска столица до 26 май. България е предпочитана дестинация от нашите туристи като заради съотношението цена-качество и като сигурна дестинация, допълни Сафонов, опровергавайки слуховете за очакван спад на руски туристи по нашето Черноморие. Олег Сафонов изказа своята благодарност към премиера Бойко Борисов и към министър Ангелкова за доброто протичане на миналия летен туристически сезон у нас. Той даде за пример бързата и адекватна реакция на българското правителство при решаването на проблема с руски деца в лагер в Обзор. Тогава заради внезапната смърт на собственик на лагера можеше да се провали почивката на групата руски деца в Обзор, но след намесата на българските власти тя приключи успешно, като дори бе приета и следваща руска смяна. И Олег Сафонов, и министър Ангелкова бяха единодушни, че трябва да се работи по-активно за рекламирането на България в Русия. От своя страна министър Ангелкова покани Олег Сафонов да присъства на заседанието на Работна група \"Сътрудничество в туризма\" към Организацията за Черноморско икономическо сътрудничество на 13 юни 2018 г. у нас. Руската федерация остава един от най-важните пазари за нас, посочи министър Ангелкова. През миналата година Русия зае 5-о място по брой туристи, посетили България – 557 915 души, а над 450 хил. руски граждани имат свой втори дом у нас, обясни Ангелкова. България вече е утвърдена и като едно от най-търсените места от руските граждани за семейна почивка.", "date": "2018.05.25", "title": "Няма отлив на руски туристи от България"}
{"url": "http://standartnews.com/mneniya/pravim_fond_za_daroviti_detsa-371970.html", "text": "-  ХХVІ Конвент се проведе в курорта Св. Влас. Имахме заседание на Великия съвет. Пролетните конвенти и пролетните заседания на Великия съвет правят отчет за изминалата година. Така че на първо място приехме финансовия отчет. Бяха утвърдени разходите за 2017 г. и бе потвърден финансовият проектоплан за 2018-2019 г. Това е много важно, тъй като тази година имаме по-големи разходи, свързани с тържественото отбелязване на 900-годишнината от основаването на Ордена на рицарите тамплиери от Йерусалим. Гласувахме награди на заслужили рицари и дами. Създадена бе нова длъжност - Велик офицер. Приехме и нови 25 рицари и дами. - Началник на кабинета на Великия приор. Разширяването на дейността на Ордена в България изисква създаването на по-голяма група тамплиери, които да подпомагат Великия приор в неговата дейност, свързана с работата с църквата, с различните национални конкурси които правим, с нашите представители към другите велики приорати. Това изисква много енергия. - Димитър Владимиров - бивш посланик, човек с дългогодишен административен и управленски опит. Повече от година и половина той дефакто изпълняваше тази длъжност. - \"Орденът на оръжието\" е книга, написана от български рицар тамплиер Маноил Манев. Той държеше първото й представяне да бъде пред братята и сестрите. В книгата много умело са вплетени историята на Ордена на тамплиерите като цяло, редица предания по българските земи за участието на тамплиери в историята на страната ни и най-новата история на Велик Приорат България. Част от главните действащи герои в тази книга са членове на Ордена днес, включително и аз присъствам в нея. Показана бе и изложба от картини на деца, участващи в конкурса \"Рицарят в мен\" от Бургас и областта. Непосредствено преди началото на Конвента открихме паметна плоча с барелеф, изобразяващ деветимата рицари, учредители на Ордена на тамплиерите, по случай 900-годишнината от създаването на Ордена. На конвента присъстваха делегации от Украйна, Русия, Сърбия, Македония и Германия. - Да. По време на нашия Велик съвет запознах ръководството на Ордена с промените, които настанаха в световната организация. Беше избран нов Велик Командер - Джордж МакЛейн, който влезе в длъжност веднага. Поради изтичане на мандата на Великия Майстор Пат Рей, бе избран нов Велик Майстор - Дейвид Ейпълби, адвокат, полковник от резерва, американец, бивш Велик приор на американския Велик приорат. Той ще встъпи в длъжност тази есен по време на нашия магистрален съвет в Белград, Сърбия. - Запознах Великия съвет с факта, че бях избран на длъжността доайен на Великите приори, защото като Велик приор имам най-дълъг стаж в системата на Ордена. Длъжността освен израз на голямата почит, има и административни права. Доайенът води част от заседанията на Магистралния съвет. Запознах братята и сестрите и с нашето присъствие в различните комисии и представителства на OSMTH. Имаме двама рицари в нашата дипломатическа мисия към ООН във Виена. На последния Магистрален съвет наша дама бе избрана за представител на OSMTH в дипломатическата ни мисия в Женева. Имаме и 4 дами в различни комисии на OSMTH. На шега обявих, че независимо, че дамите във Велик приорат България са около 30 %, тяхното присъствие в международните органи е 90 %. - Всички мероприятия през 2018 г. са свързани с тази годишнина - 900 години от създаването на Ордена. Още миналата година създадохме изключително красив плакет. Негов автор е скулпторът Спас Киричев. Подаряваме го на чуждестранни гости. Валидирахме пощенска марка. Дни преди Конвента от монетния двор излезе номерираната поредица медали и монети -бронзови, сребърни и златни. Не позлатени - златни. Монетите са с общ тираж 3000 - 1000 за подаряване и 2000 за продажба, които бяха предварително заявени от наши рицари. - На практика не. Аз, например, не мога да дам на никого. Ако някой, си е купил повече за подарък, би могъл да го направи. Има отделни командери, които са си взели по няколко монети, за да отличават рицари и дами. Това е един уникален подарък - монетите са в специални дървени кутии с логото на Великия приорат, едно изключително бижу. Поставяме в  редица градове, паметни плочи. Такива ще има и във Варна, Пловдив, Велико Търново и София. Завърши баскетболния турнир в Казанлък под егидата на Великия приорат във връзка с 900-годишнината. В следващите дни в Пловдив ще има шахматен турнир \"Бялата дама\". Наесен ще се проведе традиционният турнир по стрелба. - Да, както и конкурсът ни за ученическо есе \"Рицарска постъпка\". Те ще бъдат финализирани на 1 юни в Двореца на децата в София. Ще бъдат раздадени годишните стипендии, много награди, ще има концерт. Преди една седмица в столичната община Подуяне с голям успех премина инициативата \"Да запазим българското\". Нашата \"Галерия 900\"през цялата година показва единствено и само творби, свързани с 900-годишнината. Няма месец, в който да нямаме поне едно мероприятие. - В името на истината имахме двама представители, които бяха в София и ние проведохме неформална среща тях в нашия Дом на тамплиера. Останаха приятно изненадани от това, което имаме, от нашия изключително красив параклис, нашата заседателна зала, библиотеката, музея и т.н. Но това са локални срещи и ние не ги популяризирахме. За мен по-важното е, че българското общество вече не възприема думата тамплиер като синоним на нещо чуждо. Съвременният Орден е гражданска организация, която изповядва ценности и философия на древния Орден основната от които е борба за икуменизъм, единение на християнските църкви, единомислие и работа в една посока. Това е много важно в този момент в Европа - да се градят мостове към други вероизповедания за намаляване на напрежението. Естествено, сред ценностите, които изповядваме е взаимопомощта, помощ за християни в беда. Изключително много работим на територията на Йордания, йорданският крал е наш приятел, подпомага ни в действия, посрещал ни е. Там има много бежански лагери. Много малко от нас са запознати, че там има над 2 милиона бежанци. Работим и на други места, да не забравяме, че един от Великите приорати е към НАТО, имаме наши членове, които пряко участват в различните мисии в отделните държави по време на конфликти. Затова една от нашите наздравици винаги е за тях - да се върнат живи и здрави. Нашата солидарност показва онази здрава верига, която ни свързва - вярата в Христос, християнството. Ние не сме фанатици, а коспополити. За съжаление по време на нашия ХХVІ Конвент до нас достигна трагичната вест за кончината на ръководителя на другия тамплиерски орден - Ордена на Фонтес, Великия Магистър и Регент Дом Фернандо Пинто Перейра де Суоса Фонтес. Изразявам своите съболезнования. Велик приорат България никога не е воювал с когото и да било. Разделението на Ордена е факт отпреди десетилетия. Но пък ние винаги сме работили за това да има разбирателство между нас и аз мисля, че новият временно изпълняващ Велик Магистър на овдовелия Орден, Великият приор на Португалия - Дом Алберто Силва Лопез, ще започне по-разширен диалог с цел постепенно сближаване на двата ордена. Защото ние нямаме какво да делим. Ние работим в една и съща плоскост. - Набираме средства за създаване на Фонд за подпомагане на талантливи деца. Работейки с учениците, ние стигнахме до извода, че нашата помощ за даровитите деца не трябва да е епизодична, че е нужно да отделяме по-големи средства за тях и то дългосрочно.", "date": "2018.05.25", "title": "Правим Фонд за даровити деца"}
{"url": "http://standartnews.com/kultura/boil_banov_osigurihme_35_mln_lv_za_proekti_za_materialnoto_kulturno_nasledstvo-371963.html", "text": "През 2018 година осигурено е финансиране в размер на почти 3 милиона и половина лева за проекти в областта на материалното културно наследство, като увеличението спрямо предходната година е с 1 милион. Това каза за първия брой на предаването „Съкровищницата на тайните\" на Радио „Фокус\" министърът на културата Боил Банов. „Съгласно Закона за културното наследство кметовете на общините организират осъществяването на политиките по опазване на културното наследство на територията на съответната община. От страна на Министерство на културата се осъществява методическо ръководство на музеите, а в административно-организационно отношение и двете се ръководят от кмета на общината или от собственика\", обясни той. По думите му министерството ежегодно организира национални срещи с музейни специалисти, на които се поставят и разискват специфични въпроси, свързани с прилагането на законодателството в областта на културното наследство и на музейната дейност. „За стимулиране на мобилността на музейните колекции при представянето на експонати от фондовете на българските културни институти се осигурява държавна гаранция за изложби, които позволяват да се намалят разходите по тяхната организация и подпомагат сътрудничеството. Тази година например в рамките на културната програма по време на Българското председателство на Съвета на ЕС вече е осигурена държавна гаранция за 6 изложби: Полша, Словакия, Русия, Белгия, Франция, България\", уточни министърът на културата.", "date": "2018.05.25", "title": "Боил Банов: Осигурихме 3,5 млн. лв. за проекти за материалното културно наследство"}
{"url": "http://standartnews.com/sport/kobrata_pobedi_v_targa_za_mach_sreshtu_dilian_uayt-371948.html", "text": "Най-добрият боксьор в тежка категория на професионалния бокс Кубрат Пулев използва профила си във \"Фейсбук\", за да съобщи, че е спечелил търга за организиране на елиминационен мач за статута на претендент за световната титла на Международната боксова федерация (IBF) срещу Дилианн Уайт, като победителят ще може да се бие за пояса срещу Антъни Джошуа. \"Честит 24-ти май на всички българи! Този светъл ден в историята на нашата родина е рождеството на българската просвета и винаги на 24-ти май ние честваме силата на знанието, на българската писменост и култура. Точно днес, без да се налага да се качва на ринга, родната гордост в тежка категория на професионалния бокс спечели абсолютните права върху организирането на мача срещу Дилиан Уайт. Подробностите ще се очаква да бъдат уточнени в кратки срокове, но се знае, че този двубой трябва да се проведе в 90-дневен срок.\"", "date": "2018.05.25", "title": "Кобрата победи в търга за мач срещу Дилиан Уайт"}
{"url": "http://standartnews.com/svyat/boyko_borisov_na_audientsiya_pri_papa_frantsisk-371935.html", "text": "Българският премиер Бойко Борисов днес ще бъде на аудиенции при папа Франциск. Главата на римокатолическата църква по традиция приема делегации от държавници на България за празника на буквите. Министър-предсдеателят от вчера е в Рим като през целия ден той отбеляза празника заедно с македноския си коелга Зоран Заев. По традиция делегацията от България подарява подаръци на папата. Папа Франциск ще получи от министър-председателя Бойко Борисов и от българската делегация картина на художника Павел Митков, изобразяваща св. Иван Рилски и пещерата, в която е живеел, копие от Четвероевангелието на цар Иван Александър и разсад за 33 маслодайни рози от Казанлък, за да си ги засади във Ватикана. Аудиенцията при папата е част от двудневното посещение на българската делегация в Рим, ръководена от Борисов. През вчерашния ден българският премиер и представителите на делегацията ни почетоха съвместно с македонския министър-председател Зоран Заев и представителите на македонската делегеция паметта на св. Кирил при гроба му в „Сан Клементе\" в Рим, а по-късно двете делегации посетиха базиликата „Санта Мария Маджоре\", където за първи път е благословена славянската писменост. Двамата премиери присъстваха и на молебен за здраве и успехи на българския народ, а по-късно бяха заедно и на прием в българското посолство в Италия, като преди това поднесоха венци пред паметника на светите братя Кирил и Методий, който се намира в двора на посолството.", "date": "2018.05.25", "title": "Бойко Борисов на аудиенция при папа Франциск"}
{"url": "http://standartnews.com/svyat/orban_vzima_merki_sreshtu_demografskiya_spad_v_ungariya-371960.html", "text": "Унгарското правителство ще вземе мерки, за да спре демографския спад, а след това и да обърне тенденцията, до 2030 г., заяви днес премиерът Виктор Орбан, обвинявайки либералната демокрация за подкопаването на традиционните семейства, предаде Ройтерс. Орбан посочи, че ключовият въпрос е дали унгарската нация ще бъде съхранена \"биологически и количествено\" и какво трябва да направи правителството, за да спре демографския спад. То ще приеме \"сериозен план за действие по семейната политика\", заяви Орбан, без да разкрие подробности. По думите му либералната демокрация не е успяла да спре имиграцията, да защити християнската култура или да укрепи традиционното семейство на мъж и жена. \"Има много видове семейства, много начини на живот и тя (либералната демокрация) твърди, че не бива да правим разлика между тях. Тя иска да осигури равно третиране пред закона. И това е причината, една от причините защо изживяваме демографски спад сега\", заяви Орбан по държавното радио. Статистическите данни показват, че населението на Унгария намалява от десетилетия, отбелязва Ройтерс. След избирането на Орбан през 2010 г. то е намаляло още - от 10,014 милиона през 2010 г. до 9,771 милиона през януари 2018 г.", "date": "2018.05.25", "title": "Орбан взима мерки срещу демографския спад в Унгария"}
{"url": "http://standartnews.com/kultura/i_nositelite_na_nagradite_askeer_sa-371940.html", "text": "Захари Бахаров взе и \"Аскеер\" - след \"Икар\"- а, за водеща мъжка роля за моноспектакъла \"Чамкория\" по романа на Милен Русков, постановка на Явор Гърдев в Театър 199 \"Валентин Стойчев\". Мария Стефанова увенча с \"Аскеер\" за водеща женска роля завръщането си след 25 години на сцената на Народния театър \"Иван Вазов\" - в \"Три високи жени\" от Едуард Олби на Стефан Спасов. \"Не знаете какво щастие е за мен да съм отново сред вашата бравурна младост, сред вашия талант и щедрост\", обърна се към колегите си актрисата. Тя благодари на екипа на спектакъла и на Народния театър.  \"Поклон на прекрасната публика и нека да пребъде българският театър\", каза още Мария Стефанова. Театралните награди \"Аскеер\" бяха връчени за 28-и път снощи в Театър \"Българска армия\" на тържество по случай 24 май - Деня на българската просвета и култура и на славянската писменост. Церемонията беше под почетния патронаж на министъра на културата Боил Банов и на министъра на отбраната Красимир Каракачанов. Празничният спектакъл \"Театърът - моята страст\" беше по сценарий и режисура на Петринел Гочев. \"Хайдути много, воеводи няма\", тъжно-иронично коментира във видеоклипа, с който беше представен, Васил Михайлов, удостоен с голямата награда \"Аскеер - 2018\" за цялостен принос към театралното изкуство. \"С радост бих отстъпил място на младите, но, докато започнат да играят войводи, трябва да изиграят много четници\", каза още актьорът. Той \"призна\", че винаги е искал да играе \"малкия\" човек, но все са му давали роли на царе. \"Човек и добре да живее, го докарва до цялостен принос\", пошегува се с формулировката на отличието си актьорът на церемонията. Той каза, че има четири празника - наградата, 24 май, 80-годишнината си и най-големия - турнетата из цяла България, където хората посрещат трупата на Военния театър с много любов, цветя и песни. \"NеоДачници\" по Максим Горки на Иван Пантелеев в Народния театър взе две статуетки \"Аскеер\" - за най-добро представление и за режисура. При поддържащите роли победителите са в постановки на Бина Харалампиева - Ана Пападопулу за \"Лисичета\" от Лилиан Хелман в Народния театър и Малин Кръстев за \"Зимата на нашето недоволство\" по романа на Джон Стайнбек в Малък градски театър \"Зад канала\". На \"Аскеер - 2018\" \"изгря звездата\" на Веселин Петров - за ролите му в \"Кралят eлен\" по Карло Гоци на Анастасия Събева в Театър \"Азарян\" в НДК. Марина Райчинова заслужи статуетката на Георги Чапкънов за сценография - за \"Франкенщайн\" от Ник Диър на Стайко Мурджев в Театър \"София\". За музиката в представлението \"Аскеер\" получи Петър Дундаков. За костюмография беше отличена Нина Пашова за два спектакъла в Народния театър - \"Калигула\" от Албер Камю на Диана Добрева и \"Три високи жени\". Оля Стоянова взе наградата за съвременна българска драматургия за пиесата си \"Цветът на дълбоките води\". Студентите от трети курс в НАТФИЗ на проф. Атанас Атанасов забавляваха публиката, като редуваха попхитове с народни песни и скечове, с които въвеждаха различните номинации. Между най-смешните беше \"прекъсването\" на празничния спектакъл от едноок сценичен работник, който се опитваше да спусне някаква чига. Все не успяваше и затова повика на помощ свой колега - той пък с една ръка. . . В благодарствените думи на много от наградените обаче имаше признателност и за хората зад кулисите. Паметта на отишли си през изминалата година театрали беше почетена с видеоклип и аплодисменти - от цялата трупа на сцената и всички присъстващи в залата, изправени на крака. По традиция празникът завърши с общо изпълнение от участници и гости на химна \"Върви, народе, възродени!\".", "date": "2018.05.25", "title": "И носителите на наградите \"Аскеер\" са..."}
{"url": "http://standartnews.com/svyat/eksploziya_v_restorant_v_shtata_ontario_kanada_rani_15_dushi-371942.html", "text": "Според доклади на местни медии, експлозия е настъпила в индийски ресторант в канадския град Мисисага, щата Онтарио, в четвъртък вечер, предава Sputnik, цитиран от агенция „Фокус\". Поне 15 души са предполагаемите ранени, като някои имат и проникващи травми. Улиците в района са блокирани и местните власти са започнали разследване на инцидента. Местните медии докладват, цитирайки парамедици, че поне трима души са пострадали от сериозни наранявания и са заведени в спешното отделение в Торонто в критично състояние. „Парамедиците са транспортирали 15 пациента от ресторант „The Bombay Bhel\" в Мисисага. 3 пациента са закарани в спешно отделение с критични наранявания от експлозията\", съобщиха в пост в социалната мрежа „Туитър\" от Регионалната парамедицинска служба.", "date": "2018.05.25", "title": "Експлозия в ресторант в щата Онтарио, Канада, рани 15 души"}
{"url": "http://standartnews.com/sport/voleybolistite_se_izmachiha_za_32_sreshtu_kitay-371962.html", "text": "Мъжкият национален отбор по волейбол започна участието си в турнира Лигата на нациите с трудна победа с 3:2 гейма над Китай. Следващата среща на отбора, воден от Пламен Константинов, е утре в 11 часа българско време срещу Съединените американски щати. Българите играха силно през първия гейм, като над всички в него бе Боян Йорданов, който отново игра в официален мач за националния тим след 10-годишно отсъствие. След няколко отлични атаки и добра игра на дебютанта Илия Петков България спечели частта. С 25:18. Последва спад на нашия тим, което доведе до много грешни отигравания и подарени точки от сервиз. От своя страна, Китай влезе в ритъм и след много силна игра в защита обърна резултата след 25:18 и 25:19. Момчетата на Пламен Константинов отново се съвзеха през 4-ия гейм и влезлите като резерви Розалин Пенчев и Николай Учиков вкараха мача в тайбрек след успех с 25:17. Решителната пета част премина под дикторката на „лъвовете\" и отново благодарение на отличната игра на Николай Учиков, България победи с 15:11. Най-резултатен за нашия тим стана Боян Йорданов със 17 точки, а 14 добави Розалин Пенчев.", "date": "2018.05.25", "title": "Волейболистите се измъчиха за 3:2 срещу Китай"}
{"url": "http://standartnews.com/svyat/borisov_pokani_papa_frantsisk_v_balgariya_video-371947.html", "text": "Премиерът Бойко Борисов бе посрещнат във Ватикана с военни почести и от швейцарските гвардейци на папата. Премиерът бе въведен в Апостолическия дворец със свита от папски благородници и от Георг Гейнсвайн, личен секретар на папа Франциск и префект на папския дом. Премиерът Борисов и папа Франциск разговаряха на четири очи. В края на аудиенцията премиерът ще представи българската делегация. В нея са включени министърът на културата Боил Банов, акад. Юлиан Ревалски, председател на БАН, ректорите на УНСС и ВТУ Стати Статев и Христо Бонджолов, директорът на Софийската филхармония Найден Тодоров, Теодоси Теодосиев - ръководител на Националната школа по приложна математика и др. Както стана ясно, Борисов е връчил покана на папа Франциск да посети България. По думите на премиера, той е обещал да посети страната ни, но без да уточнява кога. \"Като държава от Балканите и член на Европейския съюз работим неуморно за интеграцията и разбирателството между религиите, е казал Борисов на папата по време на аудиенцията. - Вашето посещение в България ще бъде вдъхновение за младите. Предишната покана е в джоба ви. Молете се за Балканите, молете се за България, допълнил премиерът. Много сте упорит, отвърнал папата. Той от своя страна подари на Бойко Борисов плакет с разлистени клони - символа на мира. От малък знам за България, уверил Светия отец своя гост. Като бил малък, баба му купувала на прах Лактобацилус Булгарикус и му заквасвала мляко. Тази храна останала и като първа асоциация на Светия отец за България. Срещата между двамата протекла с усмивки като добри приятели. На излизане от аудиенцията Борисов разказа какво са си говорили. \"Папата си записа да подготвят посещението му, заяви премиерът. - Дълго убеждавах папата колко е важно да дойде в България. Накрая той извади лист от чекмеджето на бюрото си и записа своя главен секретар да подготви визитата. Разказах му какво правим за Балканите и за това колко е важно темата за интеграцията да не отшуми след българското председателство на Съвета на Европа. Ние искаме само мир и регионът да се превърне в голяма строителна площадка\", каза още Борисов.  ", "date": "2018.05.25", "title": "Борисов покани папа Франциск в България /ВИДЕО/"}
{"url": "http://standartnews.com/svyat/severna_koreya_gotovi_sme_da_pregovaryame_sas_sasht_po_vsyako_vreme-371945.html", "text": "Северна Корея е готова да преговаря със САЩ по всяко време, въпреки решението на американския президент Доналд Тръмп да се откаже от планираната среща на високо равнище със севернокорейския лидер Ким Чен-ун, предадоха световните агенции, цитирайки изявление на първия заместник-външен министър на Северна Корея Ким Ге-гуан пред Корейската централна телеграфна агенция. \"Изразяваме отново готовността си да седнем със САЩ лице в лице и да разрешим проблемите по всяко време и във всякакъв формат\", заяви заместник външният министър. Той добави, че решението на Вашингтон да се откаже от преговорите \"не отговаря на желанията на света\". Едностранното решение на САЩ показва колко сериозна е неприязънта между двете страни. Това само подчертава спешната нужда от среща между лидерите им, за да се подобрят враждебните отношения, добави той. \"Нашата решимост да направим всичко по силите си за мира и стабилността по света и на Корейския полуостров остава непоклатима и сме готови да дадем на САЩ време и възможности\", подчерта Ким Ге-гуан. Вчера високопоставен представител на Белия дом заяви, че САЩ са взели решението за отмяна на срещата на върха, след като Пхенян е нарушил обещания и е прекъснал линия за пряка комуникация с Вашингтон, припомня Ройтерс. Той добави, че Тръмп лично е диктувал всеки ред от съобщението към Ким Чен-ун. Белият дом заяви вчера, че приветства съобщението за разрушаването на ядрения полигон \"Пунгери\", но САЩ не са уверени, че то е направено по необратим начин. Вашингтон е получил уверение, че на разрушаването ще присъстват експерти, одобрени от двете страни, но това не се е случило. Южнокорейският президент Мун Дже-ин и британската премиерка Тереза Мей изразиха съжаление за решението на САЩ. Руският президент Владимир Путин също каза вчера, че Москва съжалява за отменянето на срещата на Тръмп и Ким. Той заяви това вчера на обща пресконференция с френския президент Еманюел Макрон след срещата им в Санкт Петербург, предаде Ройтерс. Путин изрази надежда, че срещата Тръмп - Ким в крайна сметка ще се състои. Руският президент подчерта, че севернокорейският лидер е направил всичко, което е обещал, за да се състои срещата. Еманюел Макрон каза, че иска процесът на неразпространение на оръжията да продължи. Той се надява решението на Тръмп е \"моментна спънка в един процес, който трябва да бъде продължен.", "date": "2018.05.25", "title": "Северна Корея: Готови сме да преговаряме със САЩ по всяко време"}
{"url": "http://standartnews.com/svyat/izrael_obvini_bryuksel_che_finansira_teroristichni_organizatsii-371943.html", "text": "Израел отправи обвинения към Европейския съюз във финансиране на неправителствени организации, които са противници на управляващите и поддържат връзки с терористични организации. По този начин Брюксел сам нарушава собствените си правила, подчертаха от Министерството на стратегическите въпроси на Израел, отбелязва водещото германско издание Der Spiegel, цитирано от Агенция \"Фокус\". В Израел е налице „загриженост, че парите на европейските данъкоплатци се използват за подпомагане на връзките с терористични организации\", се казва в доклад на израелското министерство. В документа се подчертава, че през 2016 г. ЕС е платил на норвежката организация Volkshilfe 1,76 млн. евро, но след това е установено, че тя поддържа връзки с „Хамас\" и Народния фронт за освобождение на Палестина (НФОП). И двете организации са класифицирани от ЕС като терористични, подчертават от редакцията. През 2016 г. ЕС е отпуснал повече от пет милиона евро на организации, които открито се противопоставят и бойкотират властта в Израел. Сред тях са ирландската организация Trócaire, която е получила 520 хил. евро. „Тя инициира и подкрепя петициите, призоваващи ЕС да наложи икономически санкции на Израел\", се казва в доклада. „Очаквам ЕС да поддържа обявнената политика на противопоставяне на бойкота на Израел и да не подкрепя организации, които имат с връзки с тероризма\", подчерта министър Гилад Ердан.", "date": "2018.05.25", "title": "Израел обвини Брюксел, че финансира терористични организации"}
{"url": "http://standartnews.com/svyat/pritiskat_rusiya_da_poeme_otgovornost_za_svaleniya_malayziyski_samolet-371955.html", "text": "Европейският съюз и НАТО призоваха днес Русия да поеме отговорността за свалянето на полет МН17. Двете организации отправиха този призив на фона на заключенията от междинния доклад на международни експерти, оповестен вчера, в който бе посочено, че ракетата, ударила пътническия самолет на Малайзийските авиолинии на 17 юли 2014 г. над Украйна, е била изстреляна от установка на руската армия. ЕС потвърждава подкрепата си за призива отговорните да понесат последствията и всички държави да сътрудничат изцяло в усилията за установяването на отговорността, се посочва в изявление на върховния представител на ЕС по външната политика и сигурността Федерика Могерини. Тя отново призовава Русия към сътрудничество по този случай. Същото послание отправи и генералният секретар на НАТО Йенс Столтенберг. Той заявява, че свалянето на пътническия самолет е било световна трагедия. НАТО многократно изрази подкрепа за усилията, предприети от холандските власти за изясняване на случилото се в онзи ужасен ден, за да има справедливост за 298-те загинали и техните близки, допълва Столтенберг.", "date": "2018.05.25", "title": "Притискат Русия да поеме отговорност за сваления малайзийски самолет"}
{"url": "http://standartnews.com/balgariya/tsvetanov_na_balkanska_molitvena_zakusva-371968.html", "text": "Зам.-председателят на ГЕРБ Цветан Цветанов ще участва в регионалната Балканска молитвена закуска в Тирана в събота. На събитието участват политици и представители на неправителствения сектор от САЩ и страните от Западните Балкани, както и представители на парламентите в региона. В албанската столица Тирана се състоя и първата Балканска молитвена закуска, а на миналогодишния форум домакин бе Пловдив. Градът под тепетата привлече вниманието както с избора да е Европейска столица на културата, така и благодарение на семейство Ходжеви, които от години са сред избраните от Белия дом и Конгреса да присъстват на Националната молитвена закуска с американския президент във Вашингтон. Балканската молитвена закуска в Пловдив събра над 250 гости, сред които изтъкнати конгресмени от САЩ, президенти, премиера на държави от региона, така и представители на неправителствения сектор. На Молитвената закуска в Тирана от българска страна ще участват още депутатът от ГЕРБ-Русе Пламен Нунев, зам.-министърът на външните работи Георг Георгиев, кметът на Пловдив Иван Тотев, бившият транспортен министър Петър Мутафчиев и представители на неправителствения сектор. Голяма част от българските участници бяха гости и на закуската с американския президент Доналд Тръмп, която се проведе тази зима за 66-ти път. Цветанов ще се срещне през уикенда с председателя на албанския парламент Грамоз Ручи и ще участва в регионален форум по сигурност на тема \"В противодействие на насилствения екстремизъм: завръщането на чуждестранните терористични бойци\". Днес, на път за Тирана, Цветанов поднесе цветя и се поклони пред паметника на Светите братя Кирил и Методий в Охрид.", "date": "2018.05.25", "title": "Цветанов на Балканска молитвена закусва"}
{"url": "http://standartnews.com/balgariya/alo_doktore_mladite_zheni_naychesto_sa_v_plen_na_histeriyata-371916.html", "text": "„Надареният със способности може да се научи от неспособния; притежаващият широки знания може да пита незнаещия; ученият /не се страхува/ да изглежда неук; съдържателният /не се страхува/ да се покаже пуст; обиденият не се опитва да си отмъсти – в миналото моите другари се държаха по този начин\" – Конфуций. За съжаление в сегашно време приятелите се държат по коренно различен начин. Или както е казано: „всеки намира оправдание за собственото си падение\".  За едни може би падение е етикетът, който им е лепнат благодарение на някое предаване. Например, че „болните от туберкулоза са опасни за околните\" / скорошно заглавие от популярен новинарски сайт/. А дали на човек боледувал от туберкулоза не му се променя психиката? Дали той не става човека вълк? Това не е доказано, а според анализа на Юнг и Адлер, преосмисляйки резултатите от психоанализата и давайки за пример един млад мъж, който „след заразяване с гонорея (за незнаещите трипер) на 18 годишна възраст се разболява тежко и, преди да потърси психоаналитично лечение, в продължение на години е напълно зависим и неспособен за самостоятелен живот\". Е, тук не става дума за етикет, тук става дума за реалност. Как някои хора са си повярвали, че са вълци? И то такива, които могат да управляват живота на другите. На същите, които са ги направили зависими от субстанции, снимани в клипове с непристойно поведение, отделени от семействата и децата им, и те същите са според тях защитени от закона на глутницата. Но до кога? До евентуалната свръх доза или майката психиатрия. Това с етикета, сложен на същите хора, зависи от количеството на свободомислие, което те могат да притежават. Аз лично смятам за недопустимо някой да го превърнеш в престъпник, жена да подчиниш на чуждо финансово мислене и в същото време да пледираш за морални ценности чрез тъй нареченото разкрепостяване на поведението без да си даваш сметка какво мислят хиляди семейства за теб. Страхотно хубаво е човек да има нов живот, нови приятели, нов секс, нови наркотици, свобода. Страхотно, но от къде са тези пари за тази свобода? Кой ще плаща пенсиите след години? Кой ще обработва земите на България? Кой ще работи в болниците и какъв ще е моралът на тези, които ще гледат децата ни ? Съвсем скоро четох в една статия, че не трябва да позволяваш  дрехите, които подаряваш на една жена да променят поведението й. Но възможно ли е това? Имайки предвид, че безброй вествалки, в момента в който нахлузят „марков\" парцал, шит на ишлеме, буквално забравят от кое затънтено село са дошли. Нищо, че когато им отнемат ролята, те отново се връщат в него. Aз лично не бих могъл да преценя накъде ни тласка този път и докъде ще ни доведе. Но от моите праотци съм запомнил, че всичко е цялостно, завършено, и съвършенно, такова, каквото е. Просто трябва да чакаме с отворен ум и истината ще ни се разкрие сама – но коя е тя – покварата на алчния и неразумен човек, повярвал в своето  величие. Същото, което понякога води хората до фобия от живота или така наречената страхова хистерия. Състояние, описано от Фройд и Юнг, за което са характерни фобийните симптоми и тревожността. Но как ли се живее с фобия от живота? Отговор на този въпрос вероятно могат да дадат само онези, докарали се до това състояние заради болни амбиции или други по-приемливи за медицината причини. Интересно е обаче, че произходът на думата, описваща този вид невроза идва от гръцката hystera, която в превод означава матка. Защо е така и каква е връзката между това състояние и репродуктивния женски орган ще се опитаме да си обясним в следващите редове. Поради дългото неразбиране на състоянието в онези далечни години хората са приемали, че то се дължи на зли духове или бесове, а през 19 век вече било преписано на сексуалната разюзданост. На по-късен етап от развитието на науката Фройд определя този тип поведение като експресивна невроза, проявяваща се с клиничните признаци – парализа, загуба на зрението или пък речта, бурни конвулсии /спазъм/. Въпрос 1: Какви са симптомите при хистерия ? Пристъпите водят до нарушаване на зрението и на слуха Хистеричният пристъп винаги се случва в присъствието на поне един човек – нещо все още необяснимо от научните експерти. Поради тази причина тук не трябва да се изключва и паранормалното. Но както гласи древна поговорка: „дълбоките води текат най-тихо\". Хистерията, която си печели прозвището „голямата симулантка\", предпочита предимно жени на възраст 10 – 35 години, но „обсебва\" и мъже. „Афинитетът\" й към нежната половина на човечеството може би отчасти обяснява и факта за връзката на думата с органа матка. Конверзионното  разстройство е свързано с трансформирането на неосъзнати от човека  импулси в симптоми, изразяващи се чрез организма. Тук вече се появяват т. нар. неврологични признаци. Те могат да бъдат сензорни -  нарушаване на зрението и слуха, оглушаване; загуба на сетивността на определен участък, липса за усещане на болка, усещане за мравучкане и т.н. Възможна е и проявата на признаци на двигателно ниво, като парализата, която споменахме в предходните редове, атрофия на крайниците, нарушение в походката, невъзможност за заемане на изправено позиция, тремор, гърчове, затруднения в преглъщането. Сред другите оплаквания попадат и пристъпи на оригване, гадене и повръщане, невъзможност за уриниране, затруднения в дишането. Интересно е да се отбележи, че в миналото жените, подвластни на хистерията са били подлагани на операция за отстраняване на матката. Която странно защо, но днес наричаме хистеректомия. Просто в онези времена се смятало, че отстраняването на този орган ще доведе до елиминиране на състоянието. За жалост обаче в повечето случаи се стигало до развитие на тежки инфекции, трудни за овладяване, както и до не по-малко опасното положение наречено реинфектиране. Причината за това естествено се дължала на липсата на стерилна среда, която и днес е повод за не малко усложнения. След хистеректомия е възможно настъпването на инфекция в областта на влагалището, пикочния мехур или вътре в корема. Инфекцията се наблюдава при около 10% от жените, които са подложени на тази операция, дори и след превантивен прием на антибиотици преди процедурата. Тъй като матката е в близост до много органи в таза е напълно възможно волно или неволно засягане на същите по време на операцията, особено ако тя е усложнена поради дълготрайни сраствания или големи фиброми. Много тазови операции, в това число и хистеректомията, повишават риска от получаване на кръвни съсиреци в краката или в белите дробове. Инфекциите на таза, засягат около 5% от жените. Те могат да се дължат на появата на постоперативно кървене, водещо до събиране на кръв (хематом), който обикновено причинява висока температура и анемия. Понякога може да има и вагинално кървене, появяващо се няколко дни след операцията. То също може да е признак за инфекция и трябва веднага да се съобщи на лекуващия лекар. Въпрос 2: До какво може са доведе прекалената употреба на антибиотици ? Има заплаха от възникване на нови епидемии Лечението на евентуалните усложнения, както и в други случаи е с антибиотици, предписани съобразно появилите се симптоми. Тук употребата на широкоспектърните препарати би могла да доведе не до желания резултат, тъй като те не винаги покриват възможния причинител на усложнението – разбирайте конкретен патоген. А и нецелесъобразното им прилагане, както добре сме запознати, води до изключително висока резистенстност. Проблем, за който учени от Британия предупреждават. Въпросните господа алармират, че човечеството е изправено пред нова заплаха от възникване на епидемия (чума), която няма да може да бъде овладяна поради липсата на лекарства, които да й противодействат. Според специалистите съществува реална опасност паразитиращите гъбички да се превърнат в „копие\" на супербактериите, устойчиви на антибиотични препарати. Изводът се дължи на данни, показващи, че нарушаване на зрението , а заболяванията, предиюзвикани от тях, са сравними като поражения с едно от най-тежките и коварни такива, заплашващи съвременносто наше общество и днес – туберкулозата. Предвид, че почти всички причинители на заболявания са с инфекциозен характер не би трябвало да приемаме животът ни като хазарт, по-точно рулетка, тъй като зарът се докосва от стотици, а може би и хиляди ръце с не особено добра хигиена. Но както е казано:„Търси и научи, че Времето е тайната, чрез което можеш да бъдеш свободен от това пространство\" – Лун Юй. П.С. А то пространството в момента е царството на злобата, завистта, мързела, водещо до унижението да получаваме неадекватни етикети върху имената и професиите си от още по-неадекватни хора.", "date": "2018.05.25", "title": "АЛО, ДОКТОРЕ! Младите жени най-често са в плен на хистерията"}
{"url": "http://standartnews.com/balgariya/igrata_s_imenata_ivanka_si_tragva_idva_vayana-371927.html", "text": "Приятно ми е, Амбър-Рос. Вероятно след десетина години едно детенце ще се запознава по този начин с бъдещите гаджета. Мама и тати са определили още днес името му и вероятно съдбата, ако смятаме, че името предопределя нея. Институтът по български език на БАН следи в последните години всички промени в българските имена. И констатациите му са, че все по-често идват двусъставни имена или такива, които се състоят само от три букви. Иванка например присъства само в няколко села в Пловдивско, но на нейно място идва Ваяна. За първи път дори най-харесваната Мария отива на трето място, а на второ се изстрелва Никол. Първа, както е от няколко години насам, се оказва Виктория. При момчетата първенец продължава да е Александър, а втори е Георги, разказва професор Анна Чолева от Института за българския език. За първи път на челни позиции излиза името Борис, което е сред първите десет. За сметка на това в родния ни език се пораждат имена, които не сме и чували. Едно от редките имена, които са се появили в регистъра в последните години, е Амбър - Рос. Хитове са също Авелия, Деметра, Лорейн, Тамира, Таная, Алая, Ария. В същото време обаче родители все повече качват на челни позиции името Елена, посочва проф. Чолева. Родители реанимират и по-стари имена в нов вариант - Красиминдра и Зоринела. По нейните думи, все повече се кръщават деца на певци или спортисти. След като преди няколко години мина модата на Крисия, тази година имаме няколко новородени Риани и трима Рафаеловци, вероятно кръстени на Надал. За първи път момченца се кръщават и на владетели  - има няколко дечица, които в последните години са наречени \"Кан\", а не \"Хан\". Впрочем, възможно е те да са наименовани на курорта, а не на титлата. Според проф. Чолева родителите в последните години предпочитат най-вече трибуквени имена за децата. Хитове са Ада и Рая, както и Ася, Мия, Дея, Тея, Ива. Много популярно е името Алекс както за момиче, така и за момче. Калина и Ема също са сред българските имена, които се завръщат на върха. В същото време най-популярното българско име Иван изостава едва на 13-то място, като бива изпреварено от Калоян /добрия Иван/. Все повече обаче са странните наименования на българчета, които избират родителите им. Ако в предишни години Иван-Асен бе нещо нормално, сега срещаме Стоимен-Лука, Виктор-Емануил, Спас-Петър и Максимус - Роже. Все повече родители кръщават децата си и на Рафаел Надал, а вече има имена като Атила и Вергилий. Продължават да се появяват и модни имена, свързани с историята ни - например Боил, Борил, Статул, разказва проф. Чолева. Родители кръщават и децата си на акттьори и певци - имаме Джъстин /на Джъстин Бийбър/ и Стейтъм /на Джейсъм Стейтъм/. Все още се появяват и имена като Живеслава, Живодара и Живодар. По времето на соца имаше специални списъци, от които родителите да избират имена на децата. Хит бяха Албените, Милените и Десиславите. При момчетата главните имена бяха Иван и Георги. Забраняваха Моника - учителка по литература, която искала да кръсти детето си с това име, получила препоръка от партийния комитет \"Другарко, ще ви позволим да е поне Габриела, но Моника няма как да стане\". В рамките на последната година хитът бе \"Крисия\" поради красивото дете с магически глас, което омая цяла България. А в ромските общности най-често срещаните имена са Исус или Христос, които продължават да шестват в мрежата. От Института по български език продължават да твърдят, че от езика ни в последните години са изчезнали имена като Найден, Найда, Таско, Минко. От следващите години учените вече няма да получават информация от ЕСГРАОН заради промени в Закона за личните данни, посочи проф. Чолева. По нейните думи, Мариите са били най-много през 30-те години. В последните десет години палмата на първенството държат Виктория и Александър.", "date": "2018.05.25", "title": "ИГРАТА С ИМЕНАТА: Иванка си тръгва, идва Ваяна"}
{"url": "http://standartnews.com/balgariya/postrogi_iziskvaniya_za_zashtita_na_lichnite_danni_v_es-371937.html", "text": "Нови по-строги правила за защита на личните данни влизат в сила от днес в Европейския съюз. Според тях, във всяка компания трябва да има назначен служител, който да отговаря за информацията на работниците и на клиентите. Регламентът беше одобрен от Европейския парламент на 14 април 2016 година. До този момент се стигна след 4 години подготовка и дебати. Това е най-голямата реформа в областта от 1995 година насам. Правилата ограничават обхвата на лични данни, които компаниите могат да събират, съхраняват и използват в Европейския съюз. В закон ще се превърне т.нар. \"право да бъдеш забравен\". То позволява на потребителите да искат от фирмите да отстраняват онлайн информация за тях. Голяма част от компаниите ще бъдат длъжни да назначат служител, който да отговаря за защитата на личните данни. В момента в страната са регистрирани над 370 хил. администратора, опериращи с такива - банки, застрахователни и пенсионни компании, мобилни оператори, държавни и общински институции. Регламентът се прилага не само за компании, установени в Европа, но и към всички дружества, които обработват лични данни на европейски граждани. А глобите са солени. При неизпълнение на правилата, те могат да достигнат до 4 процента от годишната печалба на компаниите. Според новия регламент, всеки под 16 години ще трябва да получи родителско разрешение, за да използва популярни дигитални услуги. Амбициозната задача за по-строг контрол е част от българското европредседателство. Крайният срок за изпълнение е 25 май. Гратисен период няма да има. Дали се спазва законът ще следи  Комисията за защита на личните данни.", "date": "2018.05.25", "title": "По-строги изисквания за защита на личните данни в ЕС"}
{"url": "http://standartnews.com/balgariya/ivancheva_ne_e_narushila_zakona_kato_e_rabotila_ot_aresta_uveri_markovski-371939.html", "text": "Съгласно закона до влизането в сила на присъда Десислава Иванчева е невинна, а до този момент не бе отстранена от длъжност, така че тя е на длъжност кмет. Това обясни пред NOVA Марин Марковски, който е адвокат на Иванчева. В сряда съдът отстрани от длъжност кметицата на столичния район \"Младост\" по искане на прокуратурата. От държавното обвинение обясниха, че Иванчева продължавала да упражнява правомощията си на кмет, като пращала документи от ареста до общинската администрация. По този начин преди дни тя уволнила заместника си Румен Русев и назначила за временно изпълняващ кмет на „Младост\" пиара на района Петър Кърджилов. Съдът призна, че съществува законова празнота относно казуса, но че не може обвиняем да има законовото право да уволнява свидетели по делото, какъвто се явява Румен Русев. \"Не могат да я отстранят, докато още няма присъда и затова тя да ги облекчи си пускаше молби за отпуска, други молби, тъй като следва задочно. Искаше да облекчи ръководството на общината, но явно това е доста трудно. В отношенията си с колегите тя е подписала документи - заповеди за отстраняване, назначаване, но това е с цел все пак да има някой заместник-кмет. В името на истината - тази жена си гори за работата\", твърди Марковски. \"Това, че тя е подписала някой да бъде назначен, някой да бъде уволнен няма нищо драматично, тайнствено, няма нещо опасно\", каза Марковски. Той посочи, че не знае дали Иванчева е предавала документи чрез майка си, но е категоричен, че това няма значение. \"Правилният поглед към нещата е: тя нарушила ли е закона с това нещо. Категорично не. Защото тя не е отстранена дисциплинарно по предвидения от закона ред\", каза адвокатът. Защитникът открои друг аспект: \"Другото, което според мен е по-тревожно, то не е и съвсем случайно - тази процедура, която прокуратурата образува за отстраняването от длъжност. Тя можеше да го направи и досега. Прокуратурата казва \"отстраняваме госпожа Иванчева от длъжност, тъй като тя с действията си от ареста въздейства на свидетели и по този начин пречи на разкриването на истината\". Звучи много авторитетно, много сериозно, още повече че имаме и авторитета на Специализираната прокуратура. Но това категорично не е така\". По думите на Марковски Иванчева не е въздействала по никакъв начин на никого, защото всички свидетели са дали показания. Доказателствата по делото изключват категорично показанията на свидетелите в общината, каза още адвокатът \"Имаме обвинение за искане на подкуп и вземане на пари. Има един свидетел - Ваклин, и веществено доказателство - кашонче с пари. Няма свидетели, които да са виждали, които да са наблюдавали това нещо, няма свидетели, пред които да е разказвано\", обясни защитникът. Показанията на свидетелите в общината не били пряко свързани с предмета на делото, допълни адвокатът. Следователно не може да се въздейства на свидетелите, тъй като единственият решителен свидетел по делото е Ваклин, каза Марковски. Той обясни, че ще бъде пусната жалба срещу решението на съда за отстраняването от длъжност. „Тя може да поиска сама да се оттегли\", каза адвокатът.", "date": "2018.05.25", "title": "Иванчева не е нарушила закона, като е работила от ареста, увери Марковски"}
{"url": "http://standartnews.com/balgariya/mvr_i_prokuraturata_se_samoseziraha_sled_signal_za_poiskan_i_vzet_podkup_ot_paten_politsay-371941.html", "text": "МВР и Прокуратурата се самосезираха след сигнал за поискан и взет подкуп от пътен полицай. Това стана ясно от думите на говорителя на главния прокурор Румяна Арнаудова в ефира на предаването \"Денят започва\" по бТВ във връзка с разространено в социалните мрежи видео, на което е заснето даването на подкупа. \"Веднага, след като е бил разпространен в социалните мрежи този клип, дирекция \"Вътрешна сигурност\" и СДВР са се самосезирали и са извършили спешни действия. За извършеното от тях е уведомен и главният поркурор, съобщава агенция „Фокус\". Потвърждава се информацията, която първоначално е разпространена - че е поискан и взет подкуп от пътен полицай, за да не изпълни задължения по служба. Установено е лицето, което е дало подкупа и което е било мотивирано от пътния полицай да даде тези 50 лв., за които става въпрос във видеоклипа, за да не му бъде съставен акт за установяване на законарушение\", обясни Арнаудова. \"Този автомобил не е имал талон за преминат годишен технически преглед, а му е съставен фиш за друго нарушение - за неправилно паркиране. Категоричните данни, които са събрани в рамките на няколко часа от органте на МВР, се докладват тази сутрин на главния прокурор, който ще ги изпрати на Софийска градска прокуратура\", добави тя. Арнаудова уточни, че заснетия във видеото полицай е служител на \"Пътна полиция\". По думите ѝ събраните данни сочат за извършено престъпление \"подкуп\", а данните, които са събрани, са достатъчни за образуване на наказателно производство.", "date": "2018.05.25", "title": "МВР и Прокуратурата се самосезираха след сигнал за поискан и взет подкуп от пътен полицай"}
{"url": "http://standartnews.com/balgariya/pevitsata_emiliya_postrada_v_tezhka_katastrofa-371934.html", "text": "Поп-фолк певицата Емилия катастрофира, пътувайки с годеника си Жорж Башур. Автомобилът е шофирал синът на Башур, съобщава Нова телевизия. Тримата са настанени в столична болница. Шофьорът на автомобила е в реанимацията в изключително тежко състояние с черепно-мозъчна и гръдно-коремна травма. Той е с опасност за живота. Емилия е настанена в клиника по хирургия с гръдна травма. Жорж Башур е с лицева травма. По информация на МВР инцидентът е станал на 37-ия км на аутобана в посока Пловдив. Зад волана е бил именно младежът, а колата е самокатастрофирала. Момчето е навлязло с висока скорост от суха на мокра настилка и се е получил аквапланинг. Тримата пострадали са настанени в болница „Света Анна\" в столицата. Говорителят на болницата обясни, че момчето е в много тежко състояние, с черепно-мозъчна травма и с опасност за живота. Емилия и приятелят й са с различни травми. Певицата е с гръдна травма и е настанена в Клиниката по хирургия. Жорж Башур е с лицева травма и е настанен в Клиниката по лицево-челюстна хирургия. Няма опасност за живота им.", "date": "2018.05.25", "title": "Певицата Емилия пострада в тежка катастрофа"}
{"url": "http://standartnews.com/balgariya/poveche_slantse_shte_ni_radva_sledvashtata_sedmitsa-371944.html", "text": "Следващата седмица ни очаква време с повече слънце, по-малко облаци и по-малка вероятност за превалявания. Това сочи за момента средносрочната прогноза за времето, базирана на компютърни модели и представена в \"Дарик кафе\". В края на тази и началото на следващата седмица времето се стабилизира. От север-североизток към Балканите се спуска област на по-високо атмосферно налягане и това ще стабилизира атмосферата в тази част на Европа. Затова следващата седмица ще се радваме на повече слънце и по-малко облаци. Превалявания са възможни на изолирани места в планинските райони на Южна и Западна България. Дневните температури следващата седмица се очаква да бъдат в интервала 25-30 градуса.", "date": "2018.05.25", "title": "Повече слънце ще ни радва следващата седмица"}
{"url": "http://standartnews.com/balgariya/za_poveche_zdravoslovna_hrana_za_podrastvashtite_-371936.html", "text": "Повече плодове и зеленчуци и по-малко тестени изделия в учебните заведения поискаха учители и неправителствени организации. Идеята е да се разработи изцяло нова наредба за детското хранене. За да привлекат вниманието на институциите към проблемите деца се включиха в различни кулинарни работилници. Здравословни сандвичи със зеленчуци приготвиха малките готвачи от 79 детска градина Слънчице в столицата. Малчуганите запретнаха ръкави и с помощта на учителите сами си направиха здравословно меню. Така по забавен начин малчуганите  не само хапнаха полезна храна, но и сами се научиха да я приготвят.  Разбраха и за полезните качества на плодовете и зеленчуците. А идеята на организаторите от фондация „За храната\" е да се промени изцяло наредбата, по която сега се хранят децата в учебните заведения. По сега действащите правила в менюто на децата преобладава тестото и захарта, а от препоръчителните 300 – 350 грама пресни плодове и зеленчуци на ден, в тези менюта няма повече от 100 грама. Така само на вечеря  трудно могат да бъдат наваксани  200 - 250 грама пресни плодове и зеленчуци.  Освен това предлагат  да се наложи максимално допустимо количество на храни със съдържание на бяло брашно и захар. Освен чисто здравословен ефект, предлаганите промени имат за цел и да възпитават деца на здравословно и балансирано хранене от най-ранна детска възраст.", "date": "2018.05.25", "title": "За повече здравословна храна за подрастващите"}
{"url": "http://standartnews.com/balgariya/darvo_se_stovari_varhu_kola_v_tsentara_na_plovdiv-371946.html", "text": "Дърво се стовари върху автомобил в центъра на Пловдив. Инцидентът е станал тази сутрин на метри от Съдебната палата, предаде кореспондентът на bTV в региона. По чудо няма пострадали. Според собственика на колата жители на квартала многократно са подавали сигнали за дървото, но без резултат. Мъжът се закани да съди общината. От общината обещаха коментар по-късно.", "date": "2018.05.25", "title": "Дърво се стовари върху кола в центъра на Пловдив"}
{"url": "http://standartnews.com/balgariya/ustanoviha_koy_e_patniyat_politsay_ot_skandalen_klip_-371950.html", "text": "Установен е пътният полицай, който предизвика възмущение, след като в социалните мрежи се появи клип, в който той иска подкуп. Това стана ясно от думите на главния секретар на МВР старши комисар Младен Маринов пред Дарик. Авторът на видеото, което се появи в социалните мрежи, твърди, че в четвъртък е спрял за две минути на булевард \"Васил Левски\" в София и това му е коствало 50 лева фиш и 50 лева подкуп, съобщава NOVA. Главният секретар на МВР старши комисар Младен Маринов каза пред Дарик, че е разбрал за клипа вчера следобед и незабавно се свързал с ръководството на дирекция \"Вътрешна сигурност\" в във вътрешното министерство. Вчера е било установено времето и мястото, където е направен клипът, служителят на МВР от кадрите, както и всички детайли, каза Маринов. Говорителят на главния прокурор Румяна Арнаудова каза пред NOVA, че според установеното по случая до момента водачът на автомобила от клипа не е имал талон за преминат годишен технически преглед и е трябвало да се състави акт за това. Полицаят е поискал 50 лева подкуп, за да състави акт за друго по-леко нарушение - неправилно паркиране. Разследването на случая продължава, като прокуратурата е уведомена и е образувано досъдебно производство. В Столичната дирекция на вътрешните работи пък е образувано дисциплинарно производство, което ще търси дисциплинарна отговорност на служителя, каза Маринов.  Наказанието за вземане на подкуп от служител на реда е над пет години.", "date": "2018.05.25", "title": "Установиха кой е пътният полицай от скандален клип"}
{"url": "http://standartnews.com/balgariya/spipaha_6_tona_amfetamini_v_konteyner-371952.html", "text": "Окръжната прокуратура в града ръководи досъдебно производство за трафик на наркотици. Това съобщиха от пресцентъра на Апелативна прокуратура – Варна. По метода на анализ на риска в пристанище Варна-запад е засечен контейнер, който е бил разтоварен от кораб. За получател на стоката в контейнера бил посочен гражданин на страна от Европейския съюз. Стоката в контейнера била декларирана като лимонена киселина. При започналата незабавна проверка и направен полеви тест е установено, че в 300 чувала се съдържат 6 тона амфетаминопроизводни. Действията по досъдебното производство по член 242 от Наказателния кодекс продължават.", "date": "2018.05.25", "title": "Спипаха 6 тона амфетамини в контейнер"}
{"url": "http://standartnews.com/balgariya/ombudsmanat_predupredi_balgarite_sa_zastrasheni_ot_prisadi_i_globi_v_gartsiya-371965.html", "text": "Проблемът е ясен, десетки български граждани са застрашени от сериозни присъди в Гърция – затвор и стотици хиляди евро за изплащане. Своевременно нека да има пререгистраране на продаден автомобил, няма да има санкции за тези, които до сега не са го направили. Гърция отказва да приеме документите за покупко-продажба, ако няма смяна на регистрация. Така тези хора са обвинени дори за трафик на мигранти. Това заяви на брифинг на МвнР омбудсманът Мая Манолова по темата за проблемите с наказателни дела, които се водят срещу собственици на български ППС в Гърция. \"Българските граждани са представяли документи за продажба за съответните автомобили, но гръцките власти не приемат нищо. Ако няма разрешение на този въпрос, ще сезирам европейските институции\", каза още тя. \"По документи за съжаление бившите собственици на автомобили, с които има престъпление носят отговорност, дори когато нямат нищо общо. Страната ни също се бори с трафика на хора. Собствениците на МПС водят отговорност, дори и друг да е направил престъпление с автомобила\", това заяви външният министър Екатерина Захариева . \"Призовавам българските граждани да се свързват с нашите служители при такива ситуации. Ще поискаме да сме информирани за образувани производства срещу наши граждани в Гърция. Не можем да издирим всички казуси, но нека бившите собственици на автомобили да проверят дали е извършено прехвърлянето на колите. Нека българските граждани, които пътуват за Гърция да обръщат внимание на техните изисквания. Глобите там започват от 1500 евро. Не трябва да носят повече от 10 литра твърд алкохол, както домашен алкохол без акциз, не трябва да носят повече гориво от това, което е в колата им\", разкри министърът. \"Нека хората да прехвърлят автомобилите си и да спасим десетки наши граждани да понесат наказателни отговорности за чужди престъпления. Институциите ще спомогнат в това, да се провери даден автомобил дали е регистриран на новия си собственик\", каза още по темата вътрешният министър Валентин Радев .", "date": "2018.05.25", "title": "Омбудсманът предупреди: Българите са застрашени от присъди и глоби в Гърция"}
{"url": "http://standartnews.com/balgariya/tema_nadprevara_za_spazvane_na_gdpr-371966.html", "text": "Новият регламент за личните данни в Европа, известен като GDPR, влезе в сила вчера. Новият Общ регламент за защита на личните данни принуждава стотици хиляди компании, сред които огромни корпорации, но също и малки промишлени производители и ресторанти, да променят начина си на събиране и управление на информация за европейците, дори компаниите да нямат физическо присъствие в Европа, пише \"Уолстрийт джърнъл\". Много компании не са напълно подготвени, казват адвокати и консултанти в областта на личните данни. Някои вложиха милиони долари, за да са готови за петък – деня, в който регулаторите започнаха да прилагат закона. „Не смятам, че ние като компания осъзнахме в пълна степен какво ще изисква законът\", казва Пол Делсън от компанията производител на слънчеви панели First Solar, базирана в Темпи, щата Аризона. Тя побърза да очертае нови политики, свързани с използването на данни на служителите и клиентите си, и начина на използването им. Първоначално „си помислих, че това е европейски закон, а ние сме американска компания\", признава Делсън. GDPR създава или затяга редица задължения за компаниите като минимизиране на информацията, която събират. Регламентът дава на потребителите нови или разширени права, включително в много случаи правото да виждат, коригират или заличават лична информация за тях самите. Отговорност на компаниите е да покажат, че спазват правилата и са застрашени от глоби до 4% от глобалните си приходи или 20 млн. евро (23,4 млн. долара), ако не се съобразят с правилата. Регулаторите едва ли ще са благосклонни при забавяне, защото влизането в сила на регламента, приет през 2016 г., беше отложено с две години, за да се даде време на компаниите. „Нямаше скрит дневен ред. Ще видим дали и с колко изостават компаниите от прилагането на закона\", казва Андреа Йелинек, която се очаква да оглави новия Европейски съвет за защита на личните данни. Допитвания сред бизнеса показват, че между 60% и 85% от компаниите не са очаквали да отговарят напълно на изискванията през вчерашния ден. През март и април само половината от компаниите съобщиха, че дори „до голяма степен изпълняват изискванията\", показва допитване сред 1000 компании от Фрация, Германия, Холандия, Италия, Великобритания, САЩ, Испания и Швеция, проведено от консултантската компания Capgemini SE. Компании, които смятат, че ще се вместят в крайния срок, често са вложили огромни средства за това. Базираният в Мюнхен застраховател Allianz съобщи, че е вложил десетки милиони евро, за да се подготви за GDPR, като е мобилизирал стотици експерти по защита на личните данни от 80 филиала, за да направят промени, включително на онлайн молбите за застраховка, с цел да избегне искането на информация като професията на кандидата. „Това беше колосална задача\", казва Филип Рийдър, който отговаря за защитата на личните данни в компанията. Компаниите не успяха да се подготвят навреме с въвеждането на GDPR. Но това не е явление само в България, световна тенденция е да се чака последния момент. Такова мнение изрази Румяна Йорданова от адвокатска кантора „Пенков, Марков и партньори\" пред Bloomberg TV Bulgaria. „Това, което можем да отбележим като позитивен факт е, че България е сред държавите, които са по-напред от останалите\", каза тя. По думите й към момента действащият закон у нас предвижда доста високи мерки за защита на личните данни, които са близки до тези, които регламентът предвижда. \"Ако администраторът в България и досега си е спазвал законодателството, то съвсем минимални усилия са били необходими, за да съответства на регламента\", посочи тя. Йорданова посочи още, че промяната включва единствено преминаване от регистрационен режим в момента към демонстриране на практика в съответствие с изискванията на регламента. „Това е най-същественото, което ще засегне администраторите. От там насетне правомощията на Комисията за защита на личните данни не са осезаемо разширени. Не бива да се спекулира и да се преекспонира с това нещо. Трябва всеки администратор да направи така, че да демонстрира при евентуална проверка, а и съобразно ежедневната си дейност, че спазва защитите за личните данни\", отбеляза Йорданова. По думите ѝ регламентът цели да улесни бизнеса на европейско ниво, даже и на световно, когато се обработват лични данни на европейски граждани. „И цели именно да създаде една унифицирана регламентация, която да се спазва от всички еднакво\".", "date": "2018.05.25", "title": "ТЕМА: Надпревара за спазване на GDPR"}
{"url": "http://standartnews.com/balgariya/goresht_petak-371917.html", "text": "Днес ни очаква горещ майски ден. Минималните температури сутринта ще са между 11 и 15 градуса. В сутрешните часове над крайните източни райони ще се образува ниска слоеста облачност. Ще преобладава слънчево време. Около обяд ще се развива купеста и купесто-дъждовна облачност и на много места ще има краткотрайни валежи от дъжд с гръмотевични бури, ще има условия и за градушки. Ще духа слаб до умерен вятър от изток-североизток. Максималните температури ще са между 25 и 30 градуса. Атмосферното налягане ще е около средното за май и ще е без съществена промяна.", "date": "2018.05.25", "title": "Горещ петък"}
{"url": "http://standartnews.com/balgariya/zadarzhaha_191_kg_heroin-371951.html", "text": "При международна операция при взаимодействие на Агенция „Митници\" и МВР с партньорските служби е разкрит и пресечен случай на контрабанда на рекордно количество от 191.220 кг хероин, на стойност над 12 млн.лв. Това съобщиха на съвместна пресконференция на ГКПП Капитан Андреево директорът на Агенция „Митници\" Георги Костов, главният секретар на МВР Младен Маринов и Дарина Славова - зам.-окръжен прокурор на Хасково. Хероинът е открит в товарен автомобил „Скания\" с турска регистрация, влизащ в страната от Турция, превозващ стока за Белгия. Шофьорът, турски гражданин на 61 години, представил пред българските митнически власти редовни документи за превозваната стока - лепило /теракол/ в чували от 25 кг за получател в Белгия. При огледа на товарното ремарке се включва и митническото куче Ричи, което се насочва към един от чувалите, в който митническите служители освен очакваното съдържание - теракол, откриват пакет с кафяво прахообразно вещество При последвалата физическа проверка митническите служители установяват, че в 95 пакета по 2 кг, разположени на различни места из целия товар, има хероин. Общото количество на задържания хероин е 191.220 кг на стойност над 12 000 000 лева по цени на съдопроизводството. Тъй като плътността на товара - строително лепило и на наркотика са близки укритието не се забелязва при сканиране с рентген, обясни директорът на Агенция „Митници\" Георги Костов. Главният секретар на МВР Младен Маринов акцентира върху извършената предварителна подготовка за осъществяване на разкритието, както и ролята на митническото куче, което е незаменим помощник при случаи, в които и техниката е недостатъчна. Дарина Славова - зам.-окръжен прокурор на Хасково, обяви, че шофьорът на камиона е задържан за 72 часа, а прокуратурата ще поиска от съда постановяване на постоянна мярка за задържане по обвинение за престъпление по чл.242, ал.4, за което се предвижда наказание от 15 до 20 години лишаване от свобода и глоба в размер от 200 000 до 300 000 лева. Госпожа Славова изрази благодарност от името на главният прокурор Сотир Цацаров за работата по случая на ГД Гранична полиция и Агенция „Митници\".", "date": "2018.05.25", "title": "Задържаха 191 кг хероин"}
