{"url": "http://standartnews.com/biznes/mtel_stava_a1_s_mnogo_bonusi-371861.html", "text": "Първият мобилен оператор у нас - Мтел, вече се казва А1. Компанията, създадена през 1994 г. и пуснала първия GSM през 1995-а, когато цената на апарата \"Сименс\" е била над 1 млн. неденоминирани лева, реши да промени името си. След последното ребрандиране преди 6 г., най-мащабната промяна в 23-годишната история на компанията бе официално обявена вчера. Новото юридическо име на оператора е \"А1 България\" ЕАД. Това няма да донесе затруднения за клиентите - договорите остават валидни до крайния им срок, а номерата и SIM картите няма да бъдат променяни. От вчера първият ребрандиран магазин вече е факт - в столичния \"Paradise Mall\". Във вторник сутринта и други магазини осъмнаха с новия бранд А1. В 11,30 часа вчера на мобилните телефони на клиентите на най-стария оператор се появи и името А1. Вече работи и сайтът a1.bg - първият у нас с двусимволен домейн. Причината за ребрандирането на една от най-разпознаваемите марки у нас е приобщаването на българската компания към основния бранд на нейния собственик А1 Group - част от четвъртата най-голяма телекомуникационна група в света América Móvil. „Днес ставаме част от нещо голямо – силна международна марка, каквато е А1. Тя ни носи нови стандарти за обслужване, единна корпоративна култура, повече знания и опит. Досега ни познаваха предимно като мобилен оператор. Новият бранд отразява нашата цел да бъдем лидер, като се възползваме от възможностите на дигитализацията в полза на нашите клиенти. Щастлив съм, че ще можем да предоставяме достъп до най-новите технологии още по-бързо, да ги направим максимално полезни за хората и да им осигурим свободата да ги използват така, както те самите изберат\", каза Александър Димитров, главен изпълнителен директор на A1 България. „С ребрандирането в България ние можем да се възползваме от уникалната стойност на бранда А1 в още един от важните пазари в нашето портфолио. Това ребрандиране, както и всички останали, които ще последват, ще подкрепят нашата цел да засилим присъствието на A1 Group в нашия най-важен регион – Централна и Източна Европа – като една компания с обща стратегия и единен бранд, който прави живота в дигитална ера по-лесен и удобен\", коментира Алехандро Платер, главен изпълнителен директор на А1 Group. По повод промяната компанията е подготвила редица бонуси и подаръци за клиентите си. Ето и някои от тях: • Всеки абонат на мобилна услуга, който свали или просто стартира приложението на телекома \"Моят А1\", ще получи подарък от 10 000 MB мобилен трафик за един месец. • Клиентите на A1 ще могат да правят безплатен тест от един месец на всички нови услуги на телекома преди да решат дали ще се възползват от тях до края юни. • Всички клиенти на телевизионна услуга от A1 ще получат безплатен достъп до над 210 канала през уикендите на юни. • А1 пуска промо оферти за своите фиксирани услуги, които предлагат допълнително ТВ съдържание на специални цени. • 50% отстъпка на избрани устройства в магазините на телекома и на електронния магазин на А1.bg до 31 май. А1 ще се вслушва все повече в мнението на клиентите си. Компанията предоставя възможност за сигнали и коментари за състоянието на мрежата чрез приложението Моят А1 или на А1.bg. Освен, че ще вземе под внимание всяко мнение, за да подобри услугите си, телекомът ще подарява и 500 MB на хората, които подадат сигнал в Моят А1. Промени ще има и в мобилните планове, които вече ще се казват A1 One Unlimited и ще предлагат повече възможности. Всеки клиент ще може да се свърже с оператор на телефоните за обслужване *88/ 088 123 в рамките на 60 секунди. Това е едно от обещанията, които поема компанията към своите клиенти. Оттам уверяват, че форматът на фактурите ще бъде още по-ясен и удобен за следене от клиентите. Те ще получават и регулярна информация за своите услуги чрез кратки съобщения. При сервиз на телефон А1 ще осигури заместващо устройство. А1 гарантира качество на своята мрежа, както и че ще направи технологиите достъпни, лесни и полезни за своите клиенти. При стандартна техническа повреда А1 възстановяването  на работата на услугите ще е в рамките на 6 часа, а инсталацията на услуги - до три работни дни.", "date": "2018.05.22", "title": "Мтел става А1 с много бонуси"}
{"url": "http://standartnews.com/kultura/vezhdi_i_vnukat_na_marlon_brando_aplodiraha_chamkoriya_v_london-371858.html", "text": "Вежди Рашидов аплодира в Лондон крайно нашумелия моноспектакъл на Захари Бахаров \"Чамкория\" с режисьор Явор Гърдев по едноименния роман на Милен Русков. Шефът на парламентарната Комисия по културата и медиите беше официален гост на събитието, организирано от посолството ни на Острова и арт института към него. Публиката препълни залата на прочутия Leicester Square Theatre в центъра на Лондон. Сред зрителите бяха  дипломати, актьори, режисьори, сценографи.  Тук бе и внукът на Марлон Брандо – Майкъл Брандо, който оцени „Чамкория\" като върхово постижение. Критикът Филип Бергсън се възхити от постановката и коментира, че тя не отстъпва на най-добрите в Европа. „България трябва да се гордее с таланти като Явор Гърдев, Захари Бахаров и Милен Русков - те доказват, че за големите дарования няма граници. Горд съм, че ценителите в Лондон видяха изключителен спектакъл и го оцениха по достойнство\", коментира Вежди Рашидов. Той поздрави Светла Дионисиева, директор на Българския културен институт в Лондон, която направи възможно отварянето на най-големите сцени в английската столица за българските артисти от различни жанрове. Представлението в навечерието на 24 май е в програмата на българското европредседателство в английската столица.", "date": "2018.05.22", "title": "Вежди и внукът на Марлон Брандо аплодираха \"Чамкория\" в Лондон"}
{"url": "http://standartnews.com/kultura/dzherard_batlar_yazdi_vav_vladaya-371855.html", "text": "Холивудската звезда Джерард Бътлър събра очите на владайци с тренировка по езда. Актьорът, който вече приключи снимките на „Код: Ел Ей\" у нас, се отдаде на любимия си спорт в конна база „Св. Иван Рилски\" в с. Владая, сочат кадри то социалните мрежи. Близо месец и половина отне работата на Бътлър по „Код: Ел Ей\" у нас. В София той дойде с кученцето Шушка, което осинови преди месеци от Витоша. Бътлър не крие, че е влюбен в страната ни. Малко след пристигането си у нас той се включи в партито на „Левски\", след като отборът се класираха за Купата на България. 48-годишният шотландец, придобил световна популярност с ролята си на цар Леонид в суперпродукцията „300\", влезе в съблекалнята на „сините\" с шалче на врата и пя любимите песни на левскарите. Бътлър се снима с играчите им и обеща да ги посети и за финала, като им пожела тогава да празнуват с трофей. Преди няколко седмици холивудският ас посвири на перкусии в известен пловдивски ресторант. За да поддържа добрата си форма за снимките на третата част от екшън поредицата \"Код:...\", Бътлър се довери на фитнесинструктора Ричард Величков.", "date": "2018.05.22", "title": "Джерард Бътлър язди във Владая"}
{"url": "http://standartnews.com/kultura/blondinka_s_diploma_e_novata_mis_sasht-371839.html", "text": "Сара Роуз Съмърс, 23-годишната представителка на щата Небраска, е новата \"Мис САЩ\", предаде Асошиейтед прес, цитиран от Дарик. Шестдесет и седмото издание на конкурса беше организирано в Шривпорт, щата Луизиана. Водещи на шоуто бяха Ник и Ванеса Лачи. Съмърс победи 50 съпернички от останалите американски щати и федералния окръг Колумбия. Новата \"Мис САЩ\" от Омаха, Небраска, има диплома от Тексаския християнски университет. Сара Роуз Съмърс ще представлява САЩ на конкурса \"Мис Вселена\".", "date": "2018.05.22", "title": "Блондинка с диплома е новата Мис САЩ"}
{"url": "http://standartnews.com/biznes/gradus_s_5godishna_programa_za_investitsii-371833.html", "text": "По-голямата част от средствата, набрани от IPO-то /първичното предлагане на акции/ на \"Градус\" АД, ще бъдат инвестирани в т. нар. хетчинг сегмент – нови мощности за родителски стада. Това каза Ангел Ангелов, изпълнителен директор на компанията, пред  Bloomberg TV Bulgaria. \"Градус\" АД е на второ място в Европа по производство на разплодни яйца и еднодневни пилета - т. нар. генетичен материал. През миналата година дружеството е произвело над 120 млн. разплодни яйца и над 40 млн. еднодневни пилета. Продукцията е продадена за 2 г. напред. Именно поради тази причина основна част от средствата ще бъдат за вложение в разплоден цех. „100 млн. лв. свеж капитал се очаква да бъде привлечен след излизането на „Градус\" АД на БФБ, а за да бъде успешно публичното предлагане, ще е нужно набирането на поне 65 млн. лв.\", обясни Ангел Ангелов. „Набраният капитал от публичното предлагане ще бъде достатъчен, за да осъществим 5-годишната си инвестиционна програма. Ние смятаме да бъдем дивидентна компания, като и досега. За последните 10 г. „Градус\" е инвестирал над 120 млн. лв. в бизнеса си, като тези средства са инвестирани или от неразпределена печалба или от дивидент, който е реинвестиран\", каза Ангелов. Изпълнителният директор на „Градус\" АД обясни още, че на практика дружеството няма дългосрочен дълг към днешна дата, което означава, че няма причина да не се разпределя дивидент, както досега. Компанията ползва единствено оборотен капитал. В рамките на 2 г. „Градус\" АД очаква ръстът на печалбата да бъде с около 11 млн. лв.  Нарастването на мюсюлманското население в света пък увеличава търсенето на пилешко месо, като дружеството изнася продукцията си основно за ЕС, Близкия Изток и бившите съветски републики. „С ниската ликвидност на БФБ ще се справим, като пуснем голям фрий-флот (бел. р. свободно търгуван обем акции), тъй като това ще даде възможност както на малки, така и на големи инвеститори от чужбина да се включат в емисията\", коментира още Ангелов. Очаква се \"Градус\" да дебютира на борсата в средата на юни. На 17 май компанията е внесла коригиран проспект за публично предлагане в КФН, съобщи Георги Бабев, член на Съвета на директорите на „Градус\" АД, пред economic.bg. От тази дата тече 10-дневнен срок за одобрение от Комисията. По думите на Бабев, има засилен интерес към IPO-то от всякакви инвеститори - местни институционални, като пенсионни фондове, договорни фондове и дори местни банки. \"Причините и банки да погледнат към нашата компания са няколко. Първо, нашият бизнес е доста стабилен и малко се влияе от икономическата конюнктура в световен мащаб. Второ, компанията вече заяви желанието си голяма част от печалбата да бъде раздавана като дивидент към нейните акционери. Във време на нулеви лихви, текущ доход под формата на дивидент е много атрактивен за инвеститорите\", каза Бабев. Той посочи, че има и доста запитвания от физически лица. \"Искаме акционерната структура да е разнородна. Засилен интерес имат чужди инвеститори и институции. Вярваме, че ще върнем чужди инвеститори на БФБ\", каза Бабев.", "date": "2018.05.22", "title": "\"Градус\" с 5-годишна програма за инвестиции"}
{"url": "http://standartnews.com/biznes/neno_dimov_aets_belene_e_ekologichno_bezopasna-371838.html", "text": "От екологична гледна точка строителството на АЕЦ \"Белене\" не е опасно. Това каза министърът на околната среда и водите Нено Димов по Нова телевизия. „Има оценка за въздействието върху околната среда относно проекта за АЕЦ „Белене\". Тя е спазила изцяло международното законодателство, включително българското. От тази гледна точка сме спазили напълно процедурата. Имаме всички документи от екологична гледна точка\", заяви министърът на околната среда и водите Нено Димов. Относно мястото, където ще бъдат съхранявани отпадъците, по думите му, това е въпрос, който е от компетенциите на Министерството на енергетиката. „Щом има действаща оценка за въздействието, това означава, че от екологична гледна точка не е опасно да се построи АЕЦ „Белене\", заяви Димов. Той коментира и увеличението на екотаксите за дизелови автомобили над 10 години. „Промяната, която се прави, е новите автомобили да бъдат с намалена екотакса. Електромобилитие няма да плащат. За по-старите ще има увеличение, като то е в рамките на около 15%. Това е една от множеството мерки, които трябва да се предприемат в тази посока\", уточни екоминистърът.", "date": "2018.05.22", "title": "Нено Димов: АЕЦ \"Белене\" е екологично безопасна"}
{"url": "http://standartnews.com/biznes/darzhavnata_rosatom_se_tochi_za_aets_belene-371853.html", "text": "Руската държавна корпорация „Росатом\" планира да участва в търга за строителството на АЕЦ „Белене\" в България, съобщи директорът на компанията Алексей Лихачов, цитиран от РИА Новости. „При всички случаи „Росатом\" планира да участва в него. Думата е на българите\", съобщи пред журналистите Лихачов, в отговор на съответстващ въпрос. Както поясни директорът на компанията. В момента се очаква решение по този въпрос на българския парламент, който въведе мораториум върху строителството на централата през 2012 година. Руската агенция припомня, че президентът на България Румен Радев съобщи по време на срещата си с премиера на Русия Дмитрий Медведев, че възобновяването на проекта АЕЦ „Белене\" предполага и руско участие в него. По-рано първият заместник-генерален директор на отдела по развитието на международната дейност на корпорация „Росатом\" Кирил Комаров, на форума „Атомекспо-2018\", съобщи пред журналистите, че компанията е готова да помогне на България в строителството на атомната електроцентрала.", "date": "2018.05.22", "title": "Държавната \"Росатом\" се точи за АЕЦ \"Белене\""}
{"url": "http://standartnews.com/mneniya/dve_treti_prochitat_pone_edna_kniga_za_godina-371852.html", "text": "Все повече българи четат и купуват книги, като литературата остава най-популярният достъп до изкуството за населението. Това показва изследване на \"Алфа Рисърч\", проведено между 14 и 20 май 2018 по случай Деня на българската просвета и славянската писменост. Социолозите отчитат, че за последната година 66% от хората са прочели поне една книга - ръст с 6 на сто в сравнение с 2014 г. Нова книга за личната си библиотека са купили 46% от запитаните, което също бележи увеличение от 9%. Концертите на фолклорни, естрадни, поп и рок-изпълнители се нареждат на второ място след четенето по популярност като културно преживяване за българите (47 на сто са посетили подобно събитие). За четири години интересът към концертите се е увеличил с около 7%. За сметка на това - посетителите на оперни постановки, балет или други форми на класическата музика са едва 17% за година. Една трета от хората са посетили поне веднъж театър през 2017-2018, а 24% казват, че са гледали български филм на кино. 32% от хората споделят, че са посетили изложба, музей или площадка с археологически разкопки в последните дванадесет месеца. От \"Алфа Рисърч\" обясняват вниманието към културното наследство с увеличаващата се мобилност на българите и интереса към вътрешния туризъм, но и с все по-разнообразното предлагане, жанрово обединение на събитията във фестивали, постепенното подобряване на комуникацията от страна на организаторите на културни събития и \"засилващото се желание на съвременния човек да излезе отвъд ежедневието и да търси по-дълбочинни устои и ценности в своя живот\". Доста нисък е процентът на хората, които не просто са наблюдавали, а и сами са се включили в културния живот чрез участие в самодейни танцови, театрални или други художествени състави - само 13%. 21 процента от запитаните казват, че в населеното им място липсва какъвто и да е културен живот, а други 18 на сто изразяват недоволство от качеството на съществуващия. Все пак повече от половината българи споделят удовлетвореност от развитието на културната дейност в съответния град - 29% казват, че са много доволни, а 30% - \"в известна степен\" са задоволени от възможностите за досег с културата. Това разделение се вижда най-ясно по линията \"голям град - малко населено място\". Най-високи оценки се получават в София, Пловдив и Русе, докато над 1/3 от жителите на по-малките селища смятат, че културен живот при тях отсъства. Повече от половината запитани асоциират думата \"наука\" с \"прогрес\", отчитат от \"Алфа Рисърч\", като посочват, че \"въпреки характерния за съвременния свят сблъсък между разум и суеверие, между прагматизъм и анахронизъм, българинът запазва в голяма степен възрожденската си вяра в науката като източник на по-доброто бъдеще на човечеството\". 21% от запитаните свързват науката с думата \"слънце\" - директна препратка към стиховете от \"Върви, народе възродени\" на Стоян Михайловски. 18% асоциират науката с \"безпаричие\" заради хроничната липса на бюджетно финансиране за хората, които се занимават с фундаментални изследвания. За 9 на сто науката се оказва свърза с \"риск\" заради непредвидимите последствия от изследователската дейност.", "date": "2018.05.22", "title": "Две трети прочитат поне една книга за година"}
{"url": "http://standartnews.com/mneniya/izpitite_v_chetvarti_klas_sa_bezsmisleni-371835.html", "text": "- Моите ученици тази година са в трети клас и ще бъда щастлива, ако следващата учебна година тези изпити приключат окончателно и няма да им се налага да се занимават с тях. Имам преки впечатления от минали години, както и от времето, когато съм проверяващ. Срещали сме подвеждащи въпроси, необмислени формулировки, сгрешени отговори, неправилно подбрани текстове. Като цяло форматът не демонстрира онова, което учениците показват, когато ние им дадем самостоятелна работа. Излизайки от тези изпити, обикновено децата казват, че е било много лесно. А е лесно, защото съдържанието е принизено така, че всички да успеят. За отличните ученици дори е обидно лесно. На наскоро миналата \"матура\" по български език и литература диктовката сигурно можеше да бъде такава, в която всички думи да са познати на децата. А те за първи път чуха дума, която масово са написали с грешки, като \"трапчинката\" например, защото го асоциират с \"тръпчинка\". В съвременния език никой не използва думата \"лятос\", която присъстваше в диктовката. Верният отговор пък в девети въпрос въобще го нямаше и децата се объркват или ограждат невярното. - Здравомислещото българско учителство отдавна е на мнение, че тези матури нямат място в образованието на децата до 4 клас. Ние ги отричаме. Те не показват реално нивото на учениците по съответните предмети, защото в тях липсват важни знания, на които сме наблягали през годината. Да не говорим за критериите в диктовката по български език. Тази година в тях отсъстват важни правописни правила и не е трудно да се досетим защо. А една диктовка е много показателна за грамотността. Летвата е ниско поставена. По математика предложения на децата тест е бил с добре подбрани задачи. По \"Човекът и природата\" и \"Човекът и обществото\" нивото на теста е било като за второкласници. Отново ниска летва. Интересно е как по тези предмети, които се изучават един час седмично, резултатите винаги са много добри, а някъде шестиците валят като из ведро. В края на всяка учебна година всеки учител дава на децата изходно ниво, което обхваща най-важното от учебния материал. Ако някой иска да провери работата на някой учител и успеваемостта на учениците, да се възползва от тях. Има и нещо друго, което не знам как да квалифицирам. Това е даването на прогнозни резултати от всеки учител на 4 клас за всяко дете и, ако има разминаване в оценката, учителят трябва да обясни защо. Това, освен че е смешно, е и много несериозно. Бихме искали да знаем кои лица са способни да измислят това безумие? Всяка година се забавляваме и с резултатите. Като парадокс мога да посоча водещите резултати в райони, където българският език не е майчин. Да отчетем и факта, че винаги си личи там, където на децата е подсказвано и защо вече се лъжем години наред, не знам. Създаде се цяла индустрия с помагала, сборници и тестове за НВО. Директори стресират учители, учителите стресират децата и родителите и се завихря някаква параноя. Добре, че има и такива, които не създават хаос и напрежение, че даже са взели на подбив тези матури. В училищата започва да цари някаква истерия, която е толкова неоправдана, че дори отстрани е смешно. В ефир чухме, че \"малките матури не са задължителни, а желателни\". Колеги призовават в тези дни децата да не ходят на училище. Това с незадължителните матури го чуваме за първи път! Бих казала, че вече се заформя единен учителски фронт за отменянето на тези безполезни изпити. Несериозни са и обясненията на министерски чиновници, че така четвъртокласниците се подготвяли за това, което им предстои в 7 клас. - Дългогодишна практика на МОН е да крие хората, които съставят тестовете не само за НВО. Но от тяхното съдържание е видно, че действащи учители там нямат участие, иначе всеки би се замислил. Има там някакви хора, мистични и тайствени, които правят нещо, но някой да излезе с името си - досега не е било. И с право, защото ще бъдат подложени на публичен линч. - Образователната система в частта й начален етап се нуждае от спокойствие, емпатия, човечност. Радикални промени, не козметични. Олекотяване на учебната програма, олекотяване на раниците, непреследвана свобода за учителите, повече уроци сред природата, по-малко хартия за справки и повече спасени дървета. Жал ми е, че все още в България има училища, в които учителите пишат с тебешир върху черно-зелена дъска. В други училища пък учебният процес е разнообразен със съвременни технически средства - интерактивни дъски, таблети и др. Ножицата е голяма, а искаме НВО да е еднакво за всички. Четем за образованието в Дания, Финландия и други страни и винаги си задаваме въпроса защо в тези страни може, а в България да не може? Нямат ли чиновници в тези държави? Какви са им МОН-овете? Колко хора работят в тях и как работят? Защо в България имаме излишък на административен апарат и на кого е нужен? - Децата не се вълнуват единствено от уроците и те не са в училище само заради тях. Нека да бъдем реалисти и да си дадем сметка, че не може всеки ден всеки урок да бъде интересен. Моментите, в които е забавно и в които е сериозно, се редуват. Дигитализацията на учебния процес дава възможност за повече интересни уроци, но на децата им са нужни и разговори по теми, които ги интересуват. Образованието не е само овладаване на учебен материал, а овладяване на ценното във взаимоотношенията между хората. Затова нека да не бъдем задължавани с определени теми в часа на класа, а да се даде възможност на всеки учител да избира такива, в зависимост от проблемите на класа си. Ако все пак държим на името \"час на класа\", а не \" час на МОН\". - Дигитализацията в образованието все още е факт за едни и химера за други. Докато то не стане факт във всеки един град или село, ще има разминаване в образованието на българчетата. В момента има училища, в които децата се обучават като в 21 век и училища, където обучението протича като в 20 век. Подготвяме децата на бъдещето, а им предлагаме познания от миналото. Дигиталната грамотност е съвременна потребност, от която не бива да лишаваме децата, нито да им забраняваме. Миналата година участвах в националната конференция за образование и технологии DigitalKidZ, която е част от проекта DigitalKidZ®: Училище с \"отворен код\" в подкрепа на дигиталната грамотност на съвременните родители, учители и деца и  промяна на българското образование в унисон с „компетенциите на 21век\". Това е първата българска конференция, която поставя акцент върху съвременните дигитални деца и техните потребности. Близо 80% от учителите споделят, че технологиите имат позитивно въздействие върху класните стаи и продуктивността на учениците. Обученията на учителите следва да се насочат в тази важна област. - Все още в българското образование е на почит документацията, която не показва, нито доказва нещо. С колегите много пъти сме говорили за това. Невероятно количество хартия и многото декари изсечени гори са най-големия грях и най-безсмислената част в образованието - документацията. Електронните дневници вече са факт, но докато не бъдат премахнати веднъж завинаги хартиените, нищо няма да се получи. Обсъждаме често теглото на ученическите раници, наказаната свобода на учители, които са имали смелостта да разчупят нещо в образователния процес и други своеволия на по-висшестоящи. Често влизаме в дискусии на тема \"Вредата на чиновниците върху образованието\" - било на ниво министерство или на ниво Регионални инспекторати. Осъзнаваме, че парите не са единственото и най-важно условие за качествено образование и по-решителната част от нас са за радикални реформи. Малко са хубавите неща в образованието, защото не можем да се отърсим от миналото и да го обърнем с хастара навън, за да отговаря на нуждите на съвременните деца. Те също имат право на избор, както и техните родители. Коментираме и притеснителния факт за армията учители, които в близките години ще се пенсионират. Както и факта, че само с повишаването на заплатите трудно ще бъдат заети техните места, ако не се подобрят условията на труд, ако не се намали напрежението, ако броят на децата в групите в детските градини не бъде намален и да се почувстваме свободни да избираме начините, по които да обучаваме нашите ученици. Много трудно се работи, ако учителят е новатор, ако разчупва старите образователни канони, но няма подкрепата на директора. Ако едно училище се управлява по стар съветски модел, никога няма да се доближим до човешкия образ на образованието в Дания, Финландия и подобни на тях държави, където свободата на учителите дава своето отражение върху учениците.", "date": "2018.05.22", "title": "Изпитите в четвърти клас са безсмислени"}
{"url": "http://standartnews.com/mneniya/uchitelite_darzhat_v_ratsete_si_badeshteto_na_natsiyata-371850.html", "text": "-  24 май е много специална дата за всички българи, защото ние нито за миг не трябва да забравяме колко е велика нашата цивилизация и колко е специална нашата култура. Това трябва да се внушава на младите хора, за да могат те да остават тук, в България, а не да търсят бъдещето си навън. Аз преподавам чужд език, но грамотността трябва да бъде възприемана като огромна ценност и към нея трябва да се стремят всички. - Със сигурност има разлика. Най-вероятно е ясно за всички, че децата обичат ваканциите и когато те си почиват, може би това е на първо място. Но сега вече е важно те да разберат защо това е такъв празник. Все пак 24 май е нещо специално и те трябва да осъзнаят, че почиват, защото трябва да почетат този ден. - Вярвам, че да си учител, има някаква доза мисия и някаква доза талант. Може би, както човек без музикален слух не може да стане музикант, така и не всеки може да стане учител. Нашата професия е много динамична и интересна. Лично мен много ме зарежда, защото, примерно, няма как два урока да протекат по един и същи начин, независимо, че се преподава еднакъв материал всяка година. Децата са различни, те си имат своите потребности и всяка секунда трябва да се вземат неочаквани решения. Защото трябва да се комбинира преподаването на цял клас и на цяла група с индивидуалния подход към всяко дете и неговите особености. Престижът на учителската професия е свързан с нейната отговорност. Защото в крайна сметка учителите държат в ръцете си всеки ден бъдещето на нацията и когато обществото осъзнае това, със сигурност ще се повиши този престиж. - Сама се ориентирах. Имах щастието да завърша Италианския лицей, където в момента работя, и след като завърших магистратура в Софийския университет опитах различни професии, защото моята специалност позволява доста дейности. Реших да пробвам, много ми хареса  и останах там. Чувствам се полезна. - Аз лично смятам, че всичко започва от семейството. В училище много добре се вижда какво възпитание са получили децата. Трябва родителите да вменяват уважение към учителя и към образованието въобще, да го възприемат като нещо много важно. Така, както по мое време в училище имаше деца с проблемно поведение, така и в момента има такива. Това е съвсем нормално. Мисля, че децата трябва да бъдат добри, да бъдат човечни и да възприемат околните с човеколюбие. - Разбира се, че се е случвало и аз много съм доволна, когато децата не се страхуват да покажат знания. Налице е един парадокс. Цялата информация е достъпна с едно кликване, но пък учениците все по-малко намират за необходимо да помнят тази информация, защото знаят, че е винаги достъпна. И това явление може би трябва да бъде обект на проучване и на някакви мерки, защото все пак общата култура е свързана с усвоени знания. Не бива да им е достатъчно това, че телефонът им е винаги на разположение. - В никакъв случай.  Абсолютно забранено е. - Бих я избрала определено, смятам, че това е моята професия. - Има какво да се направи. Мисля, че безспорно има стъпки в тази посока, но има и какво още да се направи доста и вярвам, че хората, от които зависи, мислят и работят в тази посока. - Категорично трябва нещата да са по-стабилни, да се спре малко с тези реформи, защото всяка промяна отменя нещо предишно, което все пак някой го е помислил и установил. Може би е добре за децата нещата да бъдат малко по-спокойни, защото те в един момент се чувстват като на експериментално поле. И това не е добре както за тях, така и за колегите учители, защото трябва да свикват да усвояват нови и нови правила. Със сигурност българският учител трябва да се разтовари от огромната документация, с която всеки ден се бори, защото това му отнема страшно много енергия и време. И вместо той да ги посвети за това да си разработва по интересен и увлекателен начин уроците, той пренася имена и цифри от един лист на друг. Би било голям плюс, ако някой  все пак се погрижи за това. - Абсолютно. Аналогията ви е много удачна. в крайна сметка интернетът и компютрите съществуват от половин век и би било добре да се използват техните удобства. - Преподавам в езикова гимназия, така че би могло. Нашите ученици ходят на езикови практики и курсове в чужбина. Добре е учениците да приложат на практика наученото, мисля, че това е смисълът. - Любопитството им е безгранично , паметта им е много богата и имат голям потенциал, така че просто трябва да я развиват. - В никакъв случай. От българския език тръгва всичко. Непрекъснато им обяснявам, че какъвто и език да учат, майчиният е най-важен, защото на него мислят. Така че е добре да са грамотни. - Избягвам да генерализирам. Както има много грамотни деца, с много висока култура, така и има деца, които пренебрегват това и имат да наваксват. - На 11 май имахме церемония по изпращане на зрелостници. Учениците направиха нещо много благородно. Голяма част от тях дойдоха на тази церемония с едни обикновени фланелки в знак на съпричастност с техни  връстници, които нямат възможност да си купят скъпи тоалети. Дариха парите на деца в неравностойно положение, което означава ,че тези млади хора са чувствителни.  Те разбират за слабите места на обществото и се стараят да бъдат съпричастни. Един от най-големите комплименти, които съм получавал, беше от един мой ученик, който дойде при мен и ми каза: \"Благодаря ви за уроците по италиански език, но ви благодаря и за житейските уроци\". Стана ми много приятно, че по някакъв начин съм повлияла.  Защото, когато им правя забележка в час, понякога им казвам, че това не е урок по италиански. това е житейски урок.  Това е моя фраза, която използвам от време на време. - Щастлива съм, че те се допитват до мен. Имам прекрасни млади колеги,  които не се щадят, добре са подготвени и децата много ги обичат. -  Мисля, че непрекъснато се опитвам да е интересно в час. Защото в крайна сметка и най-скучният материал, ако се представи по увлекателен начин, децата ще го научат. Така че за мен е важно часът ми да не е скучен и да бъде разнообразен. - Звучи отговорно и гордо. Ние, учителите, даваме на младите хора вятъра под крилете, за да могат да излетят.", "date": "2018.05.22", "title": "Учителите държат в ръцете си бъдещето на нацията"}
{"url": "http://standartnews.com/mneniya/evropa_zapochna_da_uhazhva_putin_predi_nas-371860.html", "text": "Срещата между Румен Радев и Владимир Путин е първата на ниво президенти на България и Русия от 10 години насам. Георги Първанов като държавен глава последен се срещна няколко пъти с Путин. Затова възстановяването на диалога на такова ниво с Русия, е добра новина. И е нещо напълно нормално и в европейски контекст. Германският канцлер Ангела Меркел току-що беше там, френският президент Еманюел Макрон също ще ходи, а и други високопоставени политици чакат ред. И това е добре, защото, ако не се водят разговори, отношенията може да се влошат, а това е опасно. Самата Меркел, която се счита нещо като лидер на Европа в момента, особено след като Брекзит извади Великобритания от ЕС, отиде и демонстрира много приятелски отношения с руския президент. Вчера стана ясно, че и премиерът Бойко Борисов също ще посети Русия до края на май. Значи, нашите политици правят това, което правят и техните западноевропейски колеги. Ето, в момента в Италия се сформира правителство със силни симпатия към Русия, така че моето очакване е новият италианския премиер също да отиде там. По повод на предложението на Радев да се докара руски газ в ЕС с \"Български поток\" искам да се върна малко назад. И да попитам каква е разликата между строящия се газопровод \"Северен поток 2\" от Русия до Германия и пропадналия \"Южен поток\" до България. Как единият отговаря на европейското законодателство, а другия не. Аз лично нямам обяснение, но може би някой знае. И в единия, и в другия случай, основен източник на газа се явява Русия. Нещо повече, в проекта за \"Южен поток\" можеха да се включат и някои други държави, бивши съветски републики, които също имат находища на газ. Оказа се обаче, че Вероятно при посещението на премиера Бойко Борисов конкретно ще бъдат обсъдени темите за енергийните проекти, което не само е нормално, но и наложително. Ние не можем да си позволим да рискуваме енергийната сигурност на страната си. Искам да припомня, че почти целия нефт и газ все още го получаваме от Русия. Нашите ядрени централи работят с руско гориво, после отработеното гориво отива там да се преработва. Доколкото разбирам, ще има рестарт на проекта АЕЦ \"Белене\", което отново означава руски реактори и руски суровини. Понеже Румен Радев и Бойко Борисов почти ще си застъпят визитите в Русия се надявам те да покажат съгласувана външна политика, а не политическа ревност кой да бъде посредникът с Москва.", "date": "2018.05.22", "title": "Европа започна да ухажва Путин преди нас"}
{"url": "http://standartnews.com/svyat/putin_kam_radev_ochakvam_borisov_na_gosti_do_dni_obnovena-371844.html", "text": "Очакваме българския премиер Бойко Борисов до няколко дни. Това бяха част от първите думи на руския президент Владимир Путин при посрещането на българския си колега Румен Радев в резиденцията \"Бочаров Ручей\" в Сочи, информира Епицентър. Руският президент припомни и общата история на Русия и България, славянската писменост и честването на 140 г. от освобождението на България от турско робство. Българският държавен глава Румен Радев поздрави руския президент с преизбирането му. \"Целта на моята визита е да възстановим диалога на най-високо ниво. Имаме много взаимни интереси в търговията, енергетиката, културата\", заяви президентът Радев. В първия формат на срещата Радев-Путин от българска страна участват Иво Христов, началник на кабинета на президента, Димитър Стоянов - главен секретар на президентството и Атанас Кръстев - секретар по външната политика на държавния глава. От руска страна са: Юрий Ушаков - помощник на президента, Денис Мантуров - министър на промишлеността и търговията на Руската федерация и председател на руската част на Междуправителствената комисия по икономическо и научно-техническо сътрудничество, Александър Новак - министър на енергетиката на Руската федерация, Александър Грушко - зам.министър на външните работи И преводача Максим Петров. Министерството на енергетиката на България ще представи на Москва различни варианти за използване на руското оборудване за АЕЦ „Белене\". Това се казва в документи към преговорите между президентите Владимир Путин и Румен Радев, предаде ТАСС. „До края на юни 2018 г. Министерството на България трябва да представи варианти за използването на произведеното от руска страна оборудване, включително за рестартиране на проекта\", се казва в материалите, представени пред агенцията. От тях става ясно също, че \"Росатом\" планира да завърши работата по удължаването на срока на експлоатация на VI блок на АЕЦ „Козлодуй\" в България до края на юли 2018 г. \"Посещението на президента на България Румен Радев е добър сигнал за възобновяването на пълноформатните руско-български отношения\", заяви Путин след срещата. „Както е известно, президентът на България пристигна по наша покана в рамките на мероприятия, свързани с отбелязването на годишнината от освобождението на българския народ от османско иго, от края на Освободителната война. Това е знаково събитие както за България, така и за нас. В рамките на дискусията – тя бе достатъчно подробна, информирах президента за нашите приоритети в двустранните отношения и за позициите на Русия по международните проблеми и въпроси. Считам, че тази визита е добър сигнал за възстановяването на пълноформатните руско-български отношения\", заяви Путин след срещата с българския президент.", "date": "2018.05.22", "title": "Путин към Радев: Очаквам Борисов на гости до дни /ОБНОВЕНА/"}
{"url": "http://standartnews.com/svyat/parizh_puska_vodni_taksita_po_sena-371821.html", "text": "Във френската столица бяха подновени прекъснатите преди 6 месеца изпитания по река Сена на т.нар. \"летящи над водата таксита\" - проект, подкрепян от кмета на Париж Ан Идалго от самото му начало, предаде Франс Прес. Водните таксита \"Сий Бабълс\" (\"Морски балончета\") представляват малки плавателни съдове, задвижвани с електричество. Техен конструктор е френският изобретател и мореплавател Ален Тебо. При \"Сий Бабълс\" е използван разработеният от него принцип на т.нар. подводни криле (\"хидроптер\"), потопени във водата дъги от фибростъкло, които благодарение на скоростта задържат съда на около 50 см над вълните. \"При тях няма никакъв шум, вълни и въглеродни емисии\", казва създателят на водните таксита. В края на октомври миналата година Тебо изглежда се беше отказал заради административни проблеми и се насочи към чужбина, където също популяризира своите транспортни средства. Сега обаче всички светлини светят зелено, отбеляза той. Първият прототип на \"Сий Бабълс\" бе тестван на 16 юни 2017 г. по Сена с кметицата Идалго, която \"продължава да подпомага този иновативен и амбициозен проект, помагащ за опазване на околната среда\", както отбеляза кметството.", "date": "2018.05.22", "title": "Париж пуска водни таксита по Сена"}
{"url": "http://standartnews.com/balgariya/uchitelite_darzhat_v_ratsete_si_badeshteto_na_natsiyata-371850.html", "text": "-  24 май е много специална дата за всички българи, защото ние нито за миг не трябва да забравяме колко е велика нашата цивилизация и колко е специална нашата култура. Това трябва да се внушава на младите хора, за да могат те да остават тук, в България, а не да търсят бъдещето си навън. Аз преподавам чужд език, но грамотността трябва да бъде възприемана като огромна ценност и към нея трябва да се стремят всички. - Със сигурност има разлика. Най-вероятно е ясно за всички, че децата обичат ваканциите и когато те си почиват, може би това е на първо място. Но сега вече е важно те да разберат защо това е такъв празник. Все пак 24 май е нещо специално и те трябва да осъзнаят, че почиват, защото трябва да почетат този ден. - Вярвам, че да си учител, има някаква доза мисия и някаква доза талант. Може би, както човек без музикален слух не може да стане музикант, така и не всеки може да стане учител. Нашата професия е много динамична и интересна. Лично мен много ме зарежда, защото, примерно, няма как два урока да протекат по един и същи начин, независимо, че се преподава еднакъв материал всяка година. Децата са различни, те си имат своите потребности и всяка секунда трябва да се вземат неочаквани решения. Защото трябва да се комбинира преподаването на цял клас и на цяла група с индивидуалния подход към всяко дете и неговите особености. Престижът на учителската професия е свързан с нейната отговорност. Защото в крайна сметка учителите държат в ръцете си всеки ден бъдещето на нацията и когато обществото осъзнае това, със сигурност ще се повиши този престиж. - Сама се ориентирах. Имах щастието да завърша Италианския лицей, където в момента работя, и след като завърших магистратура в Софийския университет опитах различни професии, защото моята специалност позволява доста дейности. Реших да пробвам, много ми хареса  и останах там. Чувствам се полезна. - Аз лично смятам, че всичко започва от семейството. В училище много добре се вижда какво възпитание са получили децата. Трябва родителите да вменяват уважение към учителя и към образованието въобще, да го възприемат като нещо много важно. Така, както по мое време в училище имаше деца с проблемно поведение, така и в момента има такива. Това е съвсем нормално. Мисля, че децата трябва да бъдат добри, да бъдат човечни и да възприемат околните с човеколюбие. - Разбира се, че се е случвало и аз много съм доволна, когато децата не се страхуват да покажат знания. Налице е един парадокс. Цялата информация е достъпна с едно кликване, но пък учениците все по-малко намират за необходимо да помнят тази информация, защото знаят, че е винаги достъпна. И това явление може би трябва да бъде обект на проучване и на някакви мерки, защото все пак общата култура е свързана с усвоени знания. Не бива да им е достатъчно това, че телефонът им е винаги на разположение. - В никакъв случай.  Абсолютно забранено е. - Бих я избрала определено, смятам, че това е моята професия. - Има какво да се направи. Мисля, че безспорно има стъпки в тази посока, но има и какво още да се направи доста и вярвам, че хората, от които зависи, мислят и работят в тази посока. - Категорично трябва нещата да са по-стабилни, да се спре малко с тези реформи, защото всяка промяна отменя нещо предишно, което все пак някой го е помислил и установил. Може би е добре за децата нещата да бъдат малко по-спокойни, защото те в един момент се чувстват като на експериментално поле. И това не е добре както за тях, така и за колегите учители, защото трябва да свикват да усвояват нови и нови правила. Със сигурност българският учител трябва да се разтовари от огромната документация, с която всеки ден се бори, защото това му отнема страшно много енергия и време. И вместо той да ги посвети за това да си разработва по интересен и увлекателен начин уроците, той пренася имена и цифри от един лист на друг. Би било голям плюс, ако някой  все пак се погрижи за това. - Абсолютно. Аналогията ви е много удачна. в крайна сметка интернетът и компютрите съществуват от половин век и би било добре да се използват техните удобства. - Преподавам в езикова гимназия, така че би могло. Нашите ученици ходят на езикови практики и курсове в чужбина. Добре е учениците да приложат на практика наученото, мисля, че това е смисълът. - Любопитството им е безгранично , паметта им е много богата и имат голям потенциал, така че просто трябва да я развиват. - В никакъв случай. От българския език тръгва всичко. Непрекъснато им обяснявам, че какъвто и език да учат, майчиният е най-важен, защото на него мислят. Така че е добре да са грамотни. - Избягвам да генерализирам. Както има много грамотни деца, с много висока култура, така и има деца, които пренебрегват това и имат да наваксват. - На 11 май имахме церемония по изпращане на зрелостници. Учениците направиха нещо много благородно. Голяма част от тях дойдоха на тази церемония с едни обикновени фланелки в знак на съпричастност с техни  връстници, които нямат възможност да си купят скъпи тоалети. Дариха парите на деца в неравностойно положение, което означава ,че тези млади хора са чувствителни.  Те разбират за слабите места на обществото и се стараят да бъдат съпричастни. Един от най-големите комплименти, които съм получавал, беше от един мой ученик, който дойде при мен и ми каза: \"Благодаря ви за уроците по италиански език, но ви благодаря и за житейските уроци\". Стана ми много приятно, че по някакъв начин съм повлияла.  Защото, когато им правя забележка в час, понякога им казвам, че това не е урок по италиански. това е житейски урок.  Това е моя фраза, която използвам от време на време. - Щастлива съм, че те се допитват до мен. Имам прекрасни млади колеги,  които не се щадят, добре са подготвени и децата много ги обичат. -  Мисля, че непрекъснато се опитвам да е интересно в час. Защото в крайна сметка и най-скучният материал, ако се представи по увлекателен начин, децата ще го научат. Така че за мен е важно часът ми да не е скучен и да бъде разнообразен. - Звучи отговорно и гордо. Ние, учителите, даваме на младите хора вятъра под крилете, за да могат да излетят.", "date": "2018.05.22", "title": "Учителите държат в ръцете си бъдещето на нацията"}
{"url": "http://standartnews.com/balgariya/obzor_e23_mlrd_vlagame_vav_vik_sektora_do_2020_g-371857.html", "text": "В сектор „Води\" е насочен най-големият ресурс по ОП „Околна среда 2014-2020\" (ОПОС), в размер на 2,3 млрд. лв. Това съобщи министърът на околната среда и водите Нено Димов на форума „Новите инвестиции във ВиК инфраструктурата\". Събитието беше открито от вицепремиера Томислав Дончев, министъра на регионалното развитите и благоустройството Николай Нанков и кмета на София Йорданка Фандъкова. Досега са подписани 24 договора на обща стойност 946 млн. лв., отчете Димов. Досега успешно са изпълнени 3 проекта – за пречиствателните станции на Шумен, Раднево и Банско. В процес на изпълнение са 14 проекта, а други 5 са втора фаза на започнати през предишния програмен период проекти в общините Варна, Видин, Враца, Тервел и Ямбол. С тези инвестиции ще се подобрят условията на живот на над 1 млн. български граждани, посочи Димов. До края на годината ще бъдат открити 3 нови процедури. Едната от тях е за разработване на новия цикъл Планове за управление на речните басейни (ПУРБ) 2021-2027, който е на стойност 24 млн. лв. Ще бъдат разработени и 6 нови регионални прединвестиционни проучвания за новоконсолидирани ВиК оператори. Те са на максимална стойност 23 млн. лв. След подготовката на прединвестиционното проучване за Столична община предстои да се отправи покана и за ВиК строителство в София град. Средствата за ВиК сектора в България в следващия европейски бюджет ще са със сходен обем като сегашните. Това заяви на форума вицепремиерът Томислав Дончев. Средствата за кохезионна политика ще са същите като за предишния програмен период, допълни Дончев. Голямото предизвикателство обаче е да се търси вариант за рециклиране на парите от европроектите, коментира вицепремиерът. Около 30% от населението у нас няма достъп до канализационни услуги, а малко под 1% е лишено от достъп до водоснабдяване. Това заяви министър Николай Нанков на форума. Дължината на ВиК инфраструктурата е 90 хил. км, което е 250 пъти магистрала „Тракия\", но над 60% от нея е на възраст 30-40 години, посочи Нанков. Заради невъзможността София да кандидатства с проекти по Програмата за развитие на селските райони, край нея има 34 села, които са \"бели петна\" по оперативните програми. Това заяви на форума столичният кмет Йорданка Фандъкова. Тя обаче допълни, че има уверение от МРРБ, че се работи по подготовката на програма, която да компенсира тази невъзможност за инвестиции.", "date": "2018.05.22", "title": "ОБЗОР: Е2,3 млрд. влагаме във ВиК сектора до 2020 г."}
{"url": "http://standartnews.com/balgariya/gledna_tochka_ivancho_yotota_li_sastavya_testovete_za_maturata-371859.html", "text": "Българският език отново се върна към времето на Иванчо Йотата/хей, помните ли \"Чичовци\"?/ Онзи, дето обичаше да се \"припира по граматиката\" и на който му идваха \"маслини на най-способна цена\". Вчера министерството на образованието се вживя в ролята на Иванчо, след като неговите чиновници захванаха да се припират по граматиката с хората, на които държавата за това им плаща - да разбират от езикови проблеми. Парадоксът е, че дори чиновниците на просветното ведомство звънят на импулсните \"Езикови справка\" в БАН, чиято цена е като да си поръчаш компаньонка, за да питат за елементарни правописни правила. Така наречените експерти на министерството обаче никога не го правят, когато формулират въпроси, от които зависи бъдещето на хиляди абитуриенти. Пишат си въпроси, каквито им харесва. Всяка година се оказва по някой сгрешен и деца, които имат въображение, могат да мислят в контекст и да правят езикови връзки, се оказват най-ощетените. Вярно, в българския език има много спорни правила, покрай които за гушите се хващат и самите езиковеди. Ама защо вкарвате спорните въпроси в тестовете, бре? Самият Институт за българския език в БАН не смее да вкарва спорните тези в новия правописен речник, защото академиците лично ще се изпозастрелят. Недопустимо е на зрелостен изпит да бъдат поставяни въпроси, по които няма консенсус в научната колегия. Още по-недопустимо е техните отговори да си измислят чиновниците от МОН, след като преподавателите не са запознати с техните представи. Ако ще изпитвате абитуриентите с така или иначе вече компрометираните тестове, в които всичко е тото, поставяйте им само безспорни въпроси, които имат един-единствен логичен отговор. Ако чиновници и езиковеди влизат в спор за езикови правила, закрийте или МОН, или БАН. Открийте едно министерство на истината по Оруел и нека то да определя къде да се поставят запетаите, вместо да превръщате абитуриентите в арбитри по вашите спорове. Впрочем, децата няма как да не сбъркат в отговора си за конкретния въпрос, след като в самия парламент езикови \"експерти\" им дават пример, като заявяват \"влезе в зала\" или \"мина на комисия\". Езиковата практика подвежда и децата, които в никакъв случай не могат да схванат какви са граматичните норми, след като учат едно и виждат съвсем друго в реалния живот. Е, нормите и без това няма да им потрябват. Повечето българи се разделят с граматиката четири-пет години, след като завършат училище, освен ако тя не се превърне в тяхна професия. Една част от тях се сприятеляват повече с английския, отколкото с българския правопис и пунктуация, други -повече с емотиконите. Впрочем, чухте ли, че \"Разум и чувства\" на Джейн Остин била издадена изцяло с емотикони? Може да се чете на всички езици. Дори и да не си минал матурата.", "date": "2018.05.22", "title": "ГЛЕДНА ТОЧКА: Иванчо Йотота ли съставя тестовете за матурата"}
{"url": "http://standartnews.com/balgariya/sdvr_s_pozdrav_kam_abiturientite-371856.html", "text": "Специален поздрав към абитуриентите, които от 24 до 30 май ще залеят улиците на София, отправи Столичната дирекция на вътрешните работи. С пост в социалната мрежа от СДВР предупреди младежите какво не трябва да правят, за да приключи празникът им безаварийно. Столичните полицаи пуснаха и видео с най-честите нарушения, които зрелостниците правят по време на тържеството си.", "date": "2018.05.22", "title": "СДВР с поздрав към абитуриентите"}
{"url": "http://standartnews.com/balgariya/gradina_pred_bloka_s_pari_ot_obshtinata-371854.html", "text": "Нови градинки между блоковете ще радват съседите, ако те се организират и кандидатстват по програма \"Зелена София\" на Столична община. Тя е с бюджет 500 000 лв. и  вече стартира. Насочена е към обновяване на междублоковите пространства - общинска собственост, като създава възможност за озеленяване и изграждане на прилежащите към блоковете зелени площи, подмяна или ремонт на елементите на парковото обзавеждане, създаване на зони за отдих. С проекти могат да участват всички етажни собствености в Столична община, регистрирани в районните администрации, а също така и сдружения на собственици, вписани в регистъра и юридически лица с нестопанска цел. На представителите на одобрените проекти кметството ще предоставя безвъзмездно дървета и храсти, цветя, тревни смески, паркова мебел. Ще дама материали за ремонт - пясък, плодна пръст, бетонови плочи, боя, както и инструменти и машини – лопати, мотики, ножици за храсти и жив плет, косачки и храсторези и др.", "date": "2018.05.22", "title": "Градина пред блока с пари от общината"}
{"url": "http://standartnews.com/balgariya/pak_dazhdove_i_gradushki-371813.html", "text": "Времето и днес ще бъде нестабилно, с валежи от дъжд и риск за градушки. Минималните температури сутринта ще са между 10 и 16 градуса. Преди обяд ще е предимно слънчево, но след обяд и до полунощ, главно в Западна България, отново ще се развива купеста и купесто-дъждовна облачност. На места ще има краткотрайни валежи от дъжд с гръмотевици и ще има условия за градушки. Ще духа слаб до умерен вятър от изток-североизток. Максималните температури ще са между 23 и 28 градуса. Атмосферното налягане е и ще се задържи по-високо от средното за май.", "date": "2018.05.22", "title": "Пак дъждове и градушки"}
{"url": "http://standartnews.com/balgariya/4_partii_otletyaha_v_nebitieto-371840.html", "text": "Четири партии губят регистрациите си заради неподадени отчети в Сметната палата. „Тези партии за втора поредна година не са подали годишни финансови отчети. При това положение законът предвижда ние да сезираме прокуратура и тя да предприеме действия за заличаването на тези партии. Те ще бъдат заличени от Регистъра на политическите партии. Става въпрос за „Български земеделски съюз\", „Народняшка земеделска партия Никола Петков\", „Гражданска сила\" и „Национално-патриотично обединение\", заяви в студиото на „Здравей, България\" председателят на Сметната палата Цветан Цветков. 25 от общо над 130 регистрирани партии се оказва, че не са подали финансовите отчети.„Броят на партиите е над 160 като голям процент от тях не водят активна политическа дейност, което предполага, че нямат приходи, нито разходи. Тези 25 партии, които не са си подали годишния финансов отчет ще бъдат глобени като размера на глобата е от 5000 до 10 000 лева\", добави председателят на Сметната палата Цветан Цветков.", "date": "2018.05.22", "title": "4 партии отлетяха в небитието"}
{"url": "http://standartnews.com/balgariya/borisov_obsadi_sluchaya_zhelyaz_andreev_s_glavniya_prokuror_na_sasht-371845.html", "text": "Премиерът Бойко Борисов се срещна с министъра на правосъдието и главен прокурор на САЩ Джеф Сешънс, който е на посещение в София. Фокус на разговора беше поставен върху споделения от двете страни ангажимент в борбата с международния тероризъм, трафика на наркотици, трафика на хора и защита на киберсигурността. Борисов и Сешънс дискутираха също така други области на двустранното сътрудничество в правоприлагането, включително екстрадициите и взаимната правна помощ. Министър-председателят постави казуса с Желяз Андреев и другите четирима българи, за които САЩ искат екстрадиция. Той посочи, че България не поставя под съмнение Договора за екстрадиция със САЩ, но българските институции ще продължат да работят активно за разрешаването на случая и защита правата на българските граждани. В срещата участваха също министърът на правосъдието Цецка Цачева и главният прокурор Сотир Цацаров.", "date": "2018.05.22", "title": "Борисов обсъди случая \"Желяз Андреев\" с главния прокурор на САЩ"}
{"url": "http://standartnews.com/balgariya/gerb_ne_priema_izvinenieto_na_ermenkov_iska_ostavkata_mu-371843.html", "text": "В декларация от парламентарната трибуна ГЕРБ настоя за оставката на депутата от БСП Таско Ерменков заради публикация в социалните медии за проблем с качеството на водата в София. По думите на Тома Биков, когато народен представител спекулира с невярна информация, това граничи с нарушаване на националната сигурност. В политически смисъл това е провокация срещу държавността, смята той. По думите му всеки народен представител има всички инструменти да попита институциите, има достъп до най-високо ниво на класифицирана информация и може да я получи преди да я напише във фейсбук. Според Биков публикацията на Ерменков е или проява на неадекватност, или умишлено действие, което цели да повиши градуса на напрежение в обществото за сметка на срутване на доверието в институциите. Тези институции не са на ГЕРБ, а на българските граждани, подчерта Биков. Водата в София не е отровена и е на 6-о място по качество в цяла Европа, заяви Тома Биков. По думите му този случай дава основание да призоват БСП да зададете стандарт за политическо говорене на депутатите. Стандартът на политическо поведение се задава чрез поемане на отговорност, каза Биков и отново призова ПГ на БСП да поиска оставката на Ерменков като знак, че левицата няма връзка с атаките срещу националната сигурност. Тома Биков заяви, че доверието на гражданите в институциите е напът да се срине, заради акции като тази на Ерменков. Биков припомни, че страната има опит с криене на истински новини, като тази за аварията в Чернобил. \"Ръководството на БКП криеше две седмици, че има ядрена авария и ядрен облак вали над България, когато българите маршируват по заповед на същата БКП на 1 май\", припомни Биков. По думите му заради този случай българското общество е изключително чувствително към това какво се случва. Когато подриваш доверието в институции на базово ниво, когато става въпрос за живота и здравето на хората, то ти саботираш основата на държавността, смята Биков. Не приемаме извинението на Таско Ерменков, заяви Тома Биков. Вашата партия се извини и за Чернобил, но това не върна погубените животи в България, коментира той. Политическото паразитиране върху фалшиви новини не е донесло успех на никого, каза още депутатът от ГЕРБ.", "date": "2018.05.22", "title": "ГЕРБ не приема извинението на Ерменков, иска оставката му"}
{"url": "http://standartnews.com/balgariya/nankov_pochti_1300_km_ot_vik_infrastrukturata_shte_badat_rehabilitirani_i_novoizgradeni-371837.html", "text": "Изправени сме пред предизвикателството да направим ВиК сектора устойчив от финансова, социална и икономическа гледна точка. Това каза министърът на регионалното развитие и благоустройството Николай Нанков по време на дискусионния форум „Новите инвестиции във ВиК инфраструктура\". „Това е един от най-важните отрасли в обществения ни живот. Политиката освен, че се провежда като секторна от министерството, в нея са включени и редица други ведомства. Секторът е изключително важен не само защото е пряко свързан със здравето на хората. Във водата се е зародил животът\", заяви Нанков. По думите му темата с инфраструктурата във водния сектор е все по-проблемна. „Около 80 хил. км са водопроводите и канализацията. Тя се намира под земята и може би е невидима за хората като проблемите. Това прави много по-тежки усилията, които я оперират и експлоатират. От 2009 г. тече реформата във ВиК сектора. Това е тежка и високопарна дума, но факт е, че се реформира. Изправени сме пред предизвикателството да направим сектора устойчив от финансова, социална и икономическа гледна точка за всички потребители на услугата\", допълни той. „В настоящия програмен период ще се усвоява огромен ресурс от почти 1,6 млрд. лв. Тези инвестиции ще минават пряко през ВиК операторите. Това е правилният подход. Служителите, които стопанисват тази инфраструктура, сме убедени, че ще бъдат и най-добрите и ефикасни бенефициенти. Предстои почти 1300 км рехабилитирана и новоизградена ВиК инфраструктура. Ще бъдат изградени две нови пречиствателни станции на територията на област Бургас\", каза още Николай Нанков.", "date": "2018.05.22", "title": "Нанков: Почти 1300 км от ВиК инфраструктурата ще бъдат рехабилитирани и новоизградени"}
{"url": "http://standartnews.com/balgariya/prezidentat_prizova_putin_kam_otkroven_dialog_za_dvustrannite_otnosheniya-371846.html", "text": "Очаквам да направим стратегически преглед в нашите двустранни отношения, заяви българският президент Румен Радев в началото на срещата си с президента на Руската федерация Владимир Путин в Сочи. Ще се радвам на един откровен и задълбочен диалог, който да даде импулс на нашите правителства да работят в тази посока, заяви Радев. България и Русия трябва да бъдат открити и откровени една към друга, заяви той. В началото на разговорите Радев поздрави Путин за встъпването му в длъжност и заяви, че целта на неговата визита е възстановяване на политическия диалог на най-високо ниво между двете страни. Нашите отношения са по-особени, те не се основават само на чисто политически и икономически интереси, а на дълбоките, исторически, културни и духовни връзки между нашите народи. Това прави и нашите отношения по-лесни, но в същото време ни задължават да поставяме откровено всички теми, каза Радев. Преди началото на разговорите между двамата президенти, Владимир Путин заяви, че след няколко дни има удоволствието да приеме и премиера на България. Радев  също така съобщи, че е поканил руския държавен глава Владимир Путин в България през тази година. „Иска ми се да възобновя своята покана към президента Путин да посети България през тази година, когато празнуваме 140-ата годишнина от освобождението на България, победата в Руско-турската война\", заяви Радев пред журналистите след края на преговорите с руския президент.", "date": "2018.05.22", "title": "Президентът призова Путин към откровен диалог за двустранните отношения"}
{"url": "http://standartnews.com/balgariya/nov_forum_ot_predsedatelstvoto_blokira_sofiya_dnes_i_utre-371827.html", "text": "На 22 и 23 май в НДК се провежда министерска среща ЕС - САЩ по въпросите  на Правосъдие и вътрешен ред - 22 и 23 май в НДК като част от българското европредседателство на Съвета на ЕС. По този повод се въвежда организация на движението в София, съобщиха от Столична община. Забранява се престоят и паркирането на пътни превозни средства, както следва: До 10.00 часа на 23 май 2018 г. по ул. „Аксаков\" между ул. „Цар Иван Шишман\" и бул. „Васил Левски\". От 20.00 часа на 22 май 2018 г. до приключване на мероприятието на 23.05.2018 г. по: - на ул. „Доспат\" между бул. „Витоша\" и ул. „Баба Неделя\"; - на ул. „Баба Неделя\"; - на ул. „Д-р Христо Стамболски\". От 07.00 часа до приключване на мероприятието на 23 май 2018 г. се забранява влизането на пътни превозни средства, с изключение на автомобилите обслужващи мероприятията, само при необходимост и по преценка на отдел „Пътна полиция\" при СДВР, както следва: - по ул. „Доспат\" между бул. „Витоша\" и ул. „Баба Неделя\"; - по ул. „Баба Неделя\"; - по ул. „Д-р Христо Стамболски\".", "date": "2018.05.22", "title": "Нов форум от председателството блокира София днес и утре"}
{"url": "http://standartnews.com/balgariya/tsvetanov_poseti_tsentara_za_nablyudenie_na_trafika_v_cherno_more-371841.html", "text": "Председателят на Комисията по вътрешна сигурност и обществен ред Цветан Цветанов и членове на комисията посетиха Бреговата охрана в Констанца и Центъра за контрол на системата за наблюдение на трафика в Черно море - SCOMAR. Това съобщиха от пресцентъра на Народното събрание. Българските депутати са на работно посещение в северната ни съседка по покана на Комисията по отбрана, обществен ред и национална сигурност на Камарата на представителите на Румъния. Делегацията от България бе придружена от Михай Чирику - държавен секретар в Министерство на вътрешните работи, Лауренциу Чучу - директор на Бреговата охрана и Александру Уае - заместник-директор на Бреговата охрана. Те презентираха на представителите на Комисията по вътрешна сигурност и обществен ред структурата и правомощията на Бреговата охрана и имплементираната от тях специална система за противодействие на престъпността по границите. Домакините предоставиха информация за охраната на морската и речна граница и начините за противодействие на трансграничната престъпност. Демонстрирано беше как се осъществява наблюдението и патрулирането на границите и как се идентифицират рисковите точки. По-късно българската делегация посети и Центъра за контрол на системата за наблюдение на трафика в Черно море – SCOMAR, който се помещава в сградата на Бреговата охрана Домакините демонстрираха на своите гости от България как функционира системата, която идентифицира и проследява всички плавателни съдове. Системата е съвместен проект на румънските министерства на вътрешните работи и на транспорта. Бяха презентирани и плавателните съдове за реакция и бе направен обзор на нелегалната миграция в Черноморския регион. „България и Румъния работят по отличен начин заедно и напълно са изпълнили всички критерии за Шенген\", категоричен беше Цветан Цветанов. По думите му държавните институции в двете страни трябва да бъдат максимално ангажирани с процеса по присъединяването към Шенген. Той благодари на председателя на Комисията по отбрана, обществен ред и национална сигурност на Камарата на представителите на Румъния Дорел Къпрар за възможността българската комисия да се запознае така обстойно с всички аспекти от дейността на вътрешното министерство на Румъния. Държавният секретар в Министерството на вътрешните работи Михай Чирику отбеляза, че макар и да сме изпълнили всички критерии за Шенген, ние все още не сме част от пространството. „Критериите не са никак лесни за изпълнение. Да ни държат извън Шенген е несправедливо\", подчерта той.", "date": "2018.05.22", "title": "Цветанов посети Центъра за наблюдение на трафика в Черно море"}
{"url": "http://standartnews.com/balgariya/beleznitsi_za_nachalnika_na_katblagoevgrad-371849.html", "text": "Началникът на КАТ-Благоевград ст. инспектор Данаил Стоицов е сред задържаните при днешната акция на спецпрокуратурата в центъра на югозападния град. Стоицов беше изведен с белезници от сградата на пътната полиция, за да започне обиск на него и автомобила му. Стоицов обясни, че не знае колко други служители са задържани и се чувства изкупителна жертва. Той бе качен в личния му автомобил и откаран с него в полицията, за да бъде направен обиск на колата \"Шкода\". По-рано най-малко петима катаджии от Благоевград бяха задържани по сигнали за подкуп.", "date": "2018.05.22", "title": "Белезници за началника на КАТ-Благоевград"}
{"url": "http://standartnews.com/balgariya/mon_sreshtu_ban_za_greshkata_v_maturata_obnovena-371848.html", "text": "Спорна задача на матурата по български език и литература противопостави Българска академия на науките на Министерството на образованието и науката. Става дума за 7 въпрос от държавния зрелостен изпит, в който се проверяват уменията на учениците да откриват граматически грешки. --- \"Мотивационното писмо на кандидата впечатли комисия\" - казано накратко, това е въпросът, който взриви родители, учители и социални мрежи. Всички бяха на мнение, че комисияТА трябва да бъде в членуван вид. Във всички останали въпроси също имаше граматически грешки, свързани с членната форма. А въпросът към абитуриентите бе \"Кое изречение не е сгрешено?\" Много от децата се оказаха объркани още на самия изпит, тъй като на практика всички отговори са грешни. Те просто не бяха ограждали отговори, а се отказаха от въпроса. Това означава, че министерството ще ги лиши от една точка на теста, на който самите експерти на МОН са се оказали неграмотни. Още вчера сутринта че въпросът няма нито един верен отговор. Родители загрели телефоните на службата за езикови справки, които между другото са импулсни, за да попитат кое е правилното. Реакцията на БАН е, че въпросът е без верен отговор. Учените обясняват, че са получили и други сигнали за сгрешени въпроси на матурата, но те все още се проверяват и няма становище по тях. На въпрос защо министерството не е поканило експерти на тяхното ниво, за да участват в съставянето на въпросите, от \"Езикови справки\" обясниха, че това е най-вероятно заради конфиденциалността и за да не изтече темата. В същото време от просветното ведомство се опънаха на БАН за това, че има некоректно зададен въпрос на матурата. \"Седми въпрос е с условие да се посочи в кое изречение не е допусната граматична грешка. Когато говорим за граматични грешки, означава, че посочването на грешка е свързано с нарушаване на граматично правило\", обясни експертът Александър Трингов. Според него в първия отговор, който е даден, има категорично граматична грешка. \"Има две определения за транспорт, говорим за 2 вида транспорт, така че второто определение също задължително трябва да се членува. Това е граматично правило. В третия отговор грешката е в употребата на кратък определителен член, като в примера задължително е използването на пълен член. В подточка А имаме определеност, във В - също. В отговор Г Искърското дефиле трябва да се членува, когато обектът е единствен и е ясен кой. В подточка Б категорично няма нарушено граматично правило, затова твърдим, че в тази подточка не е допусната граматична грешка. В словосъчетанието \"впечатли комисия\" няма правило, което да изисква членуване на допълнение, употребено след глаголна форма в минало свършено време\", допълни той. Въпреки това според повечето учители обясненията на министерството не са убедителни и те смятат, че въпрос 7 не трябва да се зачита при оценяването на абитуриентите. На същото мнение са и родителите, които обещават да сезират Комисията за защита от дискриминация, ако децата им бъдат ощетени.", "date": "2018.05.22", "title": "МОН срещу БАН за грешката в матурата /ОБНОВЕНА/"}
