{"url": "http://standartnews.com/balgariya/legendarniyat_vim_venders_otnovo_e_v_balgariya-369197.html", "text": "Легендарният кинорежисьор Вим Вендерс отново е в България. Като гост на „София Филм Фест\" той ще представи най-новите си проекти, както и подбрани заглавия от своята филмография. Почитателите на режисьора ще могат да видят най-новия му игрален филм „Потапяне\" с участието на Алисия Викaндер и Джеймс Мaкавой. Утре сутринта в Дома на киното Вендерс ще представи документалната лента „Катедралите на културата\". Ще има и майсторски клас в рамките на престижния кинофорум. „България е сред първите държави, в които ще бъде прожектиран моят филм „Потапяне\". Ще представя също „Пина\" и реставрирана версия на „Криле на желанието\", за която ще говоря повече на своя майсторски клас. Надявам се да ми остане и малко време за сън между всичко това\", заяви Вендерс.", "date": "2018.03.10", "title": "Легендарният Вим Вендерс отново е в България"}
{"url": "http://standartnews.com/svyat/v_sarbiya_zadarzhaha_balgarka_izdirvana_ot_interpol_za_ubiystvo-369193.html", "text": "49-годишна българка, издирвана от Интерпол за убийство, е задържана при спецакция в къща в сръбско село, близо до град Кралево. Тя се укривала там в продължение на 4 години, предава БГНЕС. В къщата бил и 51-годишен български гражданин, който пребивавал незаконно в Сърбия. Българката имала издадена 8-годишна присъда, която била потвърдена от Върховния съд за убийството на мъжа ѝ на 24 февруари 2010 година в София. Тя забила нож във врата на съпруга си. След издаването на окончателната присъда жената успяла да избяга от България на 8 септември 2014 година. И от тогава се издирвала. В момента тя е в ареста на затвора в град Ниш, където очаква решението на сръбските власти за нейното екстрадиране. Срещу 51-годишния българин пък, който е открит без право на престой на територията на Сърбия, е съставен акт и в момента е на свобода.", "date": "2018.03.10", "title": "В Сърбия задържаха българка, издирвана от Интерпол за убийство"}
{"url": "http://standartnews.com/lyubopitno/mesi_i_antonela_privetstvaha_chiro_-369196.html", "text": "Лионел Меси и съпругата му Антонела приветстваха третия си син - Чиро. Футболистът се похвали, че е станал баща в социалните мрежи и публикува снимка на ръчичката на новия член на семейството си. \"Добре дошъл, Чиро! Благодаря на Бога, всичко е наред! Мама и бебето са много добре! Супер щастливи сме!\", написа Меси. Това е трето дете на аржентинеца и неговата съпруга. Те имат двама по-големи сина - Тиаго на 5 години и Матео на 2 години. Заради раждането на Чиро звездата на \"Барселона\" ще пропусне гостуването на своя тим на последния в класирането на Примера дивисион - \"Малага\", днес.", "date": "2018.03.10", "title": "Меси и Антонела приветстваха Чиро"}
{"url": "http://standartnews.com/sport/znae_se_koga_grigor_shte_igrae_s_verdasko_utre-369184.html", "text": "Григор Димитров стартира участието си на турнира в Индиън Уелс, като в двубой от втори кръг започва срещу Фернандо Вердаско. Мачът на Димитров е трети на централния корт, където програмата е от 21:00 ч. българско време. Григор ще играе в раните часове на неделя. Stadium 1 (започват в 21:00 ч.) 1. Доминик Тийм – Стефанос Циципас 2. Винъс Уилямс – Сорана Кърстя 3. Григор Димитров – Фернандо Вердаско 4. Роджър Федерер – Федерико Делбонис (не преди 05:00 ч. в събота) 5. Виктория Азаренка – Слоун Стивънс (не преди 06:30 ч. в събота)", "date": "2018.03.10", "title": "Знае се кога Григор ще играе с Вердаско утре"}
{"url": "http://standartnews.com/svyat/vila_na_narkotrafikant_shte_pomeshtava_kitayskoto_posolstvo_v_kolumbiya-369188.html", "text": "Вилата на наркотрафикант и бивш съдружник на наркобарона Пабло Ескобар ще е новото посолство на Китай в Колумбия, след като Пекин я откупи от конфискувалите я местни власти, предаде Франс прес. Китай е платил около 16,6 милиона долара за къщата и земята й на площ около 5400 кв. м. Те са принадлежали на Гонсало Родригес Гача по прякор Мексиканеца, един от най-опасните наркотрафиканти в Колумбия. Къщата с площ 554 кв. м скоро ще стане новата китайска дипломатическа мисия в Колумбия. Това ще е едно от най-големите посолства в Латинска Америка. Имотът в луксозния квартал Ла Кабрера в северната част на Богота бе конфискувана от държавата през 1995 г., шест години след смъртта на Родригес Гача, ръководител на военното крило на Меделинския картел, който е убит на 15 декември 1989 г. след близо три десетилетия наркотрафик. Четиридесет процента от сумата от продажбата ще отидат за националното правителство, по 25 процента за прокуратурата и за съдебните служби и 10 процента за полицията.", "date": "2018.03.10", "title": "Вила на наркотрафикант ще помещава китайското посолство в Колумбия"}
{"url": "http://standartnews.com/svyat/bivsh_voenen_ot_afganistan_e_napadatelyat_v_doma_za_veterani_v_kaliforniya-369187.html", "text": "Властите на американския щат Калифорния съобщиха, че въоръженият нападател, който взе за заложници трима служители на дом за ветерани в град Йонтвил, уби ги, а после се самоуби, е на 36 години и е бивш американски военен, който е бил на мисия в Афганистан, предаде Асошиейтед прес. Той бе идентифициран като Алберт Уонг. Тримата служители на дома, които той уби, са жени, идентифицирани като 42-годишната Дженифър Голик, 48-годишната Кристин Льобер и 29-годишната Дженифър Гонсалес. Льобер е била директорка на програма за работа с ветерани. Останалите две жени са били съветнички по програмата. Пациентите, лекувани по програмата, са страдали от постравматичен стрес, след като са били на мисии в Ирак и Афганистан. Нападателят Уонг е бил военен в периода май 2010 г. - август 2013 г. Той е бил на мисия в Афганистан в продължение на една година. Уонг е получил четири медала за военни заслуги. Според властите нападателят е бил пациент на програмата за лекуване на постравматичен стрес, провеждана в дома за ветерани.", "date": "2018.03.10", "title": "Бивш военен от Афганистан е нападателят в дома за ветерани в Калифорния"}
{"url": "http://standartnews.com/svyat/rusiya_ne_nasarchava_namesata_v_izborite_na_drugi_darzhavi-369186.html", "text": "Русия не насърчава намесата в изборите на други държави и не се занимава с такива действия, заяви руският президент Владимир Путин в интервю за американската телевизия Ен Би Си. Путин обясни, че хората, които САЩ обвиняват в намеса в американските президентски избори от 2016 г., не са представители на руското правителство. \"И какво като са руснаци? Има 146 милиона руснаци, и какво от това?\", попита Путин. На 16 февруари САЩ повдигнаха обвинения на 16 руснаци и три руски организации за опит за намеса в американските политически процеси по време на предизборната кампания през 2016 г. Путин дори допусна, че тези обвинени от САЩ руснаци може пък да са работили за американци. \"Тези хора не са държавни служители. Възможно е някои от тях да са работили за някой от кандидатите за президент на САЩ\", каза той. Путин обясни, че Русия не разполага с възможностите на САЩ за кибератаки. \"Нямаме средствата, с които разполагате вие, нямаме глобалните средства за масова информация, с които разполагате вие. Имаме само телевизия \"Русия днес\", каза Путин в отговор на водещата Мегин Кели за кибервойната между двете страни.", "date": "2018.03.10", "title": "Русия не насърчава намесата в изборите на други държави"}
{"url": "http://standartnews.com/lyubopitno/razkriha_taynata_na_naydobrata_dieta-369191.html", "text": "Водени от желанието си да отслабнат, хората постоянно се подлагат на диети. Кой обаче е най-добрият хранителен режим за борба с излишните килограми? Нисковъглехидратната, нискомаслената, веганската диета или постенето? Отговор на този въпрос дават американски специалисти, анализирали редица проучвания по темата, пише в. \"Дейли експрес\". \"Присъдата\", произнесена от експерти от Дружеството на ендокринолозите и учени от университета на Луизиана вероятно ще изненада мнозина. Анализът на проучвания върху диетите е показал, че в дългосрочен аспект няма съществено значение кой точно хранителен режим се спазва. Независимо дали е нисковъглехидратна или нискомаслена, всяка диета дава резултат и води до отслабване. Това, което прави хранителният режим успешен, е колко старателно се придържат хората към него. Генетичният фактор също играе роля, която обаче не е достатъчно добре проучена. \"Проблемът с диетите е, че често има разминаване между \"козметичните\" очаквания на хората, които ги спазват, и това какво реално може да се постигне чрез хранителен режим и тренировки. \"Скромната\" загуба на между пет и 10 процента от теглото осигурява съществени ползи за здравето, но обикновено не отговаря на козметичните промени, които човек очаква\", обяснява Джордж Брей от изследователския екип.", "date": "2018.03.10", "title": "Разкриха тайната на най-добрата диета"}
{"url": "http://standartnews.com/balgariya/spetschasti_na_mvr_nahluha_v_burgasko_geto_i_arestuvaha_12_kradlivi_tsigani-369195.html", "text": "Акция на \"Специализираните полицейски сили\" към ОД на МВР в Бургас доведе до задържането на 12 криминално проявени мъже на възраст от 18 до 63 години в гетото в бургаския квартал \"Горно Езерово\", информират от пресцентъра на полицията. Става въпрос за цигани от \"Горно Езерово\",  които в последните няколко месеца са извършили поредица от кражби, нападайки слаби и беззазищитни хора, съобщи Флагман.бг. Случаят е поверен именно на спецченгетата, защото се е наложило да влизат в ромското гето в \"Горно Езерово\", където простосмъртен трудно може да припари, а за циганите е имало информация, че са агресивни и вероятно въоръжени. Арестувани са криминално проявените : Б.К., 63 годишен, Р.Р., 20 годишен, Б.Д., 18 годишен, К.Ш., 27 годишен, Й.А., 38 годишен, З.С., 18 годишен, А.И., 20 годишен, Е.Б., 33 годишен, М.К., 28 годишен, Р.Т., 24 годишен, М.С., 21 годишен и И.Р., 22 годишен.", "date": "2018.03.10", "title": "Спецчасти на МВР нахлуха в бургаско гето и арестуваха 12 крадливи цигани"}
{"url": "http://standartnews.com/balgariya/proletta_idva_s_20_gradusa-369154.html", "text": "Днес пролетта ще продължи да се утвърждава с топло и слънчево време. Облачността ще е разкъсана. Ще духа слаб югозападен вятър Минималните температури ще са между -1 и 4 градуса. Максималните през деня ще достигнат 15 до 20 градуса. Атмосферното налягане през деня слабо ще се понижи и ще остане малко по-ниско от средното за март.", "date": "2018.03.10", "title": "Пролетта идва с 20 градуса"}
{"url": "http://standartnews.com/balgariya/ruskiyat_imperator_daryava_s_orden_i_sabya_tseko_voevodata-369158.html", "text": "На централния булевард в Лом има един паметник на поборник в цял ръст. Това е дядо Цеко Воеводата. Едър, устремен към висините, решителен. Така го е изобразил авторът на скулптурата, но какъв всъщност е бил той? За него подробно пише местният историк Ангел Бенов в книгата си „Българско, българи...\"  Дядото от паметника Цеко Петков е роден и израства в село Дългошевци /днес Замфир/, близо до Лом. Израснал едър, снажен, доловете  разнасяли ехото от гороломния му глас, а гърмът  на пушката му се сливал с трясъка на светкавиците. Юначагата отрано застава на страната на поробения си народ и се включва в борбите за свобода. Участва в Белоградчишкото въстание от 1850 година.  На следната година е в редовете на хилядна демонстрация срещу турските издевателства. Той е в делегацията, която представя меморандум за положението на българския народ на султан Абдул Меджид. Сам той посещава  европейските монарси  Франц Йсиф, Наполеон Трети, руския император и ги моли да се застъпят за изстрадалия  български народ, пише Ангел Бенов. Николай Първи се впечатлява от Цеко Петков и му дарява  сребърна сабя и го награждава с ордена „Анна\". Когато през 1853 година избухва Кримската война, ломският герой се включва в  батальони от българска земска войска. Легендарният адмирал Нахимов лично му връчва Георгиевски кръст заради храбростта му при защитата на Севастопол. През 1857 година Цеко Петков е в Сърбия, където се включва в редовете на българската революционна емиграция. През 1962 година съдбата го среща с Георги Раковски, който сформира  военен щаб. Един от петимата в него е и Цеко Петков. На него му се възлага да предаде на европейските монарси прошение за помощ за България. Той заминава за Виена, където предава прошението на посланиците на великите сили. Това е дипломатическа мисия, която той изпълнява блестящо, пише авторът. Цеко Петков  се включва в първата легия на Раковски. Със своята дружина  превзема  Кале мегдан – белградската крепост. Заедно с него се сражават Васил Левски,  Караджата, Васил Друмев и Петър Бонев от Лом, който загива в боя. През 1867 година  в Белград като кореспондент на руския вестник „Голос\" пристига Любен Каравелов, който създава български революционен комитет. Цеко Петков отново е в неговия състав. Той се сражава и в битката при Гредетин. В това сражение ломчанинът е наречен „Белият орел\". През 1876 година и го произвежа за български воевода /капитан/. Белият орел не може да стои далеч от бойните действия на руско-турската Освободителна война. Той е щабкапитан в щаба на българското опълчение. В решаващ момент на битката  за Троянския проход той води чета от 600 души. За него пишат чуждите кореспонденти. Авторът на разказа за дядо Цеко намира броеве на  „Правителствен вестник\" и „Московски ведомости\", на чешкия „Народние листи\", които разказват  за него. Руският „Северний вестник\" публикува биографични данни и почертава неговата смелост и ловкост в боевете. Цеко Воеводата, както бил наричан след белградските битки,  участва в тежкия преход през Троянския проход. Стотици разчистват пътя от преспи и навеища. Оръдията затъват. Тогава той и момчетата му изнасят на ръце двете тежки оръдия, като ги разглобяват. На върха отново ги сглобяват и премръзнали, откриват огън. Турците  ги посрещат със силна стрелба, след което започва решителна атака. Цеко Петков излиза напред, размахва сабята си и извиква: \" Напред синове, мои. Това е свободна България!\" Войската на Сабри паша побягва из дерето към Кърнаре и Карлово. Цеко Петков доживява Освобождението. Интересуват го проблемите на българското образование  и просвета. Той е забелязан от Иречек, който пише за него в своя „Български дневник\". На негов въпрос къде се е учил, Воеводата отговаря – започнах в килийното училище и завърших в Балкана. По-късно Иречек отново ще напише за него: \"...широкото му чело – открито и леко заоблено, носеше внушителния отпечатък на необятен, самобитен и оригинален ум. Общото впечатление от профила му беше мъжествена, благородна красота\". Иречек съветвал българските министри да разговарят с Цеко Петков, за да се научат на ясен и точен изказ на мислите си. Благороден, справедлив, честен – така го запомнили съвременниците му, които в края на живота му започнали да го наричат дядо Цеко. А дядото дал и последните си пари за издръжката на бедните българчета емигранти, които учили в Русия и Белград. С негова  помощ продължили образованието си Еремия Българов, Никола Първанов и Георги Добринович. Дядо Цеко Петков умира при загадъчни обстоятелства на 15 май 1881 година в своето родно село Дългошевци на 74-годишна възраст. Освен в Лом, признателните му потомци  му издигнали паметник и в това село. На 3 март и двата отрупват  с цветя. От признателност, благодарност и обич към големия дядо Цеко Воеводата.", "date": "2018.03.10", "title": "Руският император дарява с орден и сабя Цеко Воеводата"}
{"url": "http://standartnews.com/balgariya/obshtina_burgas_razreshi_dostapa_do_mosta_na_tsentralniya_plazh-369182.html", "text": "Община Бургас разреши достъпа до моста на централния плаж в Бургас. Съоръжението беше със сериозни поражения по време на зимната буря в края на февруари, а достъпът до него забранен със заповед на кмета Димитър Николов. Силният вятър и морските вълни изпочупиха елементи на съоръжението, имаше скъсани електрически проводници, разбити стълби към пристана и част от пешеходното покритие. Кметът сега казва, че съоръжението е застраховано против бедствия, така че вложените средства за ремонт и обезопасяване ще да бъдат възстановени. Ремонтите за възстановяване на щетите са приключили и от днес мостът е достъпен за разходки.", "date": "2018.03.10", "title": "Община Бургас разреши достъпа до моста на централния плаж"}
{"url": "http://standartnews.com/balgariya/temenuzhka_petkova_ginka_varbakova_e_inteligenten_i_pochten_chovek-369189.html", "text": "Познавам Гинка Върбакова от 20 години – и нея, и семейството ѝ. Тя е млад, интелигентен и почтен човек. Това обяви пред bTV министърът на енергетиката Теменужка Петкова. Петкова подаде оставка, след като стана ясно, че доскоро неизвестната фирма „Инерком\", чийто собственик е Гинка Върбакова, ще купи активите на ЧЕЗ в България. Причината за оставката беше нейното познанство с Върбакова. Коалиционните партньори в правителството решиха през изминалата седмица, че няма да приемат оставката ѝ. Петкова обясни, че с Гинка Върбакова и съпруга ѝ я запознал неин познат, който по-късно станал кум на двойката. Върбакова е завършила лингвистика, а съпругът ѝ – ядрена енергетика, стана ясно от думите на енергийния министър. Теменужка Петкова е категорична, че общ бизнес с Върбакова няма. Тя уточни, че никога не се е занимавал с бизнес. В отговор на обвиненията на Румен Овчаров от БСП тя го посъветва да прочете правителствената стратегия от 2003 г. за продажбата на ЕРП-тата, която е 2017 страници. Тя опроверга твърдението на Овчаров, че оборудването за АЕЦ „Белене\" не е се съхранява като хората и уточни, че начинът на съхранение е проверен и одобрен от Агенцията за ядрено регулиране. Тя определи думите на Овчаров като спекулации. На въпроса остава ли министър на енергетиката, тя отговори: Благодаря на премиера, ГЕРБ и коалиционнните партньори за доверието. Това ме задължава изключително много.", "date": "2018.03.10", "title": "Теменужка Петкова: Гинка Върбакова е интелигентен и почтен човек"}
{"url": "http://standartnews.com/balgariya/izvanredno_zasedanie_na_pravitelstvoto_zaradi_prepalnenite_yazoviri-369181.html", "text": "На извънредно заседание, свикано от министър-председателя Бойко Борисов се обсъждат мерки за гарантиране на сигурността на населението във връзка с рисковете, създадени от препълването на язовири. Това съобщиха от правителствената информационна служба. В заседанието, което започна в 9.00 часа, участват също директорът на ГД „Пожарна безопасност и защита на населението\" – МВР Николай Николов, заместник-председателят на ДАМТН Кирил Войнов, както и областните управители на Враца и на Монтана.", "date": "2018.03.10", "title": "Извънредно заседание на правителството заради препълнените язовири"}
{"url": "http://standartnews.com/balgariya/sluzhitelite_na_zatvorite_se_sabirat_na_protest_v_sofiya-369183.html", "text": "Повече от 20 автобуса и над 100 автомобила пристигат днес в София в подкрепа на националния протест на Синдикат на служителите в затворите в България. Автобусите са организирани от синдикалните структури по места и ще тръгнат в различни часове от затворите в цялата страна. Между 1500 и 2000 души от общо 2300 надзиратели ще участват в митинг-шествие, което ще премине от Министерството на правосъдието, през Министерство на финансите до Министерския съвет. Протестът е под надслов „Европа и за нас\" и е насочен срещу политиката на двойни стандарти и лицемерието при финансирането на сектор „Сигурност\", и в защита на правата и интересите на служителите на Главна дирекция „Изпълнение на наказанията\" и Главна дирекция „Охрана\", които остават хронично с най-ниските възнаграждения в сектора за сигурност. Протестът е с начален час от 13.00 ч. Основните искания са за увеличение на заплатите с 20% и увеличаване на броя на надзирателите в местата за лишаване от свобода. Синдикатът на служителите в затворите в България настоява още за подобряване на условията на труд, както и за решаване на проблемите с натрупаните дни отпуск (около 200 000 дни към края на 2017 г.), качеството на униформеното облекло, лошото материално-техническо оборудване и увеличаващата се агресия срещу персонала в затворите и арестите. За събитието са мобилизирани всички свободни от наряд надзиратели и тези, които не са в дежурство на разположение.", "date": "2018.03.10", "title": "Служителите на затворите се събират на протест в София"}
{"url": "http://standartnews.com/balgariya/borisov_shte_otpusnem_3_mln_leva_na_obshtina_hayredin_za_yazovirite-369185.html", "text": "Постановление на правителството за отпускане на 3 млн. лв. за язовирите в Хайредин ще бъде прието днес. Това обяви премиерът Бойко Борисов на извънредното заседание на Министерски съвет за обсъждане на мерки за гарантиране на сигурността на населението във връзка с рисковете, създадени от препълването на язовири. Когато се готвим за бедствия, е хубаво да се прави в хубаво време, а не когато e настъпило бедствието, каза премиерът на заседанието и изтъкна, че месеци наред се наблюдава процес на \"безкрайно администриране\" между държава и общини, агенции и структури, по отношение на състоянието на язовирите, и заяви, че безкрайно се вбесява от това, че чува как нещо не може да стане заради административни и други причини. Лавинообразно нарастват цени, суми и всичко останало, коментира премиерът. Той информира, че вчера е имал среща с хидроинженери от Враца и попита какво толкова сложно има да се поддържат съоръженията. Това са едни кранове и те се поддържат в изправност, отбеляза премиерът. Той напомни, че в страната има 7000 язовира. На извънреден брифинг в Министерски съвет директорът на Главна дирекция „Пожарна безопасност и защита на населението\" главен комисар Николай Николов каза, че рисковата ситуация на язовир „Рогозен 1\" е преодоляна. По думите му ситуацията е нормална за сезона. „От 00.00 часа до 6.00 сутринта нивото на язовира е паднало с 28 см. Усилията, които вложихме за изпомпване на водата и прехвърляне в долния язовир, и наливането на скална маса дадоха резултат\", заяви той. „Нивата на всички реки в страната задържат пълноводие, все още под код \"червен\". Внимателни сме, наблюдаваме нещата, за да предотвратим човешки жертви. Всички критични точки се наблюдават, за да можем своевременно да предупредим застрашените хора\", изтъкна Николай Николов. „Изключение прави река Скът при Мизия. От сутринта нивото е вдигнато с 6 см. До обяд очакваме да достигне своя максимум, който ще бъде с 40 см по-ниско от опасната кота на преливане. Не смятаме, че има проблеми за населението\", каза още той.   \"Колеги, понеже времето днес е хубаво, а когато се готвим за бедствия е хубаво да се прави в хубаво време, а не когато е настъпило бедствието. Месеци наред чувам - независимо от мерки, мерки, мерки, пари, мерки, и едно безкрайно администриране между държава, общини, агенции, структури, и това, което най ме вбесява е, че само чувам как нещо не може да стане: „Трябвало специално постановление; но такова постановление не можело, защото влизало в разрез с обществените поръчки; обществените поръчки трябвало да отидат през екологията до еди къде си; кметът кандидатствал – първо били 70 хиляди лева, после станали 700 хиляди лева, после станали милион и 700 хиляди лева\". Лавинообразно нарастват цени, суми и всичко останало. Поотделно съм правил сигурно стотици срещи – от вчера с хидроинженерите, момчетата от Враца, които се занимават с тази работа. Едната страна бракониери я взривявали, после – възстановявали. Другата аварийно правена, преливник не работел. Какво толкова е сложното на този преливник, какво толкова сложно има на тези съоръжения, това са едни кранове и те се поддържат в изправност?! Седем хиляди язовира. Държавните, които са на НЕК, големите, имаме фирма (обяснявам на тези колеги, които не са в темата). Ще вземем едно постановление днес, ще им дадем 3 милиона лева на Хайредин да отидат да правят язовирите. Само че те, докато ги направят, трябва сега да минат през обществени поръчки – още години ще минат – ще дойдат, ще ги обжалват и до тогава страховете на хората стоят. И това го правим години наред! Дали да не направим – Емил Караниколов предлага отделна компания, аварийна, само с това да се занимава. Дали да ползваме на НЕК, тези, които ремонтират държавните язовири и които ги наблюдават и работят по тях. Ще питам и колегите от Врачанско какво мислят, защото толкова години се занимават. Снощи, когато си говорех с кмета, той ми казва: „Нито за риба го ползваме този язовир, нито за електроенергия, нито за напояване\". Само че, това отговаря на въпроса: „Като не са нужни, защо не ги източите и няма да има язовир и няма да има проблем\". Защото инженерите казват, че може един път на 100 години да дойде вълна, а като гледате как се развиват природните и климатични промени, тя ще дойде. Всъщност, тази каскада е да успокои водата и да не залее надолу по-голяма площ, ако дойде с по-голяма скорост. Днес искам... пак му казах на кмета вчера, че най-малкият проблем в случая са парите. Въпросът е как незабавно да го направим. Сега поне имаме структура, която следи качеството, следи кое е аварийно, предаварийно. Но хората какво си мислят, когато вечерта има дадат информация за предаварийна ситуация. Веднага започват да се плашат – вече един път, два пъти, три пъти ставаха наводнения. И задават въпроса „Какво правите?\". А ние правим много, а резултат – много малък. Дори колегите казват, че не е формулирано кое точно е язовир, защото има много такива малки микроязовирчета, които по време на дъждовете се пълнят и след това създават проблеми. Този въпрос искам да го решим днес и да отидат да го направят. Не може да ни стои това през две-три години, едно и също си говорим. Не може!", "date": "2018.03.10", "title": "Борисов: Ще отпуснем 3 млн. лева на Община Хайредин за язовирите"}
{"url": "http://standartnews.com/balgariya/zaradi_losha_infrastruktura_zhitelite_na_stolichniya_kv_vitosha_otkazvat_da_plashtat_danatsi-369190.html", "text": "Още един протест в столицата – на жителите на квартал „Витоша\".  Този път недоволството им е придружено и със заканата, че ще спрат да плащат местни данъци и такси, докато инфраструктурата в района не бъде пригодена за броя на хората, които вече го обитават. Прах, шум, нови сгради, задръствания, липса на улици и елементарни условия за живот. Така местните описват живота си в него. Те настояват за цялостен план за развитието на квартала. Днес бе организирано протестно шествие и блокада на „Симеоновско шосе\".", "date": "2018.03.10", "title": "Заради лоша инфраструктура: Жителите на столичния кв. \"Витоша\" отказват да плащат данъци"}
{"url": "http://standartnews.com/balgariya/moryak_zagina_pri_pozhar_na_balgarski_feribot-369192.html", "text": "Български моряк е загинал при пожар на борда на кораб \"Героите на Севастопол\". Инцидентът е станал в кабината на българина. На този етап самоличността му не се съобщава. Благодарение на бързата реакция на екипажа пожарът е овладян и не е допуснато разпространение на огъня. Вероятно морякът се е задушил, няма други пострадали от екипажа, пише maritime.bg. Съдът плава към Сочи. От Българския морски флот съобщиха, че е започнало разследване на инцидента.", "date": "2018.03.10", "title": "Моряк загина при пожар на български ферибот"}
{"url": "http://standartnews.com/balgariya/riskovata_situatsiya_s_yazovir_rogozen_1_e_preodolyana-369194.html", "text": "Рисковата ситуация на „Рогозен 1\" на практика е преодоляна и нивото на язовира е спаднало в последните часове с 28 см. Това обяви директорът на Главна дирекция „Пожарна безопасност и защита на населението\" – МВР Николай Николов. Във връзка с извънредната ситуация в община Хайредин се проведе извънредно заседание на Министерски съвет, на което бяха набелязани мерки за аварийно-възстановителни дейности на хидротехническото съоръжение. По разпореждане на министър-председателя Бойко Борисов от 14.30 ч. ще бъде направен оглед на язовир „Рогозен 1\", за да бъдат издадени предписания за неговото аварийно укрепване. На място ще присъстват заместник-министърът на енергетиката, представители на Министерство на транспорта, информационните технологии и съобщенията и представители на предприятие „Язовири и каскади\" към Националната електрическа компания. Ще бъде указано пълно съдействие от страна на властите за справяне с критичната ситуация. „Нивата на всички реки в страната задържат пълноводие, все още под код \"червен\". Изключение прави река Скът при Мизия\", обясни гл. комисар Николов. Въпреки повишаващото се ниво, не се очаква да достигне опасната кота на преливане. С 54 см се е повишило нивото на река Дунав при Свищов за изминалото денонощие, съобщиха от Хидрометеорологична станция-Свищов. Водният стоеж на реката там е 432 см.", "date": "2018.03.10", "title": "Рисковата ситуация с язовир „Рогозен 1“ е преодоляна"}
