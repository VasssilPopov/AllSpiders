{"url": "https://www.standartnews.com/regionalni/vratsa-se-moli-na-sv-efrem-novi-chudotvorets-382580.html", "text": "Опашка от вярващи се изви във Враца пред иконата на Св. Ефрем Нови Чудотворец. Тя заедно с частица от мощите на светеца пристигна за първи път в България от Гърция. \r\nВраца е първият град, в който иконата и мощите се излагат за поклонение. Те са изложени в храм „Свети Николай”. Св. Ефрем Нови Чудотворец е малко известен у нас, но за чудесата му се носят легенди. Той е великомъченик за вярата, живял през XIV и V век. Още 14-годишен става монах. Загива в адски и продължителни мъки. Наричан е още Светкавицата заради бързината, с която откликва на молитвите на вярващите. Изобразява се благославящ с дясната ръка, а с лявата държи огъня на вярата. Утре иконата опита в Перник.", "date": "2019.01.17", "title": "Враца се моли на Св. Ефрем Нови Чудотворец"}
{"url": "https://www.standartnews.com/regionalni/zastrelyakha-dve-koshuti-kray-klisura-382553.html", "text": "Две кошути са застреляни край Клисура. Това е станало в местността „Падеж”, в ранния следобед в събота, пише TrafficNews.bg. \r\nЗасега не е ясно кой е убил дивеча. \r\nОт полицията са образували досъдебно производство срещу неизвестен извършител, като се проверяват всички редовни ловци в региона и се търсят бракониери.", "date": "2019.01.17", "title": "Застреляха две кошути край Клисура"}
{"url": "https://www.standartnews.com/regionalni/unikalen-istoricheski-park-otvarya-vrati-kray-varna-382538.html", "text": "Най-големият и първи по рода си Исторически парк в света отваря врати в България тази пролет. Работата по него е започнала преди повече от 8 години, а от момента на планирането досега в изграждането му са включени над 4000 души. Атракционът се изгражда поетапно като се планира целият обект, в пълна функционалност, да бъде завършен през 2022 година. В момента се работи по първата фаза – халколит, неолит и траки и зона за почивка с езера. Тя ще приключи през пролетта на 2019 г., когато Паркът ще отвори официално врати за посетители.     \r\n  Мащабният проект е своеобразно пътуване назад във времето през различни епохи от развитието на човешката цивилизация, случили се по нашите земи, представи го днес електронният сайт.alternative.bg. Комплексът се намира на 33 км от Варна и е разположен в завършения си вид на повече от 500 декара.  Историческият парк предлага на българските и чуждестранни посетители интерактивно пътуване до 10 000 години назад във времето през петте епохи на човешката цивилизация. На място ще бъде пресъздадено развитието ѝ, случило се по нашите земи от епохата на халколита и неолита, през славната история на траките и Рим, до разцвета на Първото и Второто българско царство.  \r\nТематични занаятчийски курсове, исторически представления и филми, обучения в древни бойни и битови умения, конна езда, теоритични семинари, изложби и точни възстановки на обекти ще бъдат представени на посетителите. В местата за отдих и хранене  ястия по автентични рецепти от антични времена, приготвяни само с натурални български продукти, ще изкушават туристите. За най-малките ще бъде обособена специална детска зона, а за родителите им ще има кино салон. Всеки от посетителите ще може да закупи за спомен сувенири с автентични български реплики, изработени от художници-майстори на артефакти от миналото. \r\n  ", "date": "2019.01.17", "title": "Уникален исторически парк  отваря врати край Варна"}
{"url": "https://www.standartnews.com/regionalni/obshchinata-v-pazardzhik-prekratyava-dogovora-za-sinya-zona-v-grada-382550.html", "text": "Община Пазарджик ще прекрати договора за \"синята зона\" с фирмата концесионер на фамилията Върбакови, съобщи БНР. Причината са новите правила за организация на движението и натрупаното обществено недоволство срещу агресивното поведение на служителите, които принудително преместват неправилно паркиралите коли. \r\nИзмененията в нормативните документи са значителни и не могат да бъдат предоговорени с анекс. Затова през следващия месец ще бъде обявена нова обществена поръчка. \r\nКметът Тодор Попов съобщи, че в града има натрупано напрежение срещу действията на фирмата концесионер. \r\nВ случай, че фирмата на фамилията Върбакови обжалва прекратяването на договора, до избора на нов концесионер стопанисването на \"синята зона\" ще бъде поето от Общината, като правилата ще са по-поносими за гражданите, допълни кметът Тодор Попов.  ", "date": "2019.01.17", "title": "Общината в Пазарджик прекратява договора за \"синя зона\" в града"}
{"url": "https://www.standartnews.com/regionalni/ss-zalp-otbelyazakha-na-osvobozhdenieto-na-sliven-382589.html", "text": "Със залп отбелязаха на Освобождението на Сливен \r\nСъс залп в чест на свободен Сливен и свободна България  започна днес честването на 141 години от Освобождението на град Сливен от турско робство на площад \"17 януари\". Залпът беше изпълнен от четници на регионалния клуб \"Хаджи Димитър\" на Националното дружество \"Традиция\", съобщи БТА. \r\nСливенският митрополит Иоаникий и свещеници от храм \"Свети Николай Чудотворец\" отслужиха \r\nзаупокойна молитва в памет на загиналите и благодарствен молебен. \"В този ден отдаваме почит на хилядите наши съграждани, дали живота си за Родината. Нека славната памет на нашите предци ни вдъхновява да работим съвместно за развитието и просперитета на града ни\", заяви в словото си кметът на Сливен Стефан Радев. \r\nВенци и цветя пред морената на площада поднесоха представители на институции, неправителствени организации, политически партии, граждани и ученици.  ", "date": "2019.01.17", "title": "Със залп отбелязаха на Освобождението на Сливен"}
{"url": "https://www.standartnews.com/regionalni/daryavat-knigi-za-bibliotekata-v-skrebatno-382549.html", "text": "В гърменското село Скребатно започнаха да пристигат книги, дарени от хора и институции от цялата страна, за да възстановят изгорялата библиотека, съобщава БГНЕС. \r\nВ първите часове на 9 януари пожар опустоши читалището и кметството, изгоряха над 3000 книги. Медии и институции организираха дарителска кампания за възстановяването на библиотеката. До вчера пристигналите книги бяха 400, днес бяха дарени още 120. \r\nНовите книги се събират в музея на селото от кмета Даниела Пидева и читалищния секретар и уредник на музея Емилия Куйбишева.  ", "date": "2019.01.17", "title": "Даряват книги за библиотеката в Скребатно"}
{"url": "https://www.standartnews.com/regionalni/nap-tarashi-i-zapechatva-trgovski-obekti-v-severoiztoka-382572.html", "text": "Запечатани за една седмица са магазини за китайски стоки в Шумен и Русе, съобщиха днес от пресслужбата на НАП - Варна. Нарушенията в обектите са засечени при проверки на инспекторите от фискален контрол на принципа \"таен клиент\". \r\nПри контролната покупка в магазина за китайски стоки \"HAPPY BUY\" в Шумен на проверяващите не е издадена касова бележка. Освен това при последвалата проверка на касовата наличност и отразеното на фискалното устройство, е установено, че само за два часа разликата е 1073 лева. Магазинът е бил поставен под  наблюдение през целия ден и в присъствието на данъчните оборотът му е достигнал 10 538 лева. На търговеца е бил съставен акт за административно нарушение, а обектът е запечатан. Същата санкция е наложена и за засеченото нарушение в Русе, където в проверявания магазин за китайски стоки инспекторите също не са получили касова бележка. \r\nДанъчните инспектори са запечатали и ресторанти, барове, кафенета, магазини, аптеки и бензиностанции в Североизточна България. Търговските обекти щели да  бъдат подложени на допълнителни проверки, за да се установи реалният размер на дължимия данък, който не е внасян. В списъка на НАП за подлежащи на затваряне обекти са добавени 48 в Русе, 10 в Шумен, 7 в Търговище, 5 в Разград, 4 в Силистра и една аптека в Попово. \r\n Засиленият контрол срещу данъчни престъпления в търговската мрежа продължава. Търговците се проверявали от тайни клиенти, които следят за издаването на касов бон при покупката на стоки и за разминавания в касовите наличности. \r\nФото - Радио Шумен  ", "date": "2019.01.17", "title": "НАП тараши и запечатва търговски обекти  в Североизтока"}
{"url": "https://www.standartnews.com/regionalni/povdigat-obvineniya-za-srednoshchnata-gonka-382582.html", "text": "Ще бъдат повдигнати обвинения и на тримата задържани в среднощната гонка в областите Стара Загора и Пловдив, съобщи  днес районният прокурор на Казанлък Таня Димитрова на съвместен брифинг с шефа на областната дирекция на МВР в Стара Загора Стоян Стоянов. Най-тежки щели да бъдат обвиненията за шофьора на колата, който не се е подчинил на полицейско разпореждане, шофирал е опасно и е употребил наркотици. \"И неговите спътници са употребили наркотични вещества– метамфетамини\", добави комисар Стоянов.Както съобщи по-рано АСН,след като са се спукали гумите на автомобила, водачът е скочил почти в движение и успял да избяга, но спътниците му са били арестувани.По-късно 29-годишният шофьор е бил заловен в Мъглиж. \r\nВ хода на среднощната гонка не се е наложило използването на служебно оръжие, няма и пострадали. \r\nФото - ПРЕС - ТВ  ", "date": "2019.01.17", "title": "Повдигат обвинения за среднощната гонка"}
{"url": "https://www.standartnews.com/regionalni/khvanakha-dvoyka-s-ekstazi-v-khotelska-staya-382521.html", "text": "39-годишен жител на крумовградското село Колари е арестуван за дрога в Хасково, съобщават от пресцентъра на полицията. Наркотикът е открит в хотелска стая в областния град, наета от мъжа и 22-годишна хасковлийка. В тоалетната чиния полицаите открили полиетиленов плик с 2 бучки с тегло 2 грама екстази. В Симеоновград пък е спрян за проверка лек автомобил Фолксваген. У 25-годишния пътник в колата е открита цигара с марихуана с тегло 1 грам и пликче с грам от същата дрога. При справка се оказало, че водачът на колата – 25-годишен младеж от същото село е с отнета шофьорска книжка.", "date": "2019.01.17", "title": "Хванаха двойка с екстази в хотелска стая"}
{"url": "https://www.standartnews.com/regionalni/bezrabotnite-mladezhi-v-pleven-sa-nad-1400-382523.html", "text": "1436 са безработните младежи на възраст до 29 години в област Плевен. Това показват последните данни на Агенцията по заетостта. От регистрираните в бюрата по труда в областта незаети млади хора с работническа професия са 372, специалисти – 346. 130 от безработните младежи са с образование от сферата на обществените науки, икономиката и правото, 92 от техника и технологии, 12 – здравеопазване и т.н. 718 обаче са такива, които нямат специалност и професия и са неконкуретноспособни на пазара на труда. Безработни жени сред групата на незаетите младежи са 796, от които 433 са без специалност и професия.", "date": "2019.01.17", "title": "Безработните младежи в Плевен са над 1400"}
{"url": "https://www.standartnews.com/sport/aarn-ramzi-podpisa-s-yuventus-382592.html", "text": "Халфът на Арсенал Аарън Рамзи подписа предварителен договор с Ювентус и ще облече екипа на \"бианконерите\" през юни, след като изтече действащият му контракт с \"артилеристите\". Информацията е на \"Скай Италия\", откъдето твърдят още, че уелсецът е преминал и прегледи през миналия уикенд. Договорът е за пет години, като Рамзи ще получава по около 200 000 паунда седмично с включените бонуси. Ювентус ще обяви официално новината през февруари, след като затвори зимният трансферен прозорец. \r\nРамзи пристигна в Арсенал през 2008 година от Кардиф Сити. Той отбеляза 53 гола в 253 мача във Висшата лига за лондончани.", "date": "2019.01.17", "title": "Аарън Рамзи подписа с Ювентус"}
{"url": "https://www.standartnews.com/regionalni/montirat-elektronnata-bariera-v-stariya-grad-382522.html", "text": "Електронната бариера в Стария град предстои да бъде монтирана до дни, съобщиха от общината. Инфраструктурата за въвеждането на контролиран достъп в резервата откъм улица „Петко Р. Славейков“ вече е готова. Георги Стаменов и Златин Велев посетиха и улица „ДушоХаджидеков“ в Стария град, тъй като жителите й настояват да се ограничи достъпът на външни автомобили. Предстои да се обсъдят мерки за решаването на поставения от гражданите въпрос.  ", "date": "2019.01.17", "title": "Монтират електронната бариера в Стария град"}
{"url": "https://www.standartnews.com/kultura/dzhstin-i-kheyli-s-vtora-svatba-382547.html", "text": "Джъстин Бийбър и Хейли Болдуин ще се венчаят повторно, съобщиха от „TMZ“. Церемонията ще се проведе през първия уикенд на март в Ел Ей. Според изданието, певецът държал втората им сватба да бъде религиозна, за разлика от предишната през септември, и да е факт преди 25-я му рожденден, който е на първи март. Анонимен източник пък заяви пред списание „US Weekly“: „Още са в разгара на кроенето на планове. За момента не са решили дали искат грандиозна или по-скромна церемония. С радост биха спретнали по-умерено събитие, но има много хора, които искат да поканят“. Няколко различни медии твърдят, че освен семействата и приятелите им, Кайли Дженър и Травис Скот също са сред  поканените.", "date": "2019.01.17", "title": "Джъстин и Хейли с втора сватба"}
{"url": "https://www.standartnews.com/svyat/ima-li-ekzit-ot-sagata-s-brekzit-382530.html", "text": "Очакванията се оправдаха – кризата става все по-дълбока, хаосът все по-пълен. Този британски парламент не може да събере мнозинство за каквото и да било, свързано с Брекзит – включително и за сваляне на правителството и собственото си разпускане като път за излизане от задънената улица. \r\nОтхвърлянето на договора за Брекзит от Камарата на общините на практика слага край на етапа на политическите маневри и тактическото изчакване. Стремежът на Мей да постави депутатите в цайтнот изправяйки ги пред своеобразна двойна дилема (към искащите твърд Брекзит: „или този договор, или може въобще да няма Брекзит“; към настояващите за мек Брекзит или оставане в ЕС: „или този договор, или Брекзит без договор“) се провали. \r\nТочката тук ще бъде сложена окончателно на 21 януари, когато предстои премиерът да представи евентуалните варианти за т.нар. „План Б“. Това е последният шанс да се постигне договорен Брекзит без отлагане на датата. Макар и много късно, Мей обяви консултации за търсене на подкрепа с всички партии. Като тя разчита да получи гласове преди всичко от опозицията, а не от собствената си партия. Все пак би било сериозна изненада, ако същите депутати, отхвърлили договора с такова убедително мнозинство, след по-малко от седмица гласуват за неговото приемане само защото евентуално ЕС би добавил някои по-силни ангажименти в политическата декларация към договора – а това е максимумът, на което Брюксел е готов да отиде, като отхвърля възможността за предоговаряне на текстове в самия договор. Тук следва да се има предвид, че политическата декларация е правно необвързващ документ и касае принципите за изграждане на отношенията между ЕС и Обединеното кралство след напускането, а договорът е правно ангажиращ и определя условията за самото напускане. \r\nВ случай на повторен провал в парламента колкото повече наближава датата 29 март, когато Обединеното кралство би следвало да напусне ЕС, толкова повече възможностите за действие ще се свеждат до простата дилема: напускане без договор или удължаване на срока след тази дата. В първия случай това ще означава ясен край и несигурно бъдеще. Във втория – несигурно настояще и неясен край. При удължаване на срока ще останат отворени на практика всички варианти – но всеки от тях със своите условности, като те са взаимнообвързани и могат да се разглеждат само в определена последователност. \r\nЗа да има удължаване на срока след 29 март задължително условие е  британското правителство да поиска официално това от ЕС. Тук спорът е дали за целта е необходима санкция на парламента – а няма гаранция, че парламентът ще постигне необходимото мнозинство. Необходимо е и съгласието на останалите 27 страни-членки на ЕС. Но за целта те ще очакват индикации за много сериозна промяна в досегашните британски позиции – защото Тереза Мей е права в едно: с тези участници и от тези позиции може да се постигне само този (вече отхвърления) договор. \r\nСамата Тереза Мей многократно е заявявала, че няма да поиска такова удължаване и не вижда възможност за промяна в базисните британски позиции. Иначе казано, за да има нови преговори ще бъдат необходими предсрочни избори в страната, нов парламент и ново британско правителство. Същите предварителни условия са валидни и за да се стигне до евентуален нов референдум. За който пък се спори дали да бъде за одобрение на отхвърления от парламента договор или за оставане в ЕС – като не се изключват екзотични варианти с три опции като възможен отговор. \r\nИзводът не е особено утешителен: при окончателно отхвърляне на договора това британско правителство трудно би могло да произведе нещо друго освен Брекзит без договор. Същевременно механизмите на смяна на правителството вече са изчерпани – Мей преодоля както вътрешнопартийния вот на недоверие, така и този в парламента. Остават възможностите Мей сама да си подаде оставка (нещо, което тя отхвърля) или да се иска нов вот на недоверие (без гаранции за различен резултат). Винаги остава, разбира се, възможността под силен обществен и политически натиск Мей все пак в крайна сметка сама да поиска удължаване на срока – на което най-вече разчитат всички, които се боят от хаоса на Брекзит без договор. \r\nПарадоксално, но всички тези сложни алтернативи водят до един и същи резултат:  криза. Като вариациите са единствено по отношение на нейната продължителност и дълбочина. Независимо дали, кога и как страната ще напусне ЕС, несигурността задълго ще доминира обществените настроения, обществото е дълбоко разделено, а политическите партии са безнадеждно конфронтирани – помежду си и вътре във всяка от тях (единственото, което успя да обедини консервативните депутати при вота на недоверие на Мей бе решимостта да държат лидера на лейбъристите Джереми Корбин далеч от „Даунинг стрийт“). Нещо повече, проблемът с границата между Северна Ирландия и Ейре, както и възобновените амбиции в Шотландия за нов референдум за независимост вече поставят дори въпроса доколко обединено ще остане Обединеното кралство и колко велика ще посрещне Великобритания следващото десетилетие. *  exit (англ.) - изход", "date": "2019.01.17", "title": "Има ли екзит от сагата с Брекзит?*"}
{"url": "https://www.standartnews.com/regionalni/braylovi-mashini-daryava-obshchinski-svetnik-382534.html", "text": "Брайлови машини за незрящите ученици в област Стара Загора ще дари днес общинският съветник от ГЕРБ в местния паралмент на старозагорци Виктор Драголов.   От регионалния център за подкрепа на процеса на приобщаващото образование, който ще приеме дарението, припомнят, че през 2017 година Виктор Драголов и неговите колеги Димо Димитров, и Иван Дянков са дарили други три брайлови машини. Те са били разпределени в училища в Стара Загора и в училища в Казанлък, Чирпан и Гълъбово. \r\nБрайловите машини са от изключителна полза при  обучението на незрящите ученици от област Стара Загора, благодярат от центъра. Машината работи с 6 клавиши, с които могат да се пишат всички букви, цифри, препинателни знаци, числови изрази и дори ноти.  \r\n  В момента педагогът на зрително затруднените ученици Веселка Петрова работела с 15 деца с нарушено зрение, като повече половината  от тях имали нужда от брайлови машини. Новата придобивка ще улесни обучението на децата и ще им спести мъкненето на част от техните огромни по обем учебници. ", "date": "2019.01.17", "title": "Брайлови машини дарява общински съветник"}
{"url": "https://www.standartnews.com/biznes/registrirakhme-gazov-khb-balkan-382585.html", "text": "Докато руският президент Владимир Путин и сръбският му колега Александър Вучич преговаряха в Белград как втората тръба на \"Турски поток\" да мине през Сърбия, \"Булгартрансгаз\" регистрира дъщерна компания „Газов хъб Балкан“ ЕАД, която вече започна да работи конкретно именно за привличането на руския газ през България. Регистрацията е в изпълнение на приетото от Министерския съвет  и Народното събрание решение за изменение и допълнение на Енергийната стратегия на България до 2020 г. и във връзка с реализация на концепцията за изграждане на газоразпределителен център у нас. В момента 100% от акциите принадлежат на „Булгартрансгаз“ ЕАД, но до няколко месеца до 49% от акциите на „Газов хъб Балкан“ могат да бъдат продадени други физически и юридически лица, се казва в съобщението на държавния ни газов оператор. Това би допринесло за реализация на концепцията за газоразпределителен център „Балкан“ и за увеличаване ликвидността на пазара на природен газ в България и в Югоизточна Европа, смятат от ръководството на компанията. Целта на новата компания е да създаде платформи за търговия на природен газ и на газова борса у нас, които са съставна част от изграждането на първия ликвиден газов хъб на Балканите.", "date": "2019.01.17", "title": "Регистрирахме \"Газов хъб Балкан\""}
{"url": "https://www.standartnews.com/svyat/sprugt-na-kralitsa-elizabet-v-tezhka-katastrofa-382597.html", "text": "97-годишният съпруг на британската кралица Елизабет II - принц Филип, херцог на Единбург,  е катастрофирал тежко, съобщи The Telegraph. По време на инцидента, който е станал близо до имението Сандрингам, принцът е бил зад волана на своя Land Rover Freelander, който обикновено лично шофира. Представители на кралското семейство са потвърдили за инцидент с участието на два автомобила, но са уточнили, че Филип не е пострадал, но за всеки случай е бил прегледан от лекар. \"Той е бил в съзнание, но силно шокиран от случилото се\", съобщи кралският кореспондент на Би Би Си Николас Витчел. \r\nМеждувременно Би Би Си съобщи, че при сблъсъка на двата автомобила, джипът на принца се е преобърнал, но двама очевидци на катастрофата са му помогнали да излезне. На кадрите на KFLM от мястото на произшествието се вижда, че управляваният от Филип  Land Rover Freelander е с разбито стъкло и лежи обърнат на една страна, а наблизо до него стои тъмен миниван. Според британските медии двама от колата, с която принцът се е сблъскал, са откарани в болница. Фото: \"Мирър\"    ", "date": "2019.01.17", "title": "Съпругът на кралица Елизабет в тежка катастрофа"}
{"url": "https://www.standartnews.com/svyat/vzriv-v-lionskiya-universitet-video-382544.html", "text": "Трима души бяха ранени при голяма експлозия в научната лаборатория на Лионския университет, съобщиха световните агенции. \r\nВсички хора от библиотеката и университета са евакуирани. Любителски кадри показват взрива и гъст дим, който излиза от покрива на сградата. Според местните власти експлозията е \"случаен инцидент\", вероятно предизвикан от ремонтните работи по запечатването на покрива. Три от газовите бутилки, използвани от работниците, избухнали, информира на тв BFM.", "date": "2019.01.17", "title": "Взрив в Лионския университет (ВИДЕО)"}
{"url": "https://www.standartnews.com/svyat/pravitelstvoto-na-tereza-mey-otselya-a-sega-nakde-382506.html", "text": "Британският премиер Тереза Мей призова политиците да работят заедно и да постигнат консенсус за план за излизането на страната от Европейския съюз. Вечерта в сряда правителството й оцеля при вот на недоверие в парламента. От днес започват разговори между депутати от различни партии и представители на правителството. Те ще търсят начин за изизане от кризата, в която страната изпадна след като парламентът отхвърли сделката за Brexit. \"В исторически вот през 2016 г., страната реши да напусне Европейския съюз. През 2017 г., 80% от хората гласуваха за партии, които обещаха да уважат този резултат. Сега, две години и половина по-късно е време да се обединим, да поставим националния интерес начело и да уважим резултата от референдума\", каза британският премиер.  ", "date": "2019.01.17", "title": "Правителството на Тереза Мей оцеля: А сега накъде?"}
{"url": "https://www.standartnews.com/svyat/vladimir-putin-pristiga-na-poseshchenie-v-srbiya-382510.html", "text": "Руският президент Владимир Путин пристига на посещение в Сърбия. Той ще се срещне с държавния глава на западната ни съседка Александър Вучич. Очаква се двамата да обсъдят широк кръг от въпроси, сред които ситуацията в Косово. Вчера Москва призова Белград и Прищина да не предприемат действия, нарушаващи международното право. Путин и Вучич ще засегнат и темата за продължаването на газопровода \"Турски поток\" към Сърбия. В руската делегация ще бъдат президентът на \"Газпром\" Алексей Милер и министърът на енергетиката Александър Новак.  По време на срещата си с Путин, се окачва сръбският президент да му подари кученце от породата шарпланинец.", "date": "2019.01.17", "title": "Владимир Путин пристига на посещение в Сърбия"}
{"url": "https://www.standartnews.com/svyat/cherven-kilim-za-putin-v-belgrad-382567.html", "text": "Президентът на Русия Владимир Путин пристигна в Белград за еднодневното си официално посещение, в хода на което ще подпише 21 споразумения. Това съобщиха сръбската държавна агенция ТАНЮГ и \"Фокус\". Придружаваният от МиГ-29 на сръбските Военновъздушни сили (ВВС) самолет на руския държавен глава се приземи на летище „Никола Тесла“ в сръбската столица. Там с червен килим и гвардейци го посрещна президентът на Сърбия Александър Вучич. Преди това на летището в Белград кацна самолетът с руската делегация с бизнесмени. След тържественото посрещане, двамата президенти проведоха церемония по полагане на венци на Мемориала на освободителите на Белград и на паметника на Червената армия. След срещата на 4 очи между Вучич и Путив ще има среща делегациите на Сърбия и Русия, последвана от подписването на двустранни документи в присъствието на двамата президенти, информира \"Епицентър\". По-късно ще се състои церемонията по връчването на Ордена на Александър Невски на президента на Сърбия Александър Вучич. След това двамата лидери ще се обърнат към медиите. Преди да си тръгне от Сърбия Путин ще посети храма „Свети Сава“.", "date": "2019.01.17", "title": "Червен килим за Путин в Белград"}
{"url": "https://www.standartnews.com/svyat/v-belgrad-posreshchnakha-putin-kato-bog-382571.html", "text": "Пристигането на лидера на Кремъл предизвика огромен интерес и бе възприето като историческо събитие, което отразяват 700 журналисти от общо 160 медии от целия свят. \r\nУсърдните приготовления за посещението на руския президент в Белград дадоха основания на редица средства за масова информация да заговорят за посрещането на Путин „като Бог“ и „суперзвезда“. Белград е украсен с руски флагове, множество жители окачиха на балконите си знамена и портрети на президента на Русия. Една от главните забележителности на Белград – фонтанът на площад „Славия“ – бе украсена в цветовете на руското знаме в чест на визитата. „В чест на визитата на президента на Руската Федерация Владимир Путин фонтанът на Славия е в цветовете на руското и сръбското знамена“, написа на своята страница във „Фейсбук“ заместник-кметът на Белград Горан Весич. Президентът на Сърбия Александър Вучич подготви и специален подарък за височайшия си гост - малка югославска (шарпланинска) овчарска. При последното му посещение в София през 2010 г. Путин получи от премиера Бойко Борисов Българско овчарско куче. Жителите на сръбското село Путиново (в южната част на страната, на 15 км от Медведжа) се надяват, че в хода на визитата си в Белград президентът на Русия Владимир Путин ще отдели време, за да им отиде на гости. „Наоколо всичко е под един метър сняг, но ние изчистихме пътя, нашето кафене (малък ресторант) „Крим“ е готово да нагости височайшия гост, нашата фирмена ракия „Путиновка“ също е готова. Добре дошъл“, разказа един от жителите на селото. Путин е очакван с нетърпение и извън пределите на Сърбия. В знак на благодарност за безкористната помощ и застъпничество за защита на държавните и националните интереси на Сърбия към държавния глава на Руската федерация Владимир Путин, гражданите в Северно Косово издигнаха руски знамена и плакати, символизиращи \"сърдечното приятелство\" между лидера на Кремъл и сръбския президент Александър Вучич. Пешеходната зона в северната част Косовска Митровица е украсена със знамената на Руската федерация, а трикольорите се виждат и в непосредствена близост до главния мост на Ибър, който разделя града. \r\nПодобен \"декор\" се забелязва и в общините Звечан, Лепосавич и Зубин Поток, където на билбордове са изписани съобщения на руски „Благодаря” и „Ние сме братя. Бог е с нас\". \r\nОсвен това голям брой граждани от Косово ще пътуват до Белград, за да присъстват на приема и лично да поздравят първия човек от Руската федерация. \r\nПо-късно медии цитираха жители на Лепосавич в Митровски окръг, Косово, които разкриха, че войници на КФОР са „унищожили“ билбордовете с лика на държавния глава на Руската федерация, поставени по повод еднодневно то му посещение в Сърбия. Сигурността на държавния глава на Руската федерация при посещението му в Сърбия ще бъде гарантирана от внушителните седем хиляди полицейски служители. Според непотвърдени данни в Сърбия по-рано са пристигнали 250 руски специалисти по сигурността, натоварени със задачата да проверят храната, климата и маршрута, по който ще се движи лидерът на Кремъл. Задействана е дори и сръбската армия. \r\nУлиците, по които ще се движи Путин, са затворени, всички полети бяха спрени до пристигането му, руски и сръбски снайперисти са разположени на покривите на сградите, а граждани, живеещи в близост до Президентството в Белград, са инструктирани да затворят прозорците си и да дръпнат завесите си. Путин пристига в Белград за подписването на над 20 договора и споразумения в различни области. Най-важните документи засягат сектора на енергетиката, но и тези, които се отнасят до инфраструктурата. Ще бъдат подписани още споразумения в областта на отбраната, науката, иновациите, социалната защита, туризма и търговията. Всички те трябва да допринесат в кратък срок за подобряване на енергийната сигурност на западната ни съседка, модернизацията на железопътната мрежа, обменът между научните институции и увеличаване на търговския обмен.  ", "date": "2019.01.17", "title": "В Белград посрещнаха Путин \"като Бог\""}
{"url": "https://www.standartnews.com/svyat/putin-obeshcha-14-mlrd-na-srbiya-i-razmakha-prst-na-kosovo-382596.html", "text": "Русия не е отписала Балканите и всички, които си мислят обратното, си правят сметки без кръчмар. Владимир Путин ни обеща газ, милиарди и защита срещу Косово и западните му покровители. Така медии в Белград обобщават резултата от визитата на руския президент, който си тръгва с подареното му кученце от породата шарпланинец. На външен вид палето е като роднина на кучето Бъфи, което Путин получи от Бойко Борисов преди 19 години в София.    Руският президент беше посрещнат в Белград не просто като Големия брат, а \"като Бог\", подчертаха пък западните репортери.   \r\nЗа \"Путиновото пришествие\", както нарекоха визитата, разбраха дори глухите и слепите след като визитата на господаря на Кремъл в сръбската столица беше възвестена  със звън на църковни камбани, оръдейни залпове. Огромни тълпи привърженици, развяващи портрети на Владимир Владимирович , заедно със сръбски и руски знамена, задръстиха булевардите, по които мина президентът на Русия.   \r\nПутин кацна на летище \"Никола Тесла\" в Белград в 13:15 часа при изключителни мерки за сигурност. Неговият президентски самолет бе ескортиран  от самолети. МиГ-29, които Москва наскоро дари на Сърбия в отговор на трескавото създаване на собствена армия на Косово. \r\nСлед като беше посрещнат от своя сръбски колега Александър  Вучич, руският гост положи венци на Гробището на освободителите на Белград, а след това на Паметника на червеноармееца. В Гробището на освободителите  са погребани бойци от Народноосвободителната армия на Югославия и войници от съветската Червена армия, които са дали живота си за освобождаването на Белград през 1944 г. \r\nПутин недвусмилено показа доброто си отношение към своя домакин, срещу чието управление през последната седмица имаше многолюдни протести, като му връчи  Ордена на Александър Невски. Церемонията се състоя след разговори между двамата лидери в президентския дворец в Белград. \r\nВ отговор Вучич дръпна реч на руски, в която благодари за високата чест и посочи, че като лидер на Русия Путин е защитил жизнено важните интереси на сръбския народ. И напомни как през 2015 г. Русия е наложила вето на британската резолюция в Съвета по сигурността на ООН, която изискваше да се признае сръбски геноцид над други народи в бивша Югославия. \r\nВучич заяви също, че Сърбия няма да допусне да бъде унижавана от Косово и разчита на подкрепата на Москва. \r\nНа свой ред Путин казаи, че Русия съжалява за решението на косовските власти да създадат своя армия и вижда в това риск за дестабилизация на ситуацията на Балканите. \r\n\"Безусловно, това е пряко нарушение на резолюцията (на ООН), която не допуска създаването на територията на Косово на каквито и да било военни формирования, освен международния контингент на ООН\", добави той по болната тема за сърбите. \r\nСлед емоционалните слова дойде ред и на цифрите. \r\nРусия е готова да вложи около 1,4 милиарда долара за развитие на инфраструктурата в Сърбия за преминаването на \"Турски поток, а между двете страни бяха подписани споразумения за 200 милиона евро. \r\n\"Ние тази работа фактически я подготвяме, даже на практика я започваме, но в крайна сметка всичко ще зависи и от други страни, в това число от страни от Европейския съюз, доколко те ще бъдат в състояние да защитят своите суверенни национални интереси в диалога с европейските структури\", подчерта още руският президент по повод втория ръкав на \"Турски поток\", който трябва да захрани Европа с руски газ. \"Водещият руски инвеститор в сръбската енергетика е компанията \"Газпром нефт\", която вложи в дъщерната си компания \"Нефтена индустрия на Сърбия\" (НИС) около 3 милиарда долара, а също така възнамерява да инвестира до 2025 г. още 1,4 милиарда долара\", конкретизира Путин. \r\nПо думите му в момента НИС е най-големият данъкоплатец в Сърбия и една от водещите нефтени и газови компании в Източа Европа. \r\n\"Омръзна ми да слушам как от всички посоки на света могат да ни докарат газ, но истината е, че ние досега получаваме само руски газ и то на най-добрите цени\", каза Вучич. И огласи финансовите параметри на подписаните близо 20 споразумения между Белград и Москва. \r\n\"Стойностата на подписаните днес договори е за 200 милиона евро, но ако направим всичко така, както започнахме сумата ще скочи до 600 милиона\", обясни Вучич. \r\nМеждувременно тв каналат РСТ включи жителите на сръбското село Путиново, които обявиха, че са изринали метър сняг и са подготвили местна домашна ракия, с която искат да почерпят руския президент.", "date": "2019.01.17", "title": "Путин обеща $1,4 млрд. на Сърбия и размаха пръст на Косово"}
{"url": "https://www.standartnews.com/svyat/erdogan-pri-putin-za-turski-potok-382595.html", "text": "Турският президент Реджеп Тайп Ердоган отива следващата седмица в Москва, за да разговаря с руския си колега Владимир Путин за \"Турски поток\". Това съобщи президентът на Руската федерация по време на пресконференцията в края на визитата си в Белград днес. Турция иска да изгради отношения с всички свои партньори в Европа, коментира Владимир Путин. Той съобщи, че в същото време ръководството на \"Газпром\" отива в Брюксел, за да обсъди различни въпроси за сътрудничество, включително и транзит през Украйна. Отчита се растящият обем на газта за европейските потребители - миналата година количествата са били над 200 милиарда кубически метра, каза Путин. По отношение преминаването на \"Турски поток\" през България, Сърбия и Унгария Путин заяви, че всичко зависи от държавите, които са членове на Европейския съюз - доколко те са в състояние да защитят своите национални интереси в диалог в Брюксел. Русия е готова да вложи 1,4 милиарда долара в продължението на \"Турски поток\" в европейските страни чрез Сърбия, каза руският президент. Според него газовото сътрудничество с Белград ще увеличи енергийната безопасност на целия Балкански регион. Сръбският президент Александър Вучич потвърди, че Сърбия иска да получава руски газ, защото това е най-доброто предложение, което е получила. 20 споразумения за 600 милиона евро се очаква да подпишат до края на деня министрите на Сърбия и Русия. Най-значимото от тях е за близо 200 милиона евро и е за реконструкция на сръбските железници. Сърбия няма да допусне външна намеса в политиката си, увери Александър Вучич. Гордеем се с това, че сме независима и свободна държава и всички решения се вземат според желанията на сръбските граждани, а не на други държави, каза още Вучич. И допълни: \"Ние уважаваме британците, както и другите народи. Но нито британците, нито другите няма да решават за нас каква политика ще осъществяваме. И докато аз съм президент тя ще е такава, каквато в момента реализираме - на свободна и независима държава!\" Путин коментира и ситуацията в Косово като каза, че редица провокации, в това число и решението за създаване на собствена армия, могат да доведат до дестабилизация на Балканите. Сръбският президент съобщи, че Белград получава от Русия още 5 милиона евро за възстановяването на катедралния си храм \"Св. Сава\". Това е поредното дарение от руската държава за най-голямата православна църква в Сърбия. Още преди Владимир Путин да кацне в Белград се твърдеше, че той ще завърши визитата си с посещение в катедралата. Това накара десетки хиляди сърби за го чакат часове наред пред катедралата. Путин обаче заяви, че визитата му не включва участие в митинги. Но, разбира се, му е станало много приятно да види толкова топло отношение. Ние знаем как да го ценим, заключи Путин. ", "date": "2019.01.17", "title": "Ердоган при Путин за \"Турски поток\""}
{"url": "https://www.standartnews.com/sport/silvani-prandi-imame-svoite-shansove-za-evrovoley-382577.html", "text": "\r\n- Винаги съм смятал, че целта на един жребий е просто да определи групите. За мен не съществува добър или лош жребий, защото всички отбори са с изравнени възможности. Мен ме устройва всеки съперник и не мисля, че е правилно да определяме дадена група като тежка или лека, защото в крайна сметка всички отбори са достатъчно силни. Така или иначе трябва да играеш добре, иначе се прибираш вкъщи.  \r\n  \r\n- Аз съм треньор, а не ясновидец. Така че не мога да каже сега докъде може да стигнем на това първенство. Със сигурност възможността на продължим след групата я имаме. Но също така е истина, че е важно как ще отидем ние на това първенство, каква подготовка ще направим. Както вече казах - ако играем добре, ще продължим. Всички съперници, които трябва да срещнем, са сложни и трябва да подходим към тях внимателно. Отборът ни може да попадне сред първите 4 в предварителната група, а за това докъде ще стигнем после, отново ще кажа - не съм способен да направя прогноза на кое място ще се класираме.  \r\n  \r\n- Всички системи са добри, защото са еднакви за всички участници. Постоянно се променя по нещо, но досега не е измислена система, благодарение на която да спечелят всички. И при тази формула ще стигне докрая този, който е играл най-добре и постоянно. Трябва да се приспособим и да извлечем максимума. Не трябва да хабим излишна енергия и да оценяваме и критикуваме формулата, а да насочим усилията си да организираме добре нашия отбор и нашата игра.", "date": "2019.01.17", "title": "Силвано Пранди: Имаме своите шансове за Евроволей"}
{"url": "https://www.standartnews.com/sport/gabi-petrova-i-deo-shche-vodyat-noshchta-na-shampionite-382574.html", "text": "Водещи на церемонията „Нощта на шампионите“, организирана от Министерството на младежта и спорта и Български спортен тотализатор, ще бъдат спортист №1 на България за 2015 г. – Габриела Петрова и Деян Славчев – Део. През 2015 г. Габи, която е най-добрата ни състезателка в тройния скок, отново бе част от церемонията, на която получи премия за най-добър спортист през годината. На събитието ще бъдат наградени най-добрите спортисти за 2018 г. Премии на обща стойност 215 000 лева ще бъдат раздадени на победителите и техните треньори в 7 категории: „Млад спортист на България до 16 години“, „Млад спортист на България до 18 години“, „Млад спортист на България до 23 години“, „Спортист с увреждания на България“,  „Отбор на България“, „Треньор на България“ и „Спортист на България“. На събитието министърът на младежта и спорта Красен Кралев ще връчи и най-високото държавно отличие в областта на спорта „Венец на победителя“ на заслужили личности от българския спорт. Церемонията по награждаване на най-добрите спортисти и треньори на България за 2018 г. „Нощта на шампионите“ ще се проведе на 19 януари (събота) от 18:30 часа в столичната зала „Рейнбоу плаза“ и ще бъде излъчвана пряко по БНТ1.", "date": "2019.01.17", "title": "Габи Петрова и Део ще водят \"Нощта на шампионите\""}
{"url": "https://www.standartnews.com/sport/khettrik-na-kutyurie-otkaza-bostn-382584.html", "text": "Шон Кутюрие отбеляза хеттрик, а Картър Харт спаси 39 удара за победата на Филаделфия с 4:3 срещу Бостън в мач от Националната хокейна лига на САЩ и Канада (НХЛ). По този начин Флайърс се отлепиха от дъното на общото класиране през редовния сезон, а Брюинс останаха на трета позиция в Атлантическата дивизия при равенство с четвъртия Монреал. \r\nКутюрие се разписа два пъти в рамките на 90 секунди във втората третина, а късно в третата вкара победната шайба и негова 19-а през сезона. Това бе негов трети хеттрик в кариерата и първи през редовния сезон, докато неговият тим вече има играчи с по три гола в два поредни мача. В понеделник това стори Джеймс ван Риймсдайк. \r\nОтава - Колорадо 5:2 \r\nФиладелфия - Бостън 4:3 \r\nКалгари - Бъфало 3:4 след прод. \r\nВанквуър - Едмънтън 2:3 след дуз. \r\nАризона - Сан Хосе 6:3", "date": "2019.01.17", "title": "Хеттрик на Кутюрие отказа Бостън (ВИДЕО)"}
{"url": "https://www.standartnews.com/sport/nole-mina-leko-prez-tsonga-v-melbrn-382578.html", "text": "Шесткратният шампион Новак Джокович (Сърбия) се класира без проблеми за третия кръг на Откритото първенство на Австралия по тенис. Водачът в схемата отстрани участващия с \"уайлд кард\" Жо-Вилфрид Цонга (Франция) с 6:3, 7:5, 6:4. Мачът бе повторение на финала на турнира от 2008 година, когато сърбинът за първи път триумфира на \"Мелбърн Парк\" и изобщо в турнирите от Големия шлем. \r\nЦонга се опита да се противопостави и в дълги периоди беше равностоен, но Джокович показа изключителната си класа в ключовите моменти. 31-годишният белградчанин сервираше за втория сет при 5:4, но французинът върна пробива на нула. Това не смути Ноле, който тутакси направи нов брейк и след това спечели частта. Следващият съперник на сърбина ще бъде номер 25 Денис Шаповалов (Канада), който спечели срещу Таро Даниел (Япония) с 6:3, 7:6(2), 6:3.  Четвъртият в схемата Александер Зверев игра пет сета, за да стигне до победата срещу Жереми Шарди от Франция със 7:6(5), 6:4, 5:7, 6:7(6), 6:1. Така той се приближи на още една крачка до полуфинал срещу Джокович. Зверев ще се опита да премина третия кръг в Мелбърн за първи път в кариерата си в мача срещу Алекс Болт (Австралия). 26-годишният Болт, който участва с \"уайлд кард\", отстрани номер 29 Жил Симон (Франция) с 2:6, 6:4, 4:6, 7:6(8), 6:4 и записа най-доброто си представяне в турнирите от Големия шлем. фото ЕПА/БГНЕС", "date": "2019.01.17", "title": "Ноле мина леко през Цонга в Мелбърн (ВИДЕО)"}
{"url": "https://www.standartnews.com/sport/gatuzo-stroshi-telefon-na-zhurnalist-video-382579.html", "text": "Треньорът на Милан Дженаро Гатузо не успя да сдържи нервите си след вчерашната загуба на \"росонерите\" от Ювентус във финала за Суперкупата на Италия. При пристигането на летище Малпенса, където бе очакван от италианските журналисти. Гатузо, който излезе първи от терминала, бе ядосан от присъствието на медиите. Той дори бутна телефона на снимащ го журналист, а устройството издаде сериозен звук при срещата си със земята.", "date": "2019.01.17", "title": "Гатузо строши телефон на журналист (ВИДЕО)"}
{"url": "https://www.standartnews.com/sport/uredikha-kontrola-na-natsionalite-v-dblin-382576.html", "text": "Мъжкият национален отбор на България по футбол ще изиграе приятелска среща срещу Република Ирландия тази есен, съобщиха от БФС. Двубоят ще се състои на 10 септември 2019 г. от 21:45 ч. българско време на стадион „Авива“ в Дъблин. Както е известно, регламентът на УЕФА изисква датите, определени в календара за националните отбори, да бъдат оползотворени с официални мачове – а за нашите, които гостуват на Англия три дни по-рано, както и за ирландците, 10 септември е свободна дата. В следващите дни ще бъде уточнен и съперник за контрола на 14 ноември - другата свободна дата за България, която завършва квалификационния цикъл с домакинство срещу Чехия на 17 ноември.", "date": "2019.01.17", "title": "Уредиха контрола на националите в Дъблин"}
{"url": "https://www.standartnews.com/chudesata_na_balgariya/syankata-na-khubavitsa-vgradena-v-dyavolskiya-most-382548.html", "text": "Векове наред буйните води на Арда са водили упорита борба със здравите скали. След пороен дъжд водите се разбеснявали, събаряли къщи, влачели добитък и хора и сеели ужас и смърт. Когато реката-лудетина прииждала, дяволът обичал да се забавлява с простосмъртните - смеел се, кискал се, фучал и дръпвал някого при себе си. Дълги години хората успявали да преминат Арда по огромните канари, довлечени от нея на най-тясното място до с.Дядовци. И при хубаво време  дяволът пак непрекъснато дебнел хората. Но те построили мост, голям красив и здрав. Укротил се тогава дяволът. Местните от векове казват, че точно този мост над река Арда е най-опасното място след залез слънце в Родопите. Според легендите в скалите наблизо ясно се вижда отпечатък от крака на дявола и този факт дава народното название на мястото - Дяволски мост. Турците в района го наричат “Шейтан кюрпи“. Родопчаните са убедени, че по тъмно злите сили властват над божествено красивото място. В малките часове на нощта обаче мястото наистина става страшно – отдалечено е от градове и села, а шумът от реката е оглушителен. Много от хората, които отиват там за първи път, са категорични, че дяволът се явява сякаш от нищото. Да се стигне до моста е трудно, трябва да се върви 6-7 километра по черен път от село Дядовци. Неслучайно с кадри от това място започва знаменитият български филм „Време разделно“. Историята разказва още, че мостът е построен преди повече от 500 години, още по османско време. Въпреки това до днес нито веднъж не е бил ремонтиран или реконструиран. Здравината му местните обясняват с факта, че в него е вградена сянката на млада невеста. Тя носела храна на майстора, който го правил-Уста Димитър от Неделино. Скоро след края на строежа обаче, момичето починало. Други обаче са категорични в по-жестоката истина – че майсторът е вградил сянката на собствената си съпруга, за да остане мостът здрав за векове. Но загадките не спират до тук. Върху един от ключовите камъни в централния свод специалисти са открили гравиран печата на цар Соломон. Това кара археолозите да предполагат, че има връзка между моста и светилищата в Родопите. \r\nДяволският мост се намира на 5 км северно от град Ардино. Той е обявен за историческо място, паметник на архитектурното изкуство. Мостът е един от най-отличителните и запомнящи се мостове в цяла България, включен е в много туристически  пътеводители и албуми. Височината на централния свод на моста е 11, 50 м., ширината на моста е 3,50 м, 56 м е дълъг. Изграден е на древен път през Родопите, свързващ Беломорието с Горнотракийската низина. \r\nДяволският мост е символът на Ардино. С европари по ОП „Регионално развитие” е реализиран интегриран културно-туристически продукт. Извършена е реставрация, консервация и експониране на културно – исторически атракции, сред които и Дяволският мост. До този обект също е изградена и туристическа инфраструктура,  ремонтирана е и беседката за отдих. \r\nМестността „Дяволският мост” е обявена за защитена през 2003 г. Тук расте родопския силивряк, живеят видри (видът е включен в Световния червен списък), гнездят черен щъркел, белоопашат мишелов, голям ястреб, воден кос и скална лястовица. \r\nДяволският мост вече е красиво осветен през нощта. Изграден е  калдъръмен подход към средновековния мост, заедно с това е поставено осветление. Сега посетителите могат да се насладят и на нощния изглед на Дяволския мост. През последните години с голям  интерес  се провежда риболовен фест край Дяволския мост. Надпреварата събира много любители на риболова от Ардино, Кърджали, Момчилград, Смолян и Пещера. Заедно с мъжете участват и дами. По време на едно от състезанията е уловена  и  риба „албинос”. За доброто настроение на  риболовците специална програма подготвят самодейците от местното читалище „Родопска искра”. \r\nОрганизатори на риболовния фест са Община Ардино със съдействието на местните спортни клубове, общинския музей, туристическо дружество „Бели брези“, както и Ловно-рибарско сдружение „Бели брези“. Десетки състезатели от Ардино, региона и страната участват и във кросовото бягане от Дяволския мост до Ардино с дистанция седем километра. \r\nСъстезанието се превърна в голям спортен празник за малкия китен град. От общината се надяват през годините инициативата да се превърне в традиция. Участниците от други  краища на страната споделят, че  уникалната природа, срещата с гостоприемните родопчани, новите приятелства и добрата организация ги кара да избират и участват в спортния празник -маратона до Дяволския мост.  ", "date": "2019.01.17", "title": "Сянката на хубавица вградена в Дяволския мост"}
{"url": "https://www.standartnews.com/sport/grigor-sreshchu-fabiano-v-petk-sutrinta-382575.html", "text": "Ясна е програмата за двубоя на Григор Димитров от третия кръг на Откритото първенство на Австралия. Първата ни ракета ще се изправи срещу Томас Фабиано не преди 5:30 часа сутринта в петък, 18 януари. \r\nСрещата ще се проведе на корт \"Мелбърн Арена\". Програмата започва в 2:00 часа, а мачът на Гришо е трети поред. Преди него сили ще мерят Томаш Бердих и Диего Шварцман, както и Александра Саснович и Анастасия Павлюченкова.", "date": "2019.01.17", "title": "Григор срещу Фабиано в петък сутринта"}
{"url": "https://www.standartnews.com/sport/dunav-tresna-botev-vratsa-382591.html", "text": "Отборът на Дунав Русе победи отбора на Ботев Враца в контрола от зимната си подготовка с 2:0. Проверката се игра на стадион \"Христо Ботев\" във Враца от 14 часа. Головете за гостите паднаха през първото полувреме, като точни за русенци бяха Мухамаду Н’Диайе в 35-ата минута и Свилен Щерев в 39-ата минута. През втората част и двата отбора пропуснаха дузпи. Първи от бялата точка пропуск направи в 72-ата минута Йордан Апостолов от домакините, а шест минути по късно Н’Диайе също не бе точен от единадесетте метра.", "date": "2019.01.17", "title": "Дунав тресна Ботев Враца"}
{"url": "https://www.standartnews.com/sport/el-maestro-tsska-e-spyashch-gigant-382590.html", "text": "Треньорът на ЦСКА Нестор Ел Маестро разкри в епизод от поредицата на ФИФА, че целите пред \"червените\" са шампионската титла през настоящия или следващия сезон. В противен случай той най-вероятно ще бъде освободен от поста. \"ЦСКА трябва да бъде шампион скоро. Ако не се случи тази или следващата година, най-вероятно ще дойдете за интервю и ще говорите с друг човек. Очакванията са много високи. За ЦСКА второто място е далеч от приемливо класиране\", заяви Ел Местро във видеото. \"Очакванията са да печелим във всеки мач. Не е по-различно от всеки друг клуб, но трябва да призная, че бях изненадан от огромното напрежение, с което отборът трябва да живее. Ние сме голяма машина или огромен кораб, който трябва да влезе в пристанището. Основен план на всеки треньор във всеки клуб е да не бъде уволнен. Ние сме като спящ гигант, а участието ни в квалификациите за Лига Европа ми даде идея защо сме тук. Ще бъде сбъдната мечта, ако играем в групите на европейски футболен турнир. \r\nЗа мачовете от квалификациите целият град дойде на стадиона и усетихме силна подкрепа. При нас са най-добрите млади играчи в България. Може би половината национален отбор е съставен от наши играчи и се опитваме да се борим колкото можем\", добави още специалистът. Звездата на тима Кирил Десподов също изрази увереност, че за \"червените\" предстоят шампионски времена. \"Отговорността е голяма, защото играя за най-великия отбор в България. Доста е трудно, но за мен винаги е било удоволствие да нося червената фланелка и да се раздавам. В миналото тимът е побеждавал грандове. Трябва да се докажем пак на европейската сцена - работим здраво, за да го направим. Вярвам, че в близко бъдеще ще го постигнем. Ще върнем ЦСКА на върха\", заяви Футболист номер 1 на България за 2018 г. \r\nВ краткото видео на ФИФА се разказва още за перипетиите на тима обратно към футболния елит у нас, а зрителите могат да чуят разказ за славната \"червена\" история от 90-годишния Александър Манов, който е директор на музея на тима.", "date": "2019.01.17", "title": "Ел Маестро: ЦСКА е спящ гигант"}
{"url": "https://www.standartnews.com/kultura/rada-bukova-i-lazar-lyutakov-sa-bg-artistite-na-venetsianskoto-bienal-382532.html", "text": "Проектът „Как живеем“ ще представя България на биеналето във Венеция от 11 май до 24 ноември 2019, обявиха от Министерството на културата. Куратор на произведението е Вера Млечевска, а авторите са Рада Букова и Лазар Лютаков. Победителите са избрани от жури с председател Аделина Филева, директор на Градската галерия. С нея са гласували професорите Галина Лардева, декан на факултета „Изобразителни изкуства“ в Академията в Пловдив, Орлин Дворянов и Кирил Василев от Софийския университет „Свети Климент Охридски“ и Чавдар Попов от Художествената академия, както  и изкуствоведът Мария Василева и Лора Атанасова, главен експерт в Министерство на културата. Рада Букова, която живее и работи между Париж и София, е сценограф с диплома от родната Академия, която взима през 1997-а. Пет години по-късно завършва и Висшето училище за изящни изкуства във френската столица. В нейния периметър са всевъзможни жанрове - видео, скулптура, звук, инсталация, пърформанс. Участвала е в доста изложби из Европа и Щатите. През 2009-а получи наградата в конкурса за съвременно  изкуство на М-Тел. Лазар Лютаков, който започва образованието си в родната академия, го завършва в тази на Виена. Участва в експозиции из Австрия, печели стипендия в Шанхай. Куратор на събитието е Вера Млечевска, завършила в София и  Стокхолм и дирижирала изложби в Института за съвременно изкуство, „Кредо Бонум“, Баня Старинна-Пловдив. Конкурентните проекти могат да се видят на 23 януари от 11 до 13 часа и от 14 до 16 часа в Галерия „Средец“ на „Александър Стамболийски“ 17. „Как живеем“ ще се ситуира на 260 квадратни метра на третия етаж в палацо „Джустиниан Лолин“ във Венеция.  Сградата е от XIV век и е на канале Гранде, съвсем близо до Моста на Aкадемията. Поради защитения й статут е разрешено окачването на платна по стените, но не и лепенето. Водните пространства наоколо могат да се ползват, но всяка намеса в откритите пространства изисква специални разрешения от местните органи и предоставянето на подробна техническа информация. Сумата за реализация по проекта е 50 000 лева – разходи за материали, брошури, покани, опаковка, транспорт, застраховка, командировъчни, инсталация и деинсталация на произведението във Венеция. Българският комисар на събитието е и.д. директорът на Националната галерия Ярослава Бубнова.", "date": "2019.01.17", "title": "Рада Букова и Лазар Лютаков ни представят на биеналето във Венеция"}
{"url": "https://www.standartnews.com/kultura/nagradata-na-sofiya-za-kshishchof-zanusi-382539.html", "text": "Световноизвестният режисьор, сценарист и продуцент Кшищоф Зануси е специален гост на София филм фест.  Изключителният кинаджия ще получи приза на столичната община, а познавачите ще гледат най-новата му творба, „Етер“, както и шест от неговите класики. „Не са много режисьорите, които могат да вкарат високата култура в душата на своите филми така, както прави това Зануси в „Етер”, пише в ревюто за лентата „The Hollywood Reporter”. Вдъхновена от Фаустовия мотив, впечатляващата психологическа драма среща зрителите с военен лекар, експериментиращ с науката, за да получи власт над хората. „Моят герой смесва науката и религията, а двете никога не са имали нищо общо. Етерът беше източник на голямо очарование в края на XIX век. Използвам като метафора, тъй като се превръща в средство за спасение и подчинение”, казва Кшищоф Зануси. Роденият в полската столица през 1939 година  арт титан завършва физика във Варшавския университет, философия в Краковския и режисура в култовата  театрална и филмова школа в Лодз. Копродукцията с Украйна, Унгария и Литва  „Етер“ съчетава в едно всичките му професии.  Освен най-новия филм на Зануси, публиката на 23-тия СФФ ще види и кинодебюта му - „Структурата на кристала” (1969). Психологическа драма е за приятелството, кариерата и смисъла на щастието.  Почти всеки следващ филм на Зануси е с награда – „Просветление” (1973) е със „Златен леопард” в Локарно, „Камуфлаж”, „Спирала”, „Константа“, „Годината на спокойното слънце“ - със „Златен лъв“ във Венеция.", "date": "2019.01.17", "title": "Наградата на София за Кшищоф Зануси"}
{"url": "https://www.standartnews.com/sport/toni-nadal-idva-v-sofiya-382587.html", "text": "Тони Надал – определян като най-успешния тенис треньор в историята заради спечелените 16 титли от „Големия шлем“ с Рафаел Надал, пристига в България по покана на Българската федерация по тенис и ще бъде посланик на Sofia Open 2019. Чичото на Рафа Надал и негов бивш треньор подкрепя турнира от сериите АТР 250 и ще допринесе за основната мисия Sofia Open  - още повече български деца да се запалят по тениса и да преследват мечтите си на корта. Именитият испански специалист е треньор на Рафа Надал от 1990 до 2017 г. Като треньор участва в извоюването на общо 75 титли на сингъл и още 11 титли на двойки. Именно Тони Надал извежда Рафа до „Кариерен Златен Шлем“. Заедно двамата имат титли на Откритото първенство на Австралия (2009), „Ролан Гарос“ (2005 – 2008, 2010 – 2014, 2017 – 2018), „Уимбълдън“ (2008, 2010) и Откритото първенство на САЩ (2010, 2013, 2017). През 2008 г. чичо Тони извежда племенника си и до златен олимпийски медал на игрите в Пекин на сингъл, а през 2016 г. в Рио до Жанейро и до такъв на двойки. Заедна двамата са достигнали до зашеметяващите 30 титли от турнири от сериите „Мастърс 1000“. Тони Надал има двама братя – легендата на футболния „Барселона“ Мигел Анхел Надал и Себастиан, бащата на Рафа. Антонио Надал е роден на 27 февруари 1961 г. в Манакор. Като дете тренира футбол, плуване и тенис на маса. На 14 г. става първият от фамилията, който започва да играе тенис. А това впоследствие предопределя и развитието на феномена Рафа Надал. Тони Надал решава да се развива в треньорството, става дипломиран треньор, започва да менажира тенис клуба в Манакор, като учи студенти. Така започва да тренира и своя племенник. Именно чичо Тони запалва Рафаел по тениса, когато Рафа е едва тригодишен. Антонио е и човекът, който учи Рафа да играе с лявата ръка, въпреки че талантът не е левичар. В България като посланик на Sofia Open  идва човекът, решил да тренира младия Рафаел на по-обикновени кортове и със стари тенис топки, за да покаже на племенника си, че не екипировката определя печелиш или губиш. Треньорът, шлифовал до съвършенство един от най-ценните диаманти в историята на тениса. В петък (18 януари) от 17 часа в зала „София“ в Борисовата градина Тони Надал ще проведе тренировъчна сесия с български деца. Всички таланти, трениращи тенис, и всички деца, които имат желание да се докоснат до най-титулувания тенис треньор в историята, ще получат тази изключителна възможност, благодарение на визитата на Тони Надал заради Sofia Open. Достъпът на деца, родители и фенове за специалната среща с Тони Надал в зала „София“ е свободен.", "date": "2019.01.17", "title": "Тони Надал идва в София"}
{"url": "https://www.standartnews.com/kultura/uaynstiyn-ostana-bez-advokat-382543.html", "text": "Адвокатът на Харви Уайнстийн – Бен Брафман, се отказа да представлява продуцента четири месеца преди началото на съдебния процес, съобщиха от списание „New York Post“. Досега Брафман успя да намали тежестта на обвиненията срещу звездата значително и неговото оттегляне представлява неприятен обрат -така той неофициално признава клиента си за виновен. Също така той бил подразнен от факта, че Уайнстийн държал да подсили екипа му с още адвокати. Брафман се слави като адвокат на знаменитостите – защитавал е банкера Доминик-Строс Кан, рапъра Джей Зи и продуцента Пи Диди. След като беше повдигнато обвинението срещу Уайнстийн през май миналата година, юристът извади на бял свят грешките на следствието по случая, което доведе до отпадане на обвиненията повдигнати от една от трите предполагаемите жертви. Следващото изслушване е насрочено за 7 март, а процесът се очаква да започне през май.", "date": "2019.01.17", "title": "Уайнстийн остана без адвокат"}
{"url": "https://www.standartnews.com/biznes/mariyana-nikolova-strudnichestvoto-s-biznesa-dobavena-stoynost-382535.html", "text": "Заместник министър-председателят по икономическата и демографската политика Марияна Николова участва в първата от поредицата срещи, организирани от Асоциацията на индустриалния капитал в България (АИКБ) с представители на бизнеса и браншовите организации. Това съобщиха от правителствената пресслужба. В словото си при откриването на събитието „Актуални възможности и необходими действия в подкрепа на българския бизнес“ вицепремиерът отбеляза постигнати добри резултати като съобразяването на държавния план-прием за средно професионално образование с нуждите на бизнеса и одобряването на първия списък със защитени специалности от професии. Тя посочи още отпадането на задълженията за акционерните дружества микропредприятия да извършват задължителен одит и други решения, целящи подобряване на условията за правене на бизнес в България. „Всичко това показва, че нашето сътрудничество създава „добавена стойност“. Аз съм убедена обаче, че съществува още потенциал, който трябва да използваме“, заяви заместник министър-председателят Николова. Николова подчерта, че не бива да спират общите усилия за развитие на реформите в образователната система – за поставяне на акцент върху професионалното образование и за пренасочване на финансови ресурси към инженерните и към природо-математическите специалности във висшите учебни заведения. Целта на инициативата е да даде възможност да се обсъдят проблемите, които стоят пред предприятията с акцент върху малките и средни производства, както и възможностите, които се откриват за подкрепа на бизнеса през 2019 г.", "date": "2019.01.17", "title": "Марияна Николова: Сътрудничеството с бизнеса е „добавена стойност“"}
{"url": "https://www.standartnews.com/biznes/dva-pti-skochil-blgarskiyat-iznos-za-makedoniya-382554.html", "text": "Повече от два пъти е нараснал българският износ за Република Македония през последните 10 години. Това каза заместник-министърът на икономиката Александър Манолев по време на двустранен бизнес форум в Скопие с участието на над 100 представители на бизнеса от двете държави. Събитието бе официално открито от заместник министър-председателя на Република България Томислав Дончев и заместник министър-председателя на Република Македония Кочо Ангушев. „Общият ни стокообмен расте с подобни темпове и достига 723 млн. евро“, допълни Александър Манолев. По думите му устойчиво се увеличават и българските инвестиции в Република Македония. Те са съсредоточени в сектори, като банкова и застрахователна дейност, металургия, хранително-вкусова промишленост, геоложки проучвания, информационни технологии и телекомуникации, сектора на услугите и др. В рамките на своето изказване, българският заместник-министър акцентира и на някои от най-добре развиващите се сектори на българската икономика – машиностроене, информационни технологии, селско стопанство и др. „Надявам се днешния форум да спомогне за установяване на дългосрочни партньорства между български и македонски компании и се повече наши стоки да намерят място на вашия пазар“, каза още Александър Манолев. Той се спря и на предимствата, които страната ни може да предложи на чуждестранни инвеститори. „Привличането на чуждестранни инвестиции е процес, в който не трябва да се възприемаме като конкуренти, а като партньори“, подчерта икономическият заместник министър и акцентира на добрата основа, която е създадена с подписаното споразумение между агенциите за инвестиции на двете страни през миналата година. Участие във форума взеха и заместник-министърът на туризма Любен Кънчев, изпълнителният директор на Изпълнителната агенция за насърчаване на малките и средните предприятия Бойко Таков, кметовете на Кюстендил, Дупница и Белица и др. За опростяване на пропускателния режим и общ граничен контрол между България и Република Македония се договориха да работят със съвместни усилия заместник министър-председателят Томислав Дончев и македонският заместник министър-председател по икономическите въпроси Кочо Ангушев, съобщи пресслужбата на Министерския съвет. Общ приоритет за двете държави е изграждането на транспортен коридор номер осем и железопътната линия по направлението Скопие-София, като България ще направи всичко необходимо да бъде ускорено завършването, заяви вицепремиерът Дончев. Заместник министър-председателят Кочо Ангушев подчерта, че Република Македония има интерес към засилване на сътрудничеството с България и в сектор енергетика. Вицепремиерите Дончев и Ангушев се обединиха около необходимостта от преглед и облекчаване на всички правила и административни режими, които са в тежест за инвестициите и търговията между двете страни.", "date": "2019.01.17", "title": "Два пъти скочил българският износ за Македония"}
