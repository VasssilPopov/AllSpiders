{"url": "https://www.standartnews.com/regionalni/kmett-na-silistra-s-podark-za-prvoto-bebe-na-godinata-381657.html", "text": "Момче е първото бебе за 2019, родено в  Силистра.  Пеленачето  тежи 2,470 грама, а дължината му е 47 сантиметра. Родителите на  новороденото са  от силистренското село Йорданово, а  момченцето е третото дете на семейството. Кметът на Силистра доктор Юлиян Найденов ще дари  първото бебе, проплакало в града  през Новата 20129. Градоначалникът спазва традицията  в кметството  фамилията, сдобила се първа с дете  през  годината, да получава подарък. От АГ отделението в болницата в Силистра съобщават, че през изминалата  вече 2018 година  в клиниката  са се родили 330 бебета.  Те са почти двойно по-малко в сравнение с  недалечната 2016, сочи статистиката.", "date": "2019.01.02", "title": "Кметът на Силистра  с подарък за първото бебе на годината"}
{"url": "https://www.standartnews.com/regionalni/35-khilyadi-turisti-postili-rezervata-abritus-prez-2018-godina-381655.html", "text": "Над 35 хиляди туристи са посетили  археологическия резерват „Абритус“ край Разград  през 2018 година, съобщиха от  управата на  регионалния исторически  музей в града. Руините на древния  римски кастел, които са сред най-добре  съхранените и експонирани  антични паметници у нас, стават все по притегателни  за любителите на пътешествия в миналото. Голям е и интересът към експозицията на  интерактивния музей в рзерввата, който е единствен у нас и показва  по най-съвременен и интригуващ начин  живота в епохата на  Римската империя, коментират специалистите. Според директора на музея Галена Радославова действителните псещения на археологическия комплекс са доста  повече от регисрираните визити. Експонираните  под открито небе артефакти не са оградени  и много туристи  обикалят  резервата без да плащат такси. Управата на музея  подготвя искане до местната власт, да се огради  територията на древния римски град, за да се преустановят безплатните разходки в музейния комплекс.", "date": "2019.01.02", "title": "35 хиляди туристи постили резервата „Абритус“ през 2018 година"}
{"url": "https://www.standartnews.com/regionalni/mitnitsa-ruse-otchita-skok-v-postpleniyata-ot-domashnite-kazani-381656.html", "text": "Над 8 пъти са се повишили постъпленията от платени  акцизи на домашните спиртоварни  в областите Русе, Силистра  и Разград през  втората половина на 2018 година. От митническата дирекция в Русе отчитат че от септември до средата на декември  приходите от частните казанджийници са стигнали 116 хиляди лева, докато за първите осем  месеца на изминалата година хазната е получила само 16 хиряди лева за домашна ракия. Скокът на платените  налози е резултат на засиления  контрол от страна на бирниците, смятат хората на министър Горанов. В средата  на 2018 година в продължение на три месеца митничарите са обикаляли домашните ракиджийници в района. Инспектирани са 22 казана, 13 от стопаните са били санкционирани за различни нарушения и са признали вината си чрез сключени с властта споразумения за глоби. Събраните наказателни  такси са 5 200 лева, но проверките са имали силно дисциплиниращ ефект, отчитат митничарите, след анализ на постъпленията от есента насам.", "date": "2019.01.02", "title": "Митница Русе отчита скок в постъпленията от домашните казани"}
{"url": "https://www.standartnews.com/sport/grigor-dimitrov-veche-e-na-chetvrtfinal-v-brizbeyn-381642.html", "text": "Григор Димитров вече е на четвъртфинал на тенис турнира в Бризбейн (Австралия) от категория АТР 250. На осминафинала българинът победи Джон Милман (Австралия) с 6:3, 6:4. Двамата играха и преди година в същия етат от турнира, като тогава хасковлията би с мъка в три сета. На четвърфтинала Димитров, който спечели турнира в Бризбейн през 2017-а ще играе с победителя от мача Кей Нишикори - Денис Кудла. По-късно днес Димитров и Райън Харисън ще се включат и в турнира на двойки.", "date": "2019.01.02", "title": "Григор Димитров вече е на четвъртфинал в Бризбейн"}
{"url": "https://www.standartnews.com/biznes/470-oplakvaniya-ot-potrebiteli-po-praznitsite-381673.html", "text": "470 сигнала и оплаквания са постъпили в Комисията за защита на потребителите (КЗП)  в периода между 22 декември 2018 г. и 1 януари 2019 г., съобщи председателят Димитър Маргаритов в предаването „Плюс-Минус” по Нова ТВ. „Това означава, че хората са имали предвид нашата институция, когато са срещнали някакви затруднения във връзка с пазаруването”, коментира Маргаритов. Според него обаче на фона на активното присъствие на хората на пазара и извършването на сделки на обща стойност от порядъка на стотици милиони левове в тези дни, наличието на около 500 сигнала не говори за това, че пазарът ни е пълен с нарушения. Председателят на КЗП отбеляза, че част от потребителите са използвали почивните дни, за да отнесат своите проблеми към институцията, но специално по Коледните празници не са били чак толкова активни, тъй като най-вероятно са предпочели да отделят време за по-приятни емоции. „Има сигнали, които пряко касаят пазаруването в празничните дни – несъществуващи намаления, на касата се отбелязва по-висока цена от тази на етикета. Но има и оплаквания, които касаят ситуации, които са се случили доста по-назад във времето”, добави Маргаритов. По думите му хората са се възползвали от почивните дни, за да могат по-спокойно да изложат фактическата обстановка и да формулират своите искания. „Тук говорим най-вече за случаите на рекламация на дефектни стоки, които не са били уважени от търговците или не са получили адекватна реакция”, уточни той. Димитър Маргаритов обясни, че при кампаниите за намаления е некоректно търговецът да обяви отстъпка „до -50%” например, когато то се отнася само за единични бройки в обекта. „Произнасяли сме се за такъв тип нелоялни търговски практики и санкционираме извършителите им с възможно най-високите глоби, които нашата институция може да налага – до 30 000 лв. при първоначално нарушение, а при повторение в рамките на една година – до 50 000 лв. При забавени доставки на покупки от електронни магазини потребителят следва да отнесе претенцията си към търговеца, дори вината да е на куриера, разясни още председателят на КЗП в студиото на Нова телевизия. „Този търговец е поел ангажимента за доставка на стоката в определен срок. Нека напомним, че той не може да бъде по-дълъг от 30 дни, но може по желание на търговеца да бъда намален, само че тогава той е длъжен да спази този ангажимент”, добави той и посочи, че когато това не се случи, е налице нарушение.", "date": "2019.01.02", "title": "470 оплаквания от потребители по празниците"}
{"url": "https://www.standartnews.com/biznes/nov-srok-za-oferti-za-kontsesiyata-na-letishche-sofiya-381665.html", "text": "Срокът за подаване на оферти за концесия за летище София се удължава за трети път след промени в документите за концесионния договор, сочат данни на транспортното министерство, цитирани от Ройтерс. Заявленията ще бъдат отворени на 5-ти февруари сутринта. Министерството на транспорта вече отложи във времето първоначалния график за отваряне на офертите на 22-ри октомври 2018-а година поради многобройни запитвания относно процедурата и с оглед на това вече извърши някои технически промени, заяви за Ройтерс говорителка на министерството, но без да предостави допълнителни подробности. Българското правителство рестартира търга през миналия юли, надявайки се да получи около 550 милиона евро от 35-годишна концесия на летище София, от които 280 милиона евро трябва да бъдат платени предварително. Очаква се основното летище на България, което понастоящем се управлява от държавата, да генерира приходи от 3,46 милиарда евро за целия концесионен период и приходи до 3,9 милиарда евро, ако срокът на концесията бъде удължен до максимум 46 години и седем месеца. Преди време най-големият британски летищен оператор \"Манчестър Еърпорт Груп\" (MAG) потвърди своето участие в процедурата. Компанията управлява три от основните летища във Великобритания, които обслужват 60 милиона пътници годишно. От оператора заявиха, че възнамеряват да инвестират 600 милиона евро в технологии, инфраструктура и подобряване на съоръженията на летище София. В последствие и говорител на индийската групировка GMR заяви, че групата ще обмисли да участва в наддаването въз основа на окончателните търгови условия за летище София, напомня Ройтерс. Германският въздухоплавателен оператор Fraport също обяви, че е заинтересован, докато испанката компания Aena заяви, че проучва възможността за съвместна оферта с австралийската група First State. Възможен интерес за участие в концесионния търг за летище София показва и френският Aeroports de Paris, който държи 46% от турската компания TAV Airports, както и швейцарската Flughaven Zuerich.", "date": "2019.01.02", "title": "Нов срок за оферти за концесията на летище София"}
{"url": "https://www.standartnews.com/biznes/api-380-khilyadi-vinetki-prodadeni-za-edin-den-381652.html", "text": "Възможно е да възникнат грешки при електронната система за закупуване винетки, защото тя все още е нова, оплака се председателят на Управителния съвет на Агенция „Пътна инфраструктура“ инж. Светослав Глосов в интервю за бТВ. „Възможно е да се появяват технически грешки, но това не означава, че системата се е сринала. Само вчера са продадени над 380 хил. винетки, тоест на всяка 20-та секунда в държавата е продавана винетка\", допълни той. Глосов обясни, че потребителите срещат трудности при боравенето със системата, но не би трябвало да има проблем при купуването им, независимо дали се взимат през терминал, уебсайт или мобилно приложение. „1,5 млн. лв. са приходите от продажба на винетки от 17 декември до вчера. Тези, които са си купили винетка няма да бъдат прихващани като нарушители от ТОЛ-полицията. Тези автомобили започват да бъдат разполагани по Републиканската пътна мрежа, вчера броят им беше малък, бяха базирани около София, искаме хората да свикват с тях и да ги разпознават. Към този момент няма глобени”, заяви Глосов. Той обясни, че глоби няма да бъдат налагани на шофьорите, чиито винетки важат и през 2019 г., но не са конвертирани в електронни. При залавяне на нарушител, ТОЛ-полицията няма да събира глобата в брой, тя ще може да бъде платена само чрез ПОС-терминал или по банков път – в срок от две седмици. Инж. Глосов посочи, че ще бъде съставена нова карта, която да показва за кои пътища ще бъде необходима такса. Инж. Светослав Глосов коментира и ограничението от 90 км/ч по АМ „Тракия” в отсечката от Стара Загора до Чирпан. По думите му по пътя има неравности и затова се налага рестрикцията. „Всички нови пътища се проектират със зони за отдих, те отговарят на всички европейски изисквания. АМ „Струма” ще бъде завършена през 2023 г., 2021 г. трябва да бъде завършен Лот 3-1 – до Симитли, предстои да се завърши тунелът при Железница”, каза Глосов и допълни, че АМ „Хемус” ще бъде завършена през 2024 г.", "date": "2019.01.02", "title": "АПИ: 380 хиляди винетки продадени за един ден"}
{"url": "https://www.standartnews.com/biznes/dvoyno-poveche-investitsii-v-sravnenie-s-2017-g-381667.html", "text": "“Нашите прогнози са доста смели, на база това, което постигнахме през 2018-а. Само да припомня, през 2018-а Българска агенция за инвестиции сертифицира 28 проекта, като тези проекти са на обща стойност приблизително 840 млн. лева с потенциал да разкрият нови над 2500 работни места, което само по себе си е сериозен резултат“, коментира пред БНР Стамен Янев, изпълнителен директор на Агенцията за инвестициите. “Имаме двойно повече инвестиции, сравнено с 2017-а“, каза той в интервю за предаването “12+3“. \"Сама по себе си политиката, свързана с инвестициите, придоби една по-голяма общественост\". Оценявайки този момент, министър Караниколов всъщност подкрепи сериозно Българската агенция за инвестиции, за да могат да се случат доста ключови за 2018-а проекти. В утрешния ден той ще обяви един такъв ключов инвестиционен проект за Северозападна България. Като цяло имахме успешна 2018 година, която даде насока за развитие на силно дисбалансираните региони, затова казах, че ключови проекти се случиха в Северозападна България. Аз не съм на това мнение, че инвеститорите са предпочели Сърбия пред България, отговори той на въпроса – защо инвеститорите са предпочели Сърбия, и допълни – “все пак за всички тези проекти, които споменах, ние бяхме определени като страната, предпочитана пред Сърбия“, каза той. “Инвеститори се насочват и към логистика и транспорт. Също така към хранително-вкусовата промишленост. Разбира се, не трябва да отделяме и сектори като туризъм – всички тези сектори, които допринасят за развитието на брутния вътрешен продукт“, коментира той насоката на интереса на инвеститорите. Защо се разминават данните с БНБ: “Защото до един момент БНБ отчиташе всеки едни трансфер на пари от чужбина към България и от България към чужбина - това вече се промени към края на миналата година и затова БНБ коригира данните си в положителна насока“, обясни той. \"В голяма степен ние сме част от тази система - да се борим срещу корупцията\", каза той по темата за реакцията на инвеститорите спрямо местната корупция.", "date": "2019.01.02", "title": "Двойно повече инвестиции в сравнение с 2017 г."}
{"url": "https://www.standartnews.com/biznes/podavat-dokumenti-za-subsidii-za-plodove-i-zelenchutsi-381666.html", "text": "От днес до 31 януари земеделските производители, кандидатствали за Кампания-2018 по схемите за обвързано подпомагане за плодове и зеленчуци и за зеленчуци - оранжерийно производство, трябва да подадат декларация по образец и да предоставят документи, които доказват минимални добиви и реализация на произведената продукция. Това напомня Държавният фонд \"Земеделие\" (ДФЗ). Утвърденият образец на електронен опис на документите, доказващи реализацията на произведената продукция, е достъпен за изтегляне и попълване на сайта на фонда. Там е публикувана и инструкцията за попълване. Файлът съдържа възможност за създаване на опис до 100 реда. При необходимост земеделските стопани могат да поискат по-голям файл от областните структури на фонда, защото при попълването не може да се се променя форматът на таблицата. Попълненият опис по образец се подава до 31 януари 2019 г. на електронен и на хартиен носител, придружен от копия на описаните документи. Те се депозират в областните дирекции на ДФЗ по постоянен адрес на кандидата - физическо лице, и адрес на управление на кандидата - юридическо лице или едноличен търговец. Нямат право на подпомагане кандидатите, които не са предоставили декларация и опис по образец, утвърден от изпълнителния директор на ДФЗ за произведената продукция през годината на кандидатстване, както и документи, които доказват нейната реализация в периода по чл. 32 на Наредба 3 от 17 февруари 2015 г., се посочва в съобщението.", "date": "2019.01.02", "title": "Подават документи за субсидии за плодове и зеленчуци"}
{"url": "https://www.standartnews.com/biznes/kzk-pak-stopira-vzmozhna-sdelka-na-chez-i-inerkom-381670.html", "text": "Комисията за защита на конкуренцията за пореден път спира хода на евентуалната сделка между \"Инерком\" и ЧЕЗ за придобиването на българските активи на чешкото дружество. Това става ясно от определение на антимонополната комисия, публикувано на сайта ѝ. Комисията е взела решение, че окончателното ѝ становище зависи от делото във Върховния административен съд. Неговото разглеждане е насрочено за месец май. През декември от ЧЕЗ-Прага взеха решение да започнат преговори и с втория класиран кандидат за продажбата на българските си активи. Това е \"Индия Пауър\", откъдето още през декември потвърдиха пред \"Хоризонт\", че имат интерес към сделката. Сегашното определение комисията мотивира с това, че нейното решение и по това производство зависи пряко от окончателното произнасяне на ВАС. То трябва да изясни дали е законосъобразно решението на комисията от юли 2018 г., с което сделката бе забранена. Заседанието на съда по казуса е насрочено за май, при положение че на 30 ноември вече изтече срокът на Върбакова по предварителния й договор с ЧЕЗ за окончателно подписване на сделката. \"Не на последно място наличието на висящ съдебен спор и с цел избягване на противоречието между съдебни и административни актове определя невъзможността на комисията да се произнесе в рамките на своята компетентност по нотифицираната сделка за придобиването на пряк едноличен контрол от \"Инерком България\" ЕАД върху предприятията от групата на ЧЕЗ а.с. в България\", се казва в определението на комисията.", "date": "2019.01.02", "title": "КЗК пак стопира възможна сделка на ЧЕЗ и Инерком"}
{"url": "https://www.standartnews.com/biznes/nelegalni-rabotnitsi-3-godini-bez-obshchestveni-porchki-381671.html", "text": "Без право да участват в обществени поръчки в срок от три години остават работодатели, които са допуснали полагане на труд от работници и служители без сключен с тях и регистриран в НАП писмен трудов договор, дори ако са заплатили наложената санкция. Това съобщават от пресцентъра на Главната инспекция по труда (ГИТ). Срокът започва да тече от датата на влизане в сила на наказателното постановление, дори ако са платили наложената за нарушението санкция. Според Закона за обществените поръчки (ЗОП) този вид нарушения на Кодекса на труда, освен че са основание за задължително отстраняване от обществена поръчка, не подлежат на изчистване. Причината е, че не е възможно да се отстранят със задна дата вредните последици за наетите вследствие на загубата на трудовите и осигурителните права за периода, през който те са полагали труд без трудов договор. В този смисъл ГИТ не може да издаде удостоверение за липса на нарушение срещу доказателства за платена санкция, за каквото настояват работодатели. Не подлежат на отстраняване и нарушенията, свързани с наемане на непълнолетни без разрешение от Инспекцията по труда, както и на незаконно пребиваващи на територия на България чужденци, се допълва в съобщението. Възможността за доказване на надеждност чрез отстраняване на нарушението е предвидена само за нарушения, свързани със заплащането на труда, тъй като след изплащане на забавените възнаграждения се счита, че вредните последици от него са отстранени. Нарушенията на Кодекса на труда, основание за задължително отстраняване от обществена поръчка, са регламентирани в чл. 54, ал. 1, т. 6 от Закона за обществените поръчки. Всеки работодател може да заяви и да получи необходимите му удостоверения за удостоверяване на обстоятелства по ЗОП и други нормативни актове по електронен път с електронен подпис веднага, независимо от работното време на администрацията чрез внедрена от ГИТ система. Системата генерира уникален код за достъп, който се отпечатва върху удостоверението и гарантира неговата автентичност вместо мокър печат и подпис. Чрез кода всеки възложител на обществена поръчка може да провери дали предоставеното от изпълнителя удостоверение е достоверно. Възложителите нямат основание да не приемат удостоверения, издадени по електронен път, т.е. през системата, която е разработена съгласно правилата за предоставяне на административни услуги по електронен път.", "date": "2019.01.02", "title": "Нелегални работници = 3 години без обществени поръчки"}
{"url": "https://www.standartnews.com/svyat/shestima-zaginakha-pri-zhp-intsident-v-daniya-381663.html", "text": "Шестима души загинаха при железопътна злополука на мост в Дания днес, предаде Ройтерс, като се позова на компанията оператор Де Ес Бе (DSB). Бушуващата в страната силна буря затруднява достъпа на спасителните екипи до пътническия влак, спрял на моста, който свързва двата най-големи датски острова - Зеландия и Фюн. Пътуващият към столицата Копенхаген влак е бил ударен от предмети от товарен влак. Мостът е затворен както за влакове, така и за автомобили, съобщи датската полиция.", "date": "2019.01.02", "title": "Шестима загинаха при жп инцидент в Дания"}
{"url": "https://www.standartnews.com/biznes/ochakvat-rst-na-inflatsiyata-u-nas-tazi-godina-381651.html", "text": "Какво да очакваме през 2019 г. във финансов план и ще повишим ли доходите си - с коментар по темата в сутрешния блок на БНТ гостуваха Иван Нейков – бивш социален министър, а сега шеф на Балканския институт по труда и социалната политика, и икономистът проф. Христина Вучева. Ако искаме по-високи доходи, това означава, че трябва да търсим сериозни инвестиции. Има обаче сериозни аргументи, че икономическият ръст започва да се стабилизира, обясни Иван Нейков. Той подчерта, че една от най-важните промени за гражданите е тази при социалните пенсии в размер на 25% от минималната работна заплата. Те престават да бъдат вид пенсия, и стават допълнително социално плащане. Затова много хора ще трябва да подадат заявление, тъй като тези помощи вече няма да се плащат от НОИ. Според експерта, през 2019 г. инфлацията у нас ще нараства. „През 2019 г. ще видим по-висок ръст на инфлацията отколкото предишни години. Това ще изяде до голяма степен розовия цвят в посланията на управляващите“, каза Нейков. По думите на проф. Христина Вучева, очакванията са по-сериозни промени в доходите да има от 1 юли, когато ще се променят пенсиите и някои плащания: „Това, което засяга по-голям кръг хора, е обещанието да се увеличат с 10% заплатите на работещите в администрацията и с 20% да нараснат заплатите на работещите в образованието.“", "date": "2019.01.02", "title": "Очакват ръст на инфлацията у нас тази година"}
