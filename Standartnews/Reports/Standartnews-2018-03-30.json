{"url": "http://standartnews.com/svyat/kontraudarat_rusiya_goni_60_us_diplomati_i_zakriva_konsulstvo-369933.html", "text": "Русия гони 60 американски дипломати и закрива генералното консулство на САЩ в Санкт Петербург, в отговор на решението на Вашингтон да изгони 60 руски дипломати и да закрие руското консулството в Сиатъл, заяви днес руският външен министър Сергей Лавров, цитиран от ТАСС и Асошиейтед прес. Лавров добави, че същите реципрочни мерки ще бъдат взети спрямо всички останали страни, изгонили руски дипломати във връзка с отравянето на бившия руски шпионин Сергей Скрипал и дъщеря му Юлия във Великобритания. Руското външно министерство уточни, че Москва е обявила за персона нон грата 58 служители на посолството на САЩ в Москва и двама на генералното консулство в Екатеринбург за \"дейност, несъвместима с дипломатическия им статус\". Американските представители трябва напълно да освободят сградата на консулството в Санкт Петербург не по-късно от 31 март. Обявените за персона нон грата дипломати трябва да напуснат Русия до 5 април.", "date": "2018.03.29", "title": "КОНТРАУДАРЪТ: Русия гони 60 US дипломати и закрива консулство"}
{"url": "http://standartnews.com/sport/atleti_ot_17_darzhavi_za_maratona_v_stara_zagora-369914.html", "text": "Участници от 17 държави ще стартират в Маратон Стара Загора тази неделя. Навръх Цветница събитието се очертава да даде фактическото начало на пролетта с първия слънчев уикенд след закъснялата зима. Сред участниците има записани цели семейства. Линда и Бо Дудек и техните синове Николас и Александър пристигат от Дания. Бо ще бяга класическия маратон, а съпругата и децата 10.5 км. За втора поредна година едно българско семейство застава комплект на старт. Мария и Добри Стефанови ще бягат 21 км, а синовете им Ангел и Добри ще стартират на 10 км. Сред участниците има представители на Великобритани, Германия, Естония, Македония, Полша, Румъния, Русия, Украйна, Кения, Унгария, Мароко, Молдова, Латвия и др. Вече започнаха да пристигат и чуждестранните атлети, сред тях има класни маратонци. Много силна е и групата на чужденците в полумаратона. Специалистите очакват по улиците на Стара Загора да бъде регистрирано едно от най-силните постижения в Европа за тази година. В последния момент участие на 21 км потвърдиха и още двама елитни атлети: при жените ще бяга Косгей Чепчирчир с личен резултат 1.10 ч., а при мъжете се добави името на Хилари Кипчумба с впечатляващите лични рекорди 1.02 ч. на полумаратон и 2.08 ч. на маратон от Таурус миналата година. Наред с тях, кениецът Бернард Батека пристига с лично постижение 1.02:21 ч., регистрирано в Люксембург. Неговият сънародник Марк Кипчумба Ротич е с 1.06 ч., а молдовецът Роман Продиус е записан с „гросмайсторското\" 1.03 ч. При жените впечатлява името на Хелен Кимутай, който има личен рекорд 1.10 ч. 21-километровата дистанция ще определи държавните шампиони и интересът към Националното първенство е голям. Досега броят на записаните надхвърля 200, близо 100 от тях ще спорят за националните титли. От българските участници впечатляват имената на миналогодишния шампион на 21 км Иван Попов от Берое, на многократната победителка в подобни бягания Милка Михайлова, на най-бързата в държавния шампионат и трета в общото класиране при жените от 2017 г. Маринела Нинева, на Радосвета Симеонова и др. Тази неделя Стара Загора отново ще даде старт на поредната, трета верига от маратони в България. Трите големи събития отново са обединени под мотото „Бягането като начин на живот\". Важно е да се знае, че маршрутът е леко променен във връзка с реконструкция и модернизация на пешеходната зона в центъра на града. Традиционно старт/финалната зона беше пред Община Стара Загора, а тази година по изключение ще бъде на бул.\"Цар Симеон Велики\" 126 (пресечката с ул.Кольо Ганчев\") в началото на парк \"Александър Стамболийски\" (Алана). Там ще бъде изградена и специална сцена за награждаването на призьорите и за забавната част, съпътстваща състезанията. В източна посока трасето минава по същия маршрут покрай емблематичните за града липови дървета и по изпълнените с цветя и зеленина улици. Стартът е точно в 10.00 ч. Участниците могат да избират между три дистанции – класическата от 42.195 км, полумаратон 21 км и 10.5 км, което дава възможност повече любители на бяганията да се включат в надпреварата. Технически информационен център за раздаване на стартови номера ще бъде изграден до старт/финала. Той ще работи на 30 март от 15 до 19 ч., на 31 март от 10 до 19 ч. и в деня на маратона 1 април от 7.30 до 9.30 ч. Организатори са Община Стара Загора, Министерство на младежта и спорта, Български олимпийски комитет, Асоциация „Спорт в свободното време\", Спортен клуб лека атлетика Берое, Спортен клуб Ракета и БФЛА. Всеки участник ще получи рекламна тениска, а успешно завършилите дистанциите 42км, 21км и 10.5км ще бъдат отличени и с медал за участие като спомен от събитието. Предвидени са парични премии и за ветераните. Тази година организаторите предвиждат провеждане и на масов старт - обиколка на парк \"Александър Стамболийски\", в който могат да се включат всички без ограничение на възрастта. На участниците чрез томбола ще бъдат раздадени много предметни награди. Досегашните победители в Маратон Стара Загора: 2016 г. Мъже: Лахсен Мокраджи (Мар) 2.26:03 ч. Жени: Николина Шустич (Хър) 2.54:53 ч. 2017 г. Мъже: Абделади Тиар(Мар) 2.19:47 ч. Жени: Белайнеш Югезу(Ет) 2.42:00 ч.", "date": "2018.03.29", "title": "Атлети от 17 държави за маратона в Стара Загора"}
{"url": "http://standartnews.com/mneniya/gerb_s_pochti_3_prednina_pred_bsp-369920.html", "text": "ГЕРБ търпи лека електорална ерозия в резултат от скандалите около ЧЕЗ и вътрешно-коалиционните сътресения. Любопитно е, че вътрешнопартийните удари между „патриотите\" рикошират в големия коалиционен партньор и нанасят допълнителни щети върху неговия имидж. Въпреки този развой, ГЕРБ запазва мястото си на първа политическа сила с подкрепа от 23.1% от всички избиратели. Това показва проучване на агенция „Алфа Рисърч\" за електоралните нагласи през месец март. Външно-политическата активност на лидера на партията Бойко Борисов води до ръст от 3 на сто в неговия личен рейтинг – до 36%. През периода нарастват обаче и негативните мнения за управлението, което би представлявало риск най-вече в ситуация на мажоритарен избор, ако срещу кандидатите на управляваща партия се изправят силни опоненти. Като основна опозиционна сила, БСП отбеляза поредица от свои победи през изминалия период. Възползва се от текущите скандали, от разпалените от дебатите по Истанбулската конвенция обществени страхове, от националистическа реторика около посредническата роля на България в диалога между ЕС и Турция. В резултат, с подкрепа от 20.5% левицата скъсява дистанцията с ГЕРБ, но не заради електорален ръст, а заради спада на основния политически опонент. Лидерът на партията, К.Нинова (доверие 26.4%) също не успява да повиши личния си рейтинг. Като по-сериозен проблем пред партията се очертава обаче стратегическото разминаване между антиевропейската й реторика и първия тест за нейното електорално влияние – Европейските избори догодина. Ерозирайки успешно образа на Европа сред част от своите избиратели, тя намалява мобилизацията в ляво, в следствие на което изостава по-значително от ГЕРБ, отколкото при национален вот. Така, рискът пред нея е да попадне в своего рода капан на собствените си ПР победи. Въпреки скандалите помежду им, Обединените патриоти успяват да се задържат на 5.2% електорална подкрепа. Кр. Каракачанов е с най-висок личен рейтинг (29.8%), следван от В.Симеонов – 11.4% и В.Сидеров – 6.4%. Отрицателните оценки и към тримата лидери нарастват, но позитивните не намаляват. В случая, националистите се възползват от т.нар. ефект на негативната мобилизация – увеличаването на обществената нетърпимост към техни публични изяви, води до консолидация на феновете им. При ДПС, както и при Воля, съществени промени не се наблюдават. Движението със сигурност би имало парламентарно представителство (5.1%), докато\"воля-та\" няма да е достатъчна да вкара отново партията на В. Марешки в парламента (2.0%). Твърде ниска, вероятно дори наказателно ниска, остава подкрепата за фрагментираната извънпарламентарна десница. Всяка една от партиите събира между 0.6% 1.8%. От лидерите им с относително най-висока подкрепа се ползва Христо Иванов (9%). Заради категоричните проевропейски нагласи на избирателите им, Европейските избори са благоприятна възможност за пробив за тези партии. Въпросът е дали във формата и с лицата, с които ще се явят, те ще дадат шанс за представителство на своите потенциални избиратели. Българските граждани продължават да проявяват висока критичност към дейността на мнозинството от институциите в страната. Изключение от тази тенденция прави президентът Р. Радев, който се ползва с доверието на 59% от пълнолетните жители на страната. Въпреки положителния тренд обаче, част от действията му също се посрещат критично. Ползвайки се със значително по-висок кредит на доверие от лидера на БСП, той получава повече позитивни оценки като вътрешен коректив на управляващите, отколкото опозицията, но не получава такива по отношение на външно-политическите им действия. Едва следващите месеци ще покажат как ще се развие динамиката в тези отношения. Одобрението за Народното събрание (12%) и председателя му Цв. Караянчева (21%) бележи леко подобрение през първите три месеца от годината. Въпреки това парламентът продължава да търпи сериозна криза на обществено доверие. Аналогична е ситуацията с отношението към правораздавателните и правоохранителни институции, чиято дейност е съпътствана от трайна критика: съд (9% положителни оценки срещу 56% отрицателни), главен прокурор (10% положителни оценки срещу 43% отрицателни). Поредицата от случаи на битови престъпления през последните месеци се отразява в отчетлив спад на одобрението за работата на полицията (от 27% на 20%) и силен ръст в неодобрението (от 30% до 41%). Най-голямото изпитание за Кабинета Борисов 3, сделката за ЧЕЗ, оказва и най-пряк негативен ефект върху неговия имидж. 57% са на мнение, че правителството е замесено по някакъв начин в продажбата на най-голямото електроразпределително дружество в България на пазарджишката фирма Инерком, а един от уважаваните експерти-министри в кабинета, Теменужка Петкова, губи 10 пункта от своя личен рейтинг. Същевременно, 42% са на мнение, че в политически план този скандал се използва от опонентите на правителството, за да го свалят от власт. Така, макар симпатизантите на ГЕРБ също да са критични към сделката, по отношение на правителството те заемат защитна позиция. В резултат, кабинетът запазва доверие от 21%, колкото имаше и през декември. С 4% обаче се увеличават неговите критици (до 43%), като негативните настроения нарастват главно сред столичани и жителите на селата. Европредседателството и външно-политическата активност на кабинета, от своя страна, са основният ресурс за една по-широка обществена подкрепа по ключови теми, надхвърляща електоралната база на коалиционните партньори. 37% определят българското председателство на Съвета на ЕС като успешно до този момент, срещу едва 13% - като неуспешно. 50% одобряват приоритета на страната ни за европейска интеграция на страните от Западните Балкани. В този контекст премиерът Борисов повишава рейтинга си с 3% спрямо декември. Министрите, пряко ангажиран с европейската политика, са сред най-одобряваните в кабинета - Т.Дончев, който повишава рейтинга си с нови 5 на сто, Л.Павлова, Е.Захариева. Сред външно-политическите фактори, оказали неочаквано силно влияние върху общественото мнение, трябва да се отбележи преди всичко отзвукът от политическите изказвания на руския патриарх Кирил. 67% оценяват неговите думи, че българите не са проявили признателност към Русия като неприемливи и унизителни, 25% ги приемат за приемливи и справедливи. Извън конкретните думи обаче, за първи път се наблюдава по-сериозно проблематизиране от широки обществени слоеве на поведението, което Русия изисква към себе си. След тазгодишния 3-ти март, 43% са на мнение, че Русия настоява не за просто признателност, каквато мнозинството от хората наистина проявяват, но и страната ни да следва нейния път на развитие. Което, също според мнозинството от българите, не съответства на техния избор. В резултат от тези промени, за първи път след Украинската криза и анексирането на Крим, е налице сериозен спад в традиционно позитивното отношение към Русия от 66% на 56%. Дали и в каква посока ще повлияе изострянето на напрежението между Европа и САЩ от една страна, и Русия, от друга, заради отравянето на Скрипал, ще проличи в следващите месеци. Охладняването към Русия, обаче, успоредно с европейската активност на правителството, води до нов ръст на обичайно високата подкрепа за ЕС (от 50% до 58%), но също така и до известен ръст в одобрението на Северноатлантическия алианс (от 38% до 44%). Въпреки наситения с противоречия между институциите период и разминаващите се с правителството позиции по редица проблеми, президентът Р. Радев остава незасегнат от горещите текущи скандали. С 59% одобрение и 10% неодобрение той постига най-висок рейтинг от началото на своя мандат. Eдин от най-интересните резултати от проучването е как тази плеяда от различни и дори разнопосочни събития влияе на електоралната партийна подкрепа. След скандалите около ЧЕЗ, кампанията срещу приемането на Истанбулската конвенция, атаките срещу посредническата роля на България на европейската сцена, БСП отбелязва свои символни победи и скъсява дистанцията с ГЕРБ до 2.5%. Антиевропейската като цяло реторика на БСП обаче я поставя в своеобразен капан по отношение на първите избори, на които ще бъде тествано нейното влияние – Европейските през 2019г. Успявайки да ерозира образа на Европа сред своите избиратели, тя ги демотивира от участие в тях до степен, че при проективен въпрос за вот на Евроизборите, дистанцията между нея и ГЕРБ нараства на 7%. А това позволява да се изведе и един по-общ стратегически проблем пред партиите – дали битките за общественото мнение, които водят, могат да ги доведат до реални електорални победи.", "date": "2018.03.29", "title": "ГЕРБ с почти 3% преднина пред БСП"}
{"url": "http://standartnews.com/svyat/skripal_i_dashterya_mu_sa_otroveni_v_doma_im_vav_velikobritaniya_tvardi_skotland_yard-369902.html", "text": "Специалистите са констатирали, че най-висока концентрация на нервнопаралитичното вещество до момента се регистрира на входната врата на дома на двамата в Солсбъри, в Югозападна Англия, се казва в съобщение на Скотланд Ярд - криминалния отдел на полицията. \"Затова смятаме, че баща и дъщеря Скрипал са имали първо съприкосновение с отровата именно там\",писа в Туитър шефът на контратерористичния отдел на лондонското полицейско управление Дийн Хейдън. \"Следи от отровното вещество са намерени на други места, които разследващите обработваха през последните седмици, но в много по-малки концентрации от намерените в дома им\", заяви още Дийн Хейдън. Следи от веществото са били открити и на други места, изследвани от експертите през последния месец, но концентрацията там е била по-малка. Затова домът на двамата остава главен обект за работа на детективите, разследващи случая. Разследващите са блокирали достъпа до пейката, на която са намерени двете жертви на отравянето, както и една кръчма, ресторант и гроба на жената на Сергей Скрипал, които те са посетили преди симптомите на отравянето да се изявят. Скрипал и дъщеря му бяха открити в безпомощно състояние на улицата в Солсбъри на 4 март и оттогава са в реанимация, където британските лекари се борят за живота им. Сергей Скрипал и дъщеря са в кома. Великобритания обвини Русия, че е отговорна за отравянето на Скрипал и дъщеря му Юлия, което Москва отрича. След като Лондон експулсира 23 руски дипломати, повече от 25 други страни обявиха подобни мерки, в знак на солидарност с Великобритания. Москва изрази негодуванието си от това и обеща да отговори с реципрочни действия. САЩ също решиха да експулсират 60 руски дипломати.", "date": "2018.03.29", "title": "Скрипал и дъщеря му са отровени в дома им във Великобритания, твърди Скотланд Ярд"}
{"url": "http://standartnews.com/svyat/rusiya_ni_pita_imame_li_dokazatelstva_za_otravyaneto_na_skripal-369918.html", "text": "Не Русия, а българските власти трябва да коментират прибирането на посланик Бойко Коцев за консултации и на какво основание го правят. Това коментира говорителят на руското външно министерство Мария Захарова на въпрос на кореспондента на БНР. Може би България има данни или някакви доказателства по случая \"Скрипал\", ако е така, дайте ги, каза още Захарова. Пресаташето изрази категоричната позиция на страната, че няма нищо общо с отравянето на британския шпионин Сергей Скрипал, а Лондон както и преди не предоставя каквата и да е официална информация за инцидента, предава РИА Новости. „Лондон и досега не представи никакви доказателство и не публикува никаква конкретна картина на случилото се. Ако имате някакви сведения, предоставете\", призова Мария Захарова. „Още веднъж искам да подчертая: русия няма никакво отношение към този инцидент, а също така няма никаква информация от Лондон\", допълни тя. Работещият за британските специални служби бивш полковник от руското ГРУ Сергей Скрипал и неговата дъщеря бяха отровени на 4 март в британския град Солсбъри. Лондон твърди, че за отравянето на Скрипал с веществото А234 роля има Русия, докато Москва отрича това категорично.", "date": "2018.03.29", "title": "Русия ни пита имаме ли доказателства за отравянето на Скрипал"}
{"url": "http://standartnews.com/svyat/skripal_i_dashterya_mu_ozdravyavali-369928.html", "text": "Състоянието на Юлия Скрипал, която бе отровена на 4 март в Солсбъри заедно с баща й, бившия руски шпионин Сергей Скрипал, бързо се подобрява, съобщи болницата, където двамата са на лечение. \"Състоянието на Юлия Скрипал бързо се подобрява. Тя вече не е в критично състояние, сега то е стабилно\", цитира Франс прес болницата в югозападния британски град Солсбъри. Критично, но стабилно е състоянието на Сергей Скрипал, предаде Ройтерс.", "date": "2018.03.29", "title": "Скрипал и дъщеря му оздравявали"}
{"url": "http://standartnews.com/svyat/britanskiyat_poslanik_u_nas_nyamame_kolebaniya_che_rusiya_stoi_zad_otravyaneto_na_skripal-369895.html", "text": "„Нямаме колебания, че Русия е отговорна за употребата на нервно бойно отровно паралитично вещество за отравянето на Сергей Скрипал и дъщеря му\". Това заяви в ефира на Нова тв посланикът на Великобритания у нас Нейно превъзходителство Ема Хопкинс. Тя подчерта, че Лондон има сериозни съдебно-медицински доказателства за това твърдение. „Веществото е дадено за независим анализ от Организацията за забрана на химическите оръжия. То се изследва и в независими лаборатории по цял свят. Резултати от тях очакваме съвсем скоро\", заяви още посланикът. Тя подчерта, че страната й има доказателства и за това, че в последните 10 години Москва „развива своята способност да използва нервно-паралитични вещества за убийства по цял свят\". „Този инцидент е само един елемент от поредица действия от страна на Русия и е време да кажем: „Стига толкова\". Години наред се повтаря модел на поведение, при което Москва погазва международния правов ред – с анексирането на Крим, подкрепата за режима на Асад в Сирия, опита за преврат в Черна гора, намесата в избори по цял свят, кибератаки, дезинформация\", коментира Хопкинс. Тя заяви, че властите в родината й не са учудени от факта, че Русия отрича участие в покушението над Скрипал. „Русия не отговори на нашата молба за сътрудничество по случая и отвърна със сарказъм. В същото време медиите в страната плетат мрежа от лъжи. Те твърдят абсурдни неща като това, че Скрипал бил пристрастен към „Новичок\" или че Тереза Мей го е разработила\", каза още посланикът. Тя благодари на България за заявената подкрепа и солидарност с Великобритания. И подчерта, че двете страни ще продължат да поддържат добри взаимоотношения и след излизането на Острова от Европейския съюз. „Всички, които застанаха зад нас, не го правят само от солидарност, а и в името на опазването на международната сигурност. Трябва заедно да възстановим равновесието. Трябва да минем през този период на пренастройване на международния ред\", заяви Хопкинс. Тя каза още, че отговорът на Великобритания в тази ситуация трябва да бъде „в съответствие с поведението на демократична страна, която спазва международните формати\".", "date": "2018.03.29", "title": "Британският посланик у нас: Нямаме колебания, че Русия стои зад отравянето на Скрипал"}
{"url": "http://standartnews.com/svyat/nyama_raneni_balgarski_voenni_pri_obstrel_s_raketi_v_afganistan-369901.html", "text": "Няма пострадали български военнослужещи при ракетен обстрел на базата на международните коалиционни сили на летище Кандахар в Афганистан, съобщиха от Министерството на отбраната. Базата на международните коалиционни сили на летище Кандахар беше подложена на ракетен обстрел вчера в 21.06 часа местно време (19.36 часа българско време). Няма пострадали български военнослужещи.", "date": "2018.03.29", "title": "Няма ранени български военни при обстрел с ракети в Афганистан"}
{"url": "http://standartnews.com/biznes/fermeri_i_revizoro_2_chasa_pri_borisov_obzor-369932.html", "text": "Бойко Борисов отдели за среща с фермерите повече време, отколкото за Ердоган. Вчера сутринта премиерът привика всички заинтересовани страни, които влязоха в остър спор заради проектозакона за административното регулиране на икономическите дейности, свързани с нефт и продукти от нефтен произход. На срещата са били представители на няколко земеделски асоциации, вносителят на проекта Емил Димитров-Ревизоро, министрите на земеделието и финансите Румен Порожанов и Владислав Горанов. \"Премиерът поиска за изслуша аргументите на всички и препоръча да работим за сближаване на позициите. Ако успеем да го постигнем, ще ни събере отново в понеделник\", съобщи за \"Стандарт\" председателят на Националната асоциация на зърнопроизводителите /НАЗ/ Костадин Костадинов. Фермерите са недоволни, че влизат в обсега на закона с ведомствените бензиностанции, от които зареждат тракторите и заради това трябва да плащат големи банкови гаранции, вменяват им се и още много абсурдни за бранша задължения. \"Всеки земеделски производител, който е потребител на горива, закупува своето гориво с платени акцизи. Фермерите отчитат това гориво по схемите за компенсиране на акциз и ползват своя ДДС. Така че нито един земеделски производител няма интерес да купува гориво, по-евтино с до 30 ст. на литър, защото няма да може да си възстанови легално ДДС и акциза, които надхвърлят 80-90 стотинки\", обясни по-късно Румен Порожанов. По думите му земеделският сектор е излязъл много отдавна от сивата икономика и затова са помогнали и европейските програми. Порожанов подчерта, че законът за регулация на търговията с нефтени продукти е изключително важен, но контрабандата трябва да се търси на входа, в данъчните складове, където се плащат акциза и ДДС. Той каза още, че на срещата с премиера всички са се обединили около предложението, че ако някой от фермерите бъде хванат с контрабанда, ще подлежи на изключително високи санкции, включително и отнемане на имуществото. Вчера следобед са продължили преговорите по закона. \"С посредничеството на земеделското министерство отново разговаряхме с Ревизоро, но не постигнахме точки на сближаване\", каза Костадин Костадинов. Вчера в 18,30 часа проектът е бил разпределен за разглеждане от земеделската комисия в парламента, която се събира днес в 9,30 часа на извънредно заседание. В сряда депутатите от икономическата комисия отхвърлиха спорния законопроект. По време на заседанието стана ясно, че нормативът е получил отрицателни становища от три министерства – финансовото, икономическото и земеделското. Зърнопроизводителите са категорични, че трябва да бъдат извадени от обсега на закона. \"Нашата дейност се регламентира от Наредба 18, проверяват ни НАП, митниците, фонд \"Земеделие\". Ние произвеждаме храната, която хората ще сложат на трапезата си за Великден. Затова настоявам Ревизоро да се извини публично на земеделския бранш, когото нарече мафия\", каза Костадинов. Той заяви, че стачната готовност на бранша не е отменена и ако не се постигне съгласие, на 3 април тракторите ще блокират бензиностанции.", "date": "2018.03.29", "title": "Фермери и Ревизоро 2 часа при Борисов /ОБЗОР/"}
{"url": "http://standartnews.com/biznes/rumen_porozhanov_za_problema_s_bedstvashtite_kone_shte_bade_uvolnen_oblasten_direktor_na_babh-369904.html", "text": "За проблема с бедстващите коне в Осоговската планина ще бъде уволнен директорът на областната дирекция на Българската агенция по храните (БАБХ) в Кюстендил. Това обяви в предаването „Тази сутрин\" министърът на земеделието Румен Порожанов. Той уточни, че проблемът е в самото регистриране на животновъдния обект, за което вероятно ще понесат отговорност и служителите, които са го проверили. Той припомни, че в момента може да се кандидатства за субсидия за отглеждането на пет породи коне – по 143 евро на животно, но заедно с това собствениците взимат с приоритет и пасища, за които получават по 50 лв. за декар. После обаче повечето собственици на коне ги пускат да се разхождат на свобода, а това от една страна застрашава живота им, от друга – създава проблеми по селата. Затова имало предложение да отпадне субсидирането за коне. По думите на Порожанов собственикът на бедстващите коне Петър Пищалов ще бъде санкциониран чрез плащанията. Той уточни, че не е в неговите компетенции да каже дали ще бъде санкциониран и за смъртта на животните. За ведомствените бензиностанции на земеделските производители той коментира, че те действително имат нужда от тях и в крайна сметка са крайни потребители, а не търговци. Контролът трябва да е на входа, ако има злоупотреби, те трябва да бъдат санкционирани, но земеделските производители няма как да зареждат на редовни бензиностанции – как ще влизат там, как ще зареждат през нощта, коментира министърът на земеделието. Той увери, че се подготвят документите за защита на българското кисело мляко, саламурено сирене, лютеницата и др. традиционни продукти. Асоциациите на производителите трябва да внесат документите при нас, за да ги внесем в Европейската комисия, обясни Порожанов. Земеделското министерство е изследвало още 60 хранителни продукта – съдържание на етикета и цени в Западна Европа и у нас, и отново има индикации за двоен стандарт, каза още министърът. Данните от последната проверка ще бъдат оповестени след Великден.", "date": "2018.03.29", "title": "Румен Порожанов: За проблема с бедстващите коне ще бъде уволнен областен директор на БАБХ"}
{"url": "http://standartnews.com/biznes/poharchili_sme_592_mln_evro_za_spiraneto_na_4te_reaktora_na_aets_kozloduy-369919.html", "text": "До момента сме похарчили 592 милиона евро за изваждането от експлоатация на първите четири блока на атомната ни централа, информира БГНЕС. Проектът изваждане от експлоатация на първите четири блока на АЕЦ „Козлодуй\" започва през 2003 г. и трябва да приключи през 2030 г. България спря първите четири блока преди изтичането на техния експлоатационен срок. До момента страната ни е похарчила за изваждането на блоковете общо 592 милиона евро. От тях 226 милиона евро са българско финансиране, останалите 336 милиона евро са европейско финансиране. 38% е националното финансиране, 62% е европейско финансиране. През 2018 г. българското финансиране ще падне малко, но българският дял ще се запази около 30%. Общата сума за изваждане от експлоатация още не е ясна. Първоначалната оценка бе 1 милиард и 106 милиона евро за четирите реактора за периода от 2003 до 2030 г. Предполага се, че ще се необходими 90 милиона евро допълнително в периода след 2027 г. До края на 2017 г. натрупаните средства във Фонд извеждане от експлоатация са 1,494 млрд лева, а във Фонд реактивни отпадъци – 111 милиона лева.", "date": "2018.03.29", "title": "Похарчили сме 592 млн. евро за спирането на 4-те реактора на АЕЦ \"Козлодуй\""}
{"url": "http://standartnews.com/biznes/lidl_slaga_zelen_pechat_na_hranite_ot_fermata-369927.html", "text": "Зелен печат \"От собствената ферма\" носят храните, които идват в магазините на Лидл директно от производителя. Такъв знак върху етикета на сирене, кашкавал или извара означава, че животновъдът е произвел продуктите с мляко от овцете, биволите или кравите, които сам отглежда, обясни главният изпълнителен директор на Лидл България Милена Драгийска. Вчера, в присъствието на министъра на земеделието Румен Порожанов, бе отбелязана 1 година откакто веригата развива кампанията \"Родна стряха\". Под тази марка вече се продават 87 продукти от 31 български доставчици. \"Поздравявам Лидл, че работят активно с българските производители и постигат много добри резултати. Лидл е добър посредник в промотирането на качествени бг продукти\", каза министър Порожанов. Въвеждането на продуктовата линия е продължение на дългосрочната политика на компанията за сътрудничество с българските доставчици, която започна още от стъпването на веригата на българския пазар през 2010 г. \"През февруари 2017 г. предлагахме 45 артикула, за 2018 целта ни е да достигнем 87. Доставчиците ни се увеличиха от 24 на 31. При млечните продукти ръстът е 50%. При месните има 20% ръст, като сред новите предложения са сланина, желирани деликатеси и кълбъсъ по стара рецепта, пазена от леля Мария от Плевенско. 58% ръст има и при сладкарските изделия, като при меда той е 339%\", каза още Драгийска. Партньорството с веригата дава възможност на български продукти да присъстват на трапезата на европейците в държавите, където веригата оперира. Продажбите на наши стоки през магазините на Лидл в ЕС са за над 15 млн. лева за 2017 г. На бг деликатеси са се насладили хората в 22 държави. Най-силният пазар е Германия, следвана от Великобритания. Сред примерите за успешен пробив в чужбина са впечатляващите резултати, постигнати при износа на хляб и вино -  165% ръст на продадени бутилки българско вино и почти двоен ръст в броя на пазарите, в които се изнася български хляб. \"Най-предпочитан е белият пшеничен и този със семена\", каза председателят на Браншовия съюз на хлебарите и сладкарите Мариана Кукушева. Тя посочи, че благодарение на партньорството с Лидл под марката \"Родна стряха\" са се върнали кифличките с мармалад от времето на баба, както и великденския козунак по стари рецепти. Шефът на Националната лозаро-винарска камара Радослав Радев пък заяви, че през магазините на Лидл в ЕС са изнесени 350 000 бутилки.", "date": "2018.03.29", "title": "Лидл слага зелен печат на храните от фермата"}
{"url": "http://standartnews.com/biznes/lidl_slaga_zelen_pechat_na_hranite_ot_fermata-369929.html", "text": "Зелен печат \"От собствената ферма\" носят храните, които идват в магазините на Лидл директно от производителя. Такъв знак върху етикета на сирене, кашкавал или извара означава, че животновъдът е произвел продуктите с мляко от овцете, биволите или кравите, които сам отглежда, обясни главният изпълнителен директор на Лидл България Милена Драгийска. Вчера, в присъствието на министъра на земеделието Румен Порожанов, бе отбелязана 1 година откакто веригата развива кампанията \"Родна стряха\". Под тази марка вече се продават 87 продукти от 31 български доставчици. \"Поздравявам Лидл, че работят активно с българските производители и постигат много добри резултати. Лидл е добър посредник в промотирането на качествени бг продукти\", каза министър Порожанов. Въвеждането на продуктовата линия е продължение на дългосрочната политика на компанията за сътрудничество с българските доставчици, която започна още от стъпването на веригата на българския пазар през 2010 г. \"През февруари 2017 г. предлагахме 45 артикула, за 2018 целта ни е да достигнем 87. Доставчиците ни се увеличиха от 24 на 31. При млечните продукти ръстът е 50%. При месните има 20% ръст, като сред новите предложения са сланина, желирани деликатеси и кълбъсъ по стара рецепта, пазена от леля Мария от Плевенско. 58% ръст има и при сладкарските изделия, като при меда той е 339%\", каза още Драгийска. Партньорството с веригата дава възможност на български продукти да присъстват на трапезата на европейците в държавите, където веригата оперира. Продажбите на наши стоки през магазините на Лидл в ЕС са за над 15 млн. лева за 2017 г. На бг деликатеси са се насладили хората в 22 държави. Най-силният пазар е Германия, следвана от Великобритания. Сред примерите за успешен пробив в чужбина са впечатляващите резултати, постигнати при износа на хляб и вино -  165% ръст на продадени бутилки българско вино и почти двоен ръст в броя на пазарите, в които се изнася български хляб. \"Най-предпочитан е белият пшеничен и този със семена\", каза председателят на Браншовия съюз на хлебарите и сладкарите Мариана Кукушева. Тя посочи, че благодарение на партньорството с Лидл под марката \"Родна стряха\" са се върнали кифличките с мармалад от времето на баба, както и великденския козунак по стари рецепти. Шефът на Националната лозаро-винарска камара Радослав Радев пък заяви, че през магазините на Лидл в ЕС са изнесени 350 000 бутилки.", "date": "2018.03.29", "title": "Лидл слага зелен печат на храните от фермата"}
{"url": "http://standartnews.com/biznes/zagorka_razdade_parvite_nagradi_dobroto_tuk-369930.html", "text": "„Загорка\" раздаде първите награди „Доброто тук\" на церемония в сряда вечерта. С тях бяха отличени хора, които пазят и предават българските традиции и дух, пречупвайки ги по свой начин, за да бъдат те актуални. Наградата „Добрият художник\" беше връчена на преподавателя по графичен и рекламен дизайн в Националната художествена академия Светлин Балездров. Той беше отличен за това, че е посветил живота си на откриване и развитие на млади български таланти и че популяризира кирилицата, като създава нови шрифтове и ги разпространява безплатно в интернет. С наградата „Добрият готвач\" беше отличена Божана Кацарова, победител в MasterChef. Изборът попадна върху нея заради решението й да остане в България и да придаде модерен почерк на традиционното българско меню. Планинският водач Начо Иванов получи наградата „Добрият алпинист\" -  поради факта, че е маркирал най-дългия в България планински маршрут Ком - Емине и го е преминал над 50 пъти. Както и за това, че предава своята любов към планината на хиляди българи. Наградата „Добрият дизайнер\" беше връчена на Гергана Станкова, която върна традиционната шевица в гардероба на съвременната българка, създавайки българския бранд „Шевица\". Триото „Outhentic\" получи приза „Добрите музиканти\" затова, че вдъхва нов живот на традиционния фолклор и го предава на съвременниците по света и у нас така, че да го заобичат истински. Стремежът и тенденцията на компанията да се обърне към българското е една от причините за новата визуална идентичност на „Загорка\" и акцентирането върху българските й корени. Любителите на кехлибарената напитка ще й се наслаждават в бутилка с нова форма и с лого на български език, наподобяващо един от първите графични знаци на бранда, но с нов, съвременен щрих. „Загорка\" изтъква българските пивоварни традиции, използвайки 100% малц родно производство.", "date": "2018.03.29", "title": "„Загорка\" раздаде първите награди „Доброто тук\""}
{"url": "http://standartnews.com/balgariya/obzor_zadochen_spor_za_agent_sabina-369924.html", "text": "Задочен спор около твърдението, че световноизвестният философ Юлия Кръстева е била сътрудник на Държавна сигурност се заформи вчера. \"При Юлия Кръстева няма натиск. Тя се съгласява доброволно да сътрудничи на Държавна сигурност\", заяви Екатерина Бончева, член на Комисията по досиетата. В същото време Кръстева, която живее във Франция от 1966 г., категорично отрече да е сътрудничела на Държавна сигурност. Преди няколко дни Комисията по досиетата осветли името й като агент Сабина  след проверка на редакционния състав на \"Литературен вестник\". Това твърдение \"е не само смешно и невярно\", но е \"оклеветяващо\", заяви самата Кръстева пред френското издание \"Нувел обсерватьор\", който твърди, че е намерил нейния формуляр в ДС. \"Някой иска да ми навреди\", допълва Кръстева. Според нея това е \"атака срещу нейната чест\". 76-годишната интелектуалка вярва, че тя е била обект на наблюдение на тайните служби, а не обратното. Наличието на документи в българските архиви, включително лично и работно дело, обяснява с желанието на някой да й навреди. И обещава да съди изданията, които са публикували информацията на Комисията по досиетата. Вчера нейният член Екатерина Бончева коментира казуса в Благоевград, където беше за представянето на поредния документален сборник „Из архивите на ДС – ДС и забранени организации (бранниците, ратниците, легионерите и младежите от „Отец Паисий\") 1944-1991. \"Ние не знаем какво е писала в донесенията си, защото благодарение на Атанас Семерджиев и на Нанка Серкеджиева, които унищожиха немалка част от донесенията, в нейните документи има най-вече описания от оперативния работник какво е правила тя\", каза Бончева. По думите й винаги, когато излязат документи за хора с висок авторитет, а \"тук става въпрос за човек с висок авторитет не само в България, но и в чужбина\", има реакции. „От Ню Йоркър\", авторитетното американско списание, още вчера са се обадили и искат статия по тази тема. Винаги, когато става въпрос за такива личности, интересът е голям и това е обяснимо, защото въпросът е какво може да се съвмести в човешката природа\", коментира Бончева. Тя увери, че документите са истински. Според Бончева Юлия Кръстева е приела това сътрудничество от чисто желание за израстване в кариерата. \"Всичко това го е правила за кариерно развитие. Досието й е интересно, защото там се вижда цялата нейна личност. Има едно изключително интересно интервю от 1978 година – виждаме нейното отношение към социализма. На мен лично ми е любопитно какво ще бъде отношението й сега, когато излязоха тези документи, защото тя е имала изключително добри контакти с ДС, с българското посолство. Това са 60-те и 70-те години на миналия век. Тогава да поддържаш такива добри контакти с тези структури не е често срещано. Има едно изречение от оперативен работник в тези документи, който казва: „Тя работи по нейния си начин, иска много от нас, но не иска много тя да даде\", сподели Екатерина Бончева. Според нея Кръстева си е играла нейна игра, и тя нито ще я оправдае, нито ще я съди. „Но това, което чета сега за нея, това, което аз не разбирам и да не кажа думата „не прощавам\", но не приемам, е, когато хора с толкова висок авторитет и с такъв потенциал, защото тя е психоаналитик и учен от световен мащаб, се поставят в услуга на една репресивна машина и на един тоталитарен режим. И не за друго, а защото тя, поне в тези документи, не се представя като дисидент, макар че след 1989 година тя беше знаме на десните либерални сили. Защото чрез своя авторитет тя прелива авторитет в хората от Държавна сигурност. И те казват: Виждате ли какви известни личности са работили за нас! Тя им създава една фалшива легитимация и едно фалшиво самочувствие\", каза още Екатерина Бончева. Според документите Кръстева е била вербувана през 1971 г., 5 години след пристигането й във Франция да следва със стипендия на френското правителство, и никога не е била свалена от отчет. Според Комисията по досиетата е струдничила на III и IV отдел (\"Европейски страни\" и \"САЩ, Англия и Канада\").  Псевдонимът ѝ е бил Сабина, като е регистрирана от ст. лейт. Иван Божиков през 1971 г. Юлия Кръстева получава френско гражданство след брака си с писателя Филип Солерс. Впоследствие става важна фигура в интелектуалния живот на Франция, създавайки изобилно творчество, което обхваща литературата, психоанализата, лигвистиката и семиотиката, отбелязва АФП.", "date": "2018.03.29", "title": "ОБЗОР: Задочен спор за агент Сабина"}
{"url": "http://standartnews.com/balgariya/karakachanov_finalizirame_do_dni_dogovora_za_spartanite-369931.html", "text": "В близките една-две седмици финализираме с договор поддръжката на самолетите \"Спартан\" до 2021 г., каза заместник-министърът на отбраната Анатолий Величков пред депутатите на днешното заседание на парламентарната Комисия по отбрана, в което участва министър Красимир Каракачанов. Състояли са се разговори с италианската компания \"Аления Леонардо\" за поддръжката на самолетите \"Спартан\" на българските ВВС и цените, които са били по-високи в началото, са били свалени значително. В намалената цена е била договорена и системата за безопасност, която липсваше до момента на тези машини - т.нар. ловушки. За авариралия неотдавна самолет, който е в София, е бил договорен и винтът, ремонтът вероятно ще е за сума под милион, информира заместник-министърът. Кога ще бъде подписан конкретният договор, не зависи само от нас, въпрос е на дни или седмици, каза пред журналисти Красимир Каракачанов за самолетите \"Спартан\". Той потвърди, че става въпрос за 17 млн. евро към момента. Министърът на отбраната остава с амбицията да внесе в Министерския съвет заедно и трите основни проекта за модернизация на въоръжените сили, като това вероятно ще се случи през април.", "date": "2018.03.29", "title": "Каракачанов: Финализираме до дни договора за \"Спартан\"-ите"}
{"url": "http://standartnews.com/biznes/borisov_i_porozhanov_se_sreshtnaha_s_fermeri-369911.html", "text": "Премиерът Бойко Борисов и земеделският министър Румен Порожанов се срещнаха със зърнопроизводители, които се канят да протестират на 3 април заради новия закон за горивата. За проведените разговори съобщи Порожанов, а шефът на парламента Цвета Караянчева обясни в Народното събрание, че премиерът не може да дойде там заради срещата. Борисов е поканил водещите асоциации в земеделския бранш, включително и тези, които обявиха, че ще протестират другата седмица. Фермерите са недоволни, че влизат в обсега на закона, което ги задължава да плащат големи гаранции за ведомствените бензиностанции и изисква от тях още много абсурдни за бранша изисквания. \"Всеки земеделски производител, който е потребител на горива, закупува своето гориво с платени акцизи. Фермерите отчитат това гориво по схемите за компенсиране на акциз и ползват своето ДДС. Така, че нито един земеделски производител няма интерес от купуване на гориво по-евтино с до 30 стотинки на литър, защото няма да може да си възстанови легално ДДС и акциза, които надхвърлят 80-90 стотинки. Земеделският сектор е излязъл много отдавна от сивата икономика. Затова подпомогнаха и европейските програми\", обясни Порожанов. Той допълни, че следобед ще работят съвместно с асоциациите в министерството, за да се търсят разумни решения в закона така че да се облекчи земеделския сектор от излишно финансово и административно натоварване. Порожанов подчерта, че законът за регулация на търговията с нефтени продукти е изключително важен, но контрабандата трябва да се търси на входа, в данъчните складове, където се плащат акциза и ДДС-то. Той каза още, че на срещата с премиера всички са се обединили около предложението, че ако някой от фермерите бъде хванат с контрабанда, той ще подлежи на изключително високи санкции, включително и отнемане на имуществото.", "date": "2018.03.29", "title": "Борисов и Порожанов се срещнаха с фермери"}
{"url": "http://standartnews.com/balgariya/evakuiraha_blok_s_tsesekari_v_studentski_grad_zaradi_pozhar_obnovena-369925.html", "text": "Голям пожар гори на в хотел в ж.к. \"Студентски град\" в София. Инцидентът е станал на кръстовището на ул. \"Акад. Жак Натан\" и ул. \"8-ми декември\", става ясно от публикации в социалните мрежи. В хотела са настанени 40 футболисти от ДЮШ на ЦСКА. При инциденат няма пострадали, информират от Борисовата градина. В 15:50 часа възниква пожар в сервизните помещения, където се намират бойлерите на хотела. Веднага е подаден сигнал на телефон 112, а екипи на пожарната, полицията и спешна помощ пристигат на мястото пет минути след възникването на инцидента, допълват от клуба. По това време в хотела са били около юношите на ЦСКА, които заедно с директора на ДЮШ Стефан Яръмов са напуснали хотела без паника и са в безопасност, уточниха \"червените\" на своя сайт.", "date": "2018.03.29", "title": "Евакуираха блок с цесекари в \"Студентски град\" заради пожар /ОБНОВЕНА/"}
{"url": "http://standartnews.com/balgariya/polovin_milion_stipendiya_za_talantliva_balgarka-369926.html", "text": "500 000 лв. стипендия на Фондация „Кроношпан\" спечели 18-годишната Мартина Гарабедян от Английската гимназия в Пловдив. Тя ще учи в Бабсън колидж в Бостън. Мартина преодоля конкуренцията на стотици свои връстници от Централна и Източна Европа, които си оспорваха правото да учат четири години за бакалавърска степен в престижното училище. Университетът оглавява над 20 години класациите на образователните центрове за подготовка на предприемачи в САЩ и света. Бабсън Колидж е отличен като най-добрия университет за предприемачество в САЩ и света в класациите на Financial Times, Princeton Review and Entrepreneur Magazine. Пълната стипендия покрива разходите за четирите години на обучение – такси, настаняване, учебници, здравна застраховка и пътувания, на обща стойност около половин милион лева. \"Много съм щастлива и нямам търпение да започна обучението си. То ще отвори огромни възможности и хоризонти пред мен. Това е изключителен шанс, който човек получава веднъж в живота си и съм много благодарна за него\", споделя Мартина Гарабедян, която заминава за САЩ през август. За да заслужи стипендията, тя преминава през серия от кръгове и интервюта. До финалното ниво достигат общо 13 претенденти - двама от Чехия, по един от Украйна, Сърбия и Хърватска и 7 от България. Всеки от тях трябва да развие бизнес идея и бизнес план в екип с напълно непознати партньори по време на уъркшоп „Micro Lаb\", за да покаже пред ръководството на университета как може да взима успешни решения в сложни ситуации. Освен креативност Мартина показва и изключително високи резултати на TОЕFL и SAT изпитите. Решаващо се оказва и предстаянето й на финалното интервю с деканите на университета. Надпреварата за стипендията на Фондация „Кроношпан\" се провежда вече шеста година и до момента български ученици не успяваха да се справят с конкуренцията. „Приемаме успеха на Мартина като още едно доказателство за таланта и знанията на българските деца. Това е признание за нея, както и за нейните учители и родители\", каза Николай Банков, изпълнителен директор на „Кроношпан България\".", "date": "2018.03.29", "title": "Половин милион стипендия за талантлива българка"}
{"url": "http://standartnews.com/balgariya/publikuvaha_razgovora_na_rumen_radev_s_ruskiya_patriarh_vizhte_kakvo_si_kazaha-369923.html", "text": "Публикуваме ги едно към едно. ПЪРВИ ЗАПИС Президентът Румен Радев: ... по случай 3 март – нашия национален празник. Благодарим Ви, че заедно почетохме паметта на загиналите руски и български воини за нашето национално освобождение. Също така високо оценяваме Вашата визита в светлината на огромната роля на Руската православна църква за общонародния силен подем на руския народ в месеците след Априлското въстание в България от 1876 г. Именно на голямата роля на църквата и с молебените на всички църкви в Русия месеци наред се взема решението за тази война, която за нас е освободителна. Между българския и руския народ има вековни дълбоки културни и духовни връзки. И в основата и в последвалото развитие на тези връзки, голяма роля имат Българската православна църква и Руската православна църква. Както и Светите братя Кирил и Методий, пренасянето на славянската азбука и църковно-славянският език. Убеден съм, че със своето дело и Българската православна църква, и Руската православна църква ще продължат да допринасят за нашето културно и духовно сближаване и за развитието на нашите приятелски народи. Благодаря Ви още веднъж. Негово Светейшество Патриарх Кирил: Благодаря за Вашите добри думи, за Вашето участие в честванията. За мен не е стоял въпросът дали да дойда тук или да не дойда, въпреки, че аз отложих всички мои пътувания и ангажименти, само за да дойда в България. Защото паметта за героичната борба на руския и българския народ за освобождението на православна България има особено място в историята на нашите народи. И аз бих искал да помоля Вас, властите, да пазите тази памет, независимо от политическата конюнктура. Бих искал да Ви напомня, че след Кримската война Русия се оказва в много тежко състояние. Практически тази война е била война на обединена Европа срещу Русия, която се застъпва за православните от Близкия изток и светите места. И Русия претърпява поражение в тази война. Можете ли да си представите ситуацията, в която Русия е взела решението да участва в освобождението на България? Цяла Европа е била против. Трябвало е да преодолеем това ембарго, това дипломатическо ембарго на Европа, за да бъде взето решение руските войски да участват в освобождението на България. Русия не е погледнала към Европа. Била е движена от любовта си към българския народ. И още искам да кажа, че тя е била отслабена след предишната война, не е имала никаква политическа подкрепа от света. Започнала е борба за освобождението на българите. Това е един велик пример как духовната, културната, религиозната солидарност превъзмогват политическия прагматизъм. Радвам се, че имам възможност да го кажа днес и искам още веднъж ясно да Ви кажа, че България е била освободена от Русия – не от Полша, не от Литва, нито от други страни, а от Русия. Искам откровено да Ви кажа, че на мен ми беше трудно да слушам всички тези препратки за участието на други страни в освобождението на Русия (очевидно патриархът има предвид България). Нито Полският сейм, нито Литовският сейм са вземали решение да започнат война срещу Османската империя Надявам се, че средствата за масова информация ни чуват и ще предадат разочарованието на патриарха, който е чул неправилната историческа интерпретация, свързана с освобождението на България. Ние сме за историческата правда, господин Президент. Тази историческа правда сме я извоювали с нашата кръв. И не може да има никакви политически и прагматически причини, поради които тази историческа правда днес да бъде премълчавана и неправилно интерпретирана. И въпреки това съм благодарен на Вас, на Българската православна църква за това как забележително бе отпразнуван този юбилей. Искам откровено да Ви кажа, че имам двояко впечатление от този юбилей. И аз открито го казвам и на Вас, и на целия свят. Но при все това този юбилей още веднъж ни помогна да осъзнаем огромната роля на Православната църква в Освобождението на България и заради това си заслужава руският патриарх да дойде на тези тържества. И аз много се надявам, че в съзнанието на българския народ и на неговия политически елит ще се запазят уважението и признателността към великите жертви, които понесе нашият народ съвършено безкористно, въпреки всички политически конюнктури, за да освободи България и да я направи свободна. Много Ви моля да направите всичко възможно тази памет за героическата роля на Руската и Българската православна църква и руския народ да се запази в българското общество независимо от политическото... Всичките разговори за дружба се проверяват в реалността. Ако ние говорим за дружба, но забравяме за жертвите, които са били принесени в името на Освобождението на България, тези думи престават да имат значение. Знам, че има интерес и от страна на България, и от страна на Русия да развиват двустранните си отношения. И тези двустранни отношения трябва да използват този велик потенциал, исторически и духовен, културен и религиозен, който съществува в отношенията между нашите страни. Нека всички заедно направим така, че този потенциал да работи за по-доброто бъдеще на Русия и България Ние обичаме България, обичаме българския народ, независимо от политическата конюнктура. Президентът Румен Радев: Ваше Светейшество, благодаря за думите, които казахте, за любовта към българския народ. Мога да Ви уверя в същото – в любовта на българския народ към руския и вечната признателност за това, което направи руският народ за нашето освобождение. Искам също така да споделя, че Вашите притеснения относно споменаването на други народи нямат такова голямо основание. Ще Ви обясня защо. Ние държим на нашата история. И там много ясно е записано, че това е Руско-турска освободителна война, а не Полско-турска освободителна, или финландско-турска и т.н. Но уважаваме историята. Ние знаем много добре от нашите исторически източници, че под знамената на император Александър II е имало воини от други народи, които също са оставили костите си тук, на българска земя. И ние уважаваме всяка капка кръв и всяка жертва. В никакъв случай не омаловажаваме руския принос. Това си остава за нас Руско-турската война. Русия е военната сила, която ни освободи. Но е имало в състава на Руската армия, Вие знаете много добре от историята, други народи и ние сме длъжни да уважаваме и тях. И тук няма никаква политика, тук има уважение към историята и всички загинали. И трябва да почитаме паметта на всеки един загинал на наша земя. А що се отнася до признателността на българския народ и на България, Вие видяхте колко много хора имаше на Шипка. Мога да Ви кажа, че това са хора, дошли не по принуда, а по вътрешно убеждение, от преклонение към това, което руският народ извърши за нас.... ВТОРИ ЗАПИС Негово Светейшество Патриарх Кирил: ...Царят Освободител император Александър II – неговото име трябваше да прозвучи, а то не прозвуча. Чуха се имената на различни страни, които уж са освободили ... Руският и българският народ не могат да бъдат измамени и това, което преживях на Шипка, е много дълбок духовен отклик. Аз разбрах, че независимо от политиката, която провежда държавната власт в България, някъде в дълбините българският народ съхранява дълбока признателност към руския народ. Бих искал да Ви препоръчам да обръщате внимание на тези настроения и пълноценно да изграждате отношенията с външния свят. Аз много ценя Вашия личен принос и Вашата жизнена позиция, която стана за мен достатъчно ясна след нашата първа беседа, след първото Ви представяне. Смятам Ви за забележителен лидер, прекрасен оратор. По съветско време за най-лоши оратори бяха смятани българските другари, които въобще не можеха да говорят без хартийка. Когато Ви слушах, се наслаждавах, че България ражда такива забележителни харизматични лидери, които могат така добре да изказват своите мисли. Но аз бих искал да Ви помоля винаги в своята политическа дейност да помните всичко това, което се е случило в историята между България и Русия, и независимо от политическата архитектура на Европа, бих искал да помоля Вас и Вашите колеги никога да не забравяте тази любов, която съществува на дълбоки нива между руския и българския народ, както и тези особени отношения, които съществуват между българската и руската църкви. Искрено се надявам, че чрез съвместни молитви на българската и руската църкви ще процъфтява съвременна България, която се сблъсква с много политически ... Нека Божията помощ Ви съпътства във Вашата висока политическа отговорност. Още веднъж искам да подчертая, че тези таланти, които Ви е дал Господ, в съчетание с тези молитви, които произнася за Вас Българската православна църква, трябва да доведат до забележителни резултати. Нека Ви съпътства Божията помощ във Вашите високи дела. Много се радвам, че се запознахме. Вие променихте моите впечатления за българските политически лидери. Президентът Румен Радев: Благодаря за топлите думи, Ваше Светейшество. Искам още веднъж да Ви уверя, че никога не трябва да се поставя под съмнение ролята на Русия за нашето Освобождение. И ние няма да го допуснем. Не знам как сте слушали моите речи, понеже ги споменахте, но на Шипка много ясно казах – вечна признателност за воините на царя Освободител. Снощи казах името на царя Освободител – император Александър II. Манифеста и думите от Манифеста – дори го цитирах. Дори цитирах Достоевски, който невероятно уважавам, защото той разкрива вселената на човешката душевност. И точно Достоевски с няколко изречения по най-добрия начин възпроизвежда емоционалната обстановка в дните след Априлското въстание в Русия, която става и причината целият руски народ да се въздигне и да тръгне да ни освобождава. Така че, много ясно изразих своята позиция. Освен това, не забравяйте, всички българи знаят, че точно срещу българския парламент от другата страна е паметникът. Ние бяхме точно пред него. Този паметник е издигнат през 1907 г. И там всеки българин, който минава, чете: Царю Освободителю от признателна България. И това остава, това е в центъра на София и никой не може да го оспори. Така че, още веднъж ще Ви помоля да нямате притеснение. Има, както и Вие много добре казахте, отношения, неподвластни на всякаква политическа корист. Политиката се мени, както и Вие сам казвате, често, но духовните връзки остават. И аз много ще се радвам това сътрудничество между нашите две православни църкви да продължава да се развива още повече, така че нашите народи да се сближават и чрез църквата. Негово Светейшество Патриарх Кирил: Благодаря Ви, Ваше Превъзходителство и още веднъж искам да кажа, че отношенията между нашите църкви са най-важният и решаващ фактор в запазването на особените привилегировани отношения между Русия и България, защото тази духовна близост, която свързва нашите народи компенсира всички недостатъци на политиката. И това наистина го почувствах на Шипка. Видях настроението на хората, видях техните лица, видях руски и български знамена и нито едно финландско, нито едно полско, нито едно литовско... Странно, нали? Много странно. Скъпи братя, нито едно /знаме/. Ако вие се обърнете към Литва и ги питате какво място заема във вашата история освободителната война на Балканите, те няма да ви разберат. Ако същото питате и поляците, те още повече няма да ви разберат. Защо тогава тази идея изведнъж възникна в недрата на българското правителство да говорите за ролята на Полша, Литва и Финландия в Освобождението на България. Президентът Румен Радев: Аз мога да отговарям за своите думи и много точно съм казал – нито Полша, нито Литва и т.н., но казах – руснаци, румънци, поляци, финландци и т.н. Вие знаете, църквата се моли за всяка една душа. Отделният човек е важен в църквата и един човек да има загинал, ние трябва да го споменем. Той се е бил, още веднъж казвам... Спомням си дори миналата реч от зарята миналата година - под знамената на император Александър II са се били всички тези воини. Негово Светейшество Патриарх Кирил: Да оставим тази тема. Президентът Румен Радев: Благодаря. Негово Светейшество Патриарх Кирил: Аз още веднъж бих искал сърдечно да Ви благодаря, Ваше Превъзходителство, за нашето общуване... Още веднъж искам да Ви благодаря за Вашите забележителни думи, които произнесохте на Шипка и видях как народът подкрепи Вашите слова. И още веднъж искам да кажа, че бях приятно изненадан от това как лидер на България свободно произнася толкова сериозна реч с такъв голям ентусиазъм, с такава силна енергия. Вие наистина сте национален лидер и аз бих искал от цялото си сърце да Ви пожелая Божията помощ. А в настоящата и бъдещата Ви работа за българската държава винаги да помните за своите руски братя, за нашата история. Навреме спрях. Президентът Румен Радев: За да приключим тази тема, мога да Ви кажа, че имаше години, в които Русия не беше споменавана изобщо. Но ние следим и развитието на Руската православна църква. Искам да ви поздравя с мащабите ... през последните десетилетия, за строителството на църкви и манастири и особено за работата с младите хора. Видях вчера и много млади хора във вашия прекрасен хор. И ви поздравявам. Негово Светейшество Патриарх Кирил: Благодаря Ви. Само в Москва има започнато строителство на 200 нови храма. През последните години ние построихме 6000 храма на Руската православна църква. Създадени са много младежки организации. Църквата влезе в диалог с всички сфери на обществения живот – с културата, с политиката, със спорта, с обществените организации. Сега Руската православна църква се явява духовната сила, която влияе върху настроенията на нашия народ. Ние благодарим на Бога за този диалог, който се осъществява между руската църква и властта и всички тези разговори за срастване, които много обичат да разпространяват на Запад. Да, обичат да говорят за това. Нищо подобно не се случва. Нито веднъж за моето патриаршеско служение никой от държавните дейци, нито президентът, нито премиерът, никакви губернатори, не са ме молили да правя каквото и да е било назначение на този или друг архиерей. Нито веднъж. И аз никога не съм молил президента да назначава един или друг министър. Никакво срастване няма. Но има много добър диалог. И властта в днешно време разбира духовната, историческа роля на руската православна църква. Ние много уважаваме сегашната политика на руската държава, която е насочена към осъществяването на пълния суверенитет на Русия. Реалният суверенитет. Не формалният. Този суверенитет ни дава възможност... да казваме не, тогава, когато това \"не\" е продиктувано от националните ни интереси. И ето защо сега се получават такива прекрасни взаимоотношения между църквата и държавата. И аз благодаря на Бога, че нашият народ подкрепя това. И аз бих искал от цялото си сърце да пожелая на България да има такъв творчески и извън политически, но насочен за благото на българския народ, диалог между църквата и държавата. Искам във Ваше присъствие да благодаря и на Негово Светейшество за неговото мъдро ръководство на Българската православна църква, за този висок авторитет, който има във вселенското православие. В неговите думи и в неговото мълчание се вслушва целият православен свят. И дай Боже да се развиват добрите отношения между българската държава и Българската православна църква. Президентът Румен Радев: Ние също вярваме в това и сме убедени, че те ще се развиват. Между другото, с интерес се запознах и с Вашата теза за ролята на мълчанието. Това би било добра лекция за много политици в съвременния свят. Негово Светейшество Патриарх Кирил: Благодаря Ви. Църквата в Съветския съюз и църквата в България тогава преминаха през много тежки условия. И тогава нашата позиция много често се формулираше чрез мълчание. Но не това искаха нашите западни партньори, а да осъдим нашето правителство. Защо не критикувате вашето правителство? Сега се обръщаме към американците, църковните, и питаме - защо вие не критикувате вашето правителство. И те мълчат в условията на демокрацията. Ние не живеехме в условията на демокрацията. Ние не можехме открито да критикуваме. Но ние можехме да мълчим. И нашето мълчание бе разбрано от нашия народ. И с това се обяснява безусловният авторитет на Българската и Руската православна църква, въпреки политическите изменения през последните ... Аз се надявам, че с Божията милост ще ни стигнат духовните сили и мъдрост да продължим да засвидетелстваме това пред нашите народи. А на Вас бих искал искрено да Ви пожелая Божията помощ. Президентът Румен Радев: Аз съм я поискал от нашия мъдър патриарх и съм я получил. Благодаря Ви. Негово Светейшество Патриарх Кирил: Благодаря Ви, Ваше превъзходителство.", "date": "2018.03.29", "title": "Публикуваха разговора на Румен Радев с руския патриарх. ВИЖТЕ КАКВО СИ КАЗАХА"}
{"url": "http://standartnews.com/balgariya/proveryavat_dokumentite_na_bomboubezhishta_v_sofiya_i_okolo_neya-369917.html", "text": "Министерският съвет не е разпореждал проверка на бомбоубежища. Тече рутинна проверка по документи на три администрации - на Софийска област, на община Самоков и община Ботевград. С нея се проверяват плановете за отбранително-мобилизационна подготовка, дежурството за оповестяване и осъществяването на контрол върху разходването на бюджетните средства по отбранително-мобилизационната подготовка. Това съобщиха от правителствената информационна служба. Такива проверки са част от задълженията на правителството. Те се извършват периодично по утвърден план от Междуведомствения съвет по отбранителна индустрия и сигурност на доставките към Министерския съвет. Планът за 2018 г. е утвърден на 28 февруари.", "date": "2018.03.29", "title": "Проверяват документите на бомбоубежища в София и около нея"}
{"url": "http://standartnews.com/balgariya/karakachanov_vazdarzhame_se_ot_gonene_na_ruski_diplomati-369922.html", "text": "Към момента позицията на България е да се въздържи от обявяването на дипломати за персона нон грата, заяви вицепремиерът и министър на отбраната Красимир Каракачанов. Той уточни, че все пак предстои на утрешното заседание на Съвета по сигурност да се разгледат нови данни и информации. По повод партенката за проверката на бомбоубежищата, вицепремиерът и военен министър първо уточни, че те не се водят към МО, а към кметове и областни управители, и освен това няма заплаха или опасност от въвличане на България във война, каза още вицепремиерът. В коментар на позицията на Цветан Цветанов, че трябва да предприемем действия, за да покажем европейска солидарност с Великобритания, Каракачанов заяви: \"Знаете, че нашите колеги в ЕС има две позиции - едните се придържат към Великобритания, другите се въздържат\". Министърът допълни още, че по тази тема позицията не трябва да се изразява от един или друг, а която трябва да се вземе като решение на Съвета по сигурността, което ще стане утре. \"Оттук нататък ще видим дали има нови данни, на базата на които може да се вземе едно или друго решение\", добави Каракачанов. И той като Сидеров похвали премиера за позицията му и даде да се разбере коя е \"онази част от Патриотите\", която подкрепя становището на лидера на ПГ на ГЕРБ, както по-рано днес се изрази Цветан Цветанов. \"Смятам, че позицията на премиера е изключително балансирана. Както е балансирана позицията ни по отношенията ЕС-Турция, така е балансирана и по отношение на този конфликт между Великобритания и Русия\", коментира вицепремиерът. \"Така че смятам, че на този етап позицията на премиера е правилна\", категоричен беше лидерът на ВМРО. В отговор на въпроса дали в момента се оказва натиск на България, военният министър се засмя: \"Мен лично никой не ме е натискал\".", "date": "2018.03.29", "title": "Каракачанов: Въздържаме се от гонене на руски дипломати"}
{"url": "http://standartnews.com/biznes/degustirat_120_vina_na_37_izbi_na_somelier_na_godinata-369872.html", "text": "Официално започна националната надпревара в конкурса „Сомелиер на годината\" 2018. След предварителния кръг с тестове и презентации на ключови винарски изби, стартира най-интересният етап – откритите дегустации. Те ще се проведат в периода 29-31 март в Bulgaria Mall. Петнадесет са претенденти за титлата „Сомелиер на годината 2018\" в петото юбилейно издание на конкурса. Те ще се включат в презентирането на 120 български и чужди вина на 37 изби от България, Италия, Франция, Испания, Чили, Аржентина, Нова Зеландия и Австралия. Сред интересните предложения от щандовете на винарите откриваме нестандартните немски сортове Дорнфелдер и Регент.   е единствената българска изба, която ги отглежда у нас в специално побрани лозови масиви в Тракийска низина и ги предлага в сериите Face-to-Face и New Bloom. По време на дегустации ще могат да се опитат F2F (Face-2-Face) Шардоне, New Bloom Розе от Каберне Совиньон, Каберне Фран и Сира, , New Bloom Дорнфелдер, F2F Каберне Совиньон, Сира и Регент. Именно New Bloom Регент спечели Златен медал на тазгодишния   в Германия. Откритите дегустации ще включват и щанд с уникални колекционерски вина като например единствени златен медалист от френския конкурс Vinalies Internationales 2018 – тероарно вино от град Болярово, произведено в лимитиран брой бутилки от „Вила Ямбол\". В дегустацията за първи път ще се включат  и българските ракии – традиционната напитка,  която е неразделна част от националната ни идентичност и която българските сомелиери трябва да познават и да популяризират във връзка с развитието на страната ни като туристическа дестинация, споделиха организаторите на конкурса. Сомелиерът на годината ще бъде определен в събота вечерта на гала вечеря. Целта на конкурса е да популяризира сомелиерството и развитието на сомелиерската професия, както и да събере ценители, които имат отношение към виното и винената индустрия. За трети път в рамките на програмата на Националния конкурс „Сомелиер на годината\" посетителите на откритите дегустации ще могат да гласуват за „Вино на годината 2018\". „Сомелиерската професия набира популярност у нас и защитава своето заслужено място във всеки добър ресторант. Затова ще се радваме младите надежди на професията да се запознаят от първо лице както с традиционните местни сортове и резултатите, които постигат родните винари с тях, така и с уникални български вина от сортове, които рядко ще имат възможност да опитат\", коментираха организаторите.", "date": "2018.03.29", "title": "Дегустират 120 вина на 37 изби на „Сомелиер на годината\""}
{"url": "http://standartnews.com/balgariya/obviniha_v_izmama_zamministar_na_transporta-369916.html", "text": "Софийската градска прокуратура внесе в Софийския районен съд обвинителен акт срещу зам.-министъра на транспорта Ангел Попов за извършена от него измама, съобщиха от пресцентъра на прокуратурата. Попов е обвинен за това, че на неустановена дата през август 2012 г. в град София, с цел да набави за себе си имотна облага в размер на 8000 евро, заблудил собственик на транспортна фирма, че срещу горепосочената сума служители от Министерството на транспорта, информационните технологии и съобщенията ще му уредят управляваната от него фирма да получи допълнително четири броя ЕКМТ/СЕМТ разрешителни. Попов е с мярка за неотклонение \"Подписка\". Ако бъде признат за виновен, той може да получи наказание лишаване от една до шест години лишаване от свобода.", "date": "2018.03.29", "title": "Обвиниха в измама зам.-министър на транспорта"}
{"url": "http://standartnews.com/balgariya/antikoruptsiya__otlichnik_po_broya_na_prepiskite-369907.html", "text": "Образуваните преписки от новия отдел „Антикорупция\" в Специализираната прокуратура за 4 месеца са 2 пъти повече в сравнение с тези към останалите три отдела. Това каза административният ръководител на Специализираната прокуратура прокурор Иван Гешев. „Факт е, че на местно ниво има зависимости, вероятно ги има и на централно – тези зависимости, ако се констатират, трябва да се действа според закона. Получаваме стотици сигнали от цялата страна. Натовареността на новия отдел за 4 месеца е около 2 пъти по-голяма, в сравнение със сигналите, които са получени за същия период от всички останали отдели. Хората ни звънят по телефона и казват: „Имаме доверие само вас\", посочи Иван Гешев. От доклада за дейността на прокуратурата става ясно, че борят на заведените преписки и досъдебни производства от новото антикорупционно звено към СП са 402. За сравнение във всички останали отдели на СП – криминален, данъчен и икономически те са 193.", "date": "2018.03.29", "title": "\"Антикорупция\" - отличник по броя на преписките"}
{"url": "http://standartnews.com/balgariya/dzhambazki_erdogan_demontira_priyatelskite_otnosheniya_mezhdu_balgariya_i_turtsiya-369894.html", "text": "„Моята позиция винаги е била, че Турция няма място в Европейския съюз. Президентът Ердоган няма никакво намерение да променя държавата си така, че да отговаря на критериите за членство. Турция не е европейска държава и няма да бъде – нито културно, нито цивилизационно, нито политически. Това е някакъв танц, който играе с оглед на вътрешните въпроси, които има да решава\". Така евродепутатът Ангел Джамбазки коментира пред Нова тв срещата ЕС-Турция, която се проведе във Варна. „Обединените патриоти имаме много критично отношение към този човек и неговата политика. Той се опита брутално да се намеси във вътрешните работи на България, правейки една партия и опитвайки се да участва в изборите ни. Това е недопустимо. Такава наглост през последните години никой не си е позволявал\", допълни Джамбазки. По думите му Реджеп Ердоган е „демонтирал\" приятелските отношения между България и Турция. „Разтревожи ме нахалното поведение на Реджеп Ердоган, който се опитва да има насрещни искания по отношение, да речем, на компенсациите на наследниците на тракийските бежанци. Турция дължи десетки милиони, които е подписала сама в Ангорския договор от 25-а година. Няма никаква причина насреща да се иска нещо, свързано с имоти\", коментира още евродепутатът. „Във Варна Ердоган дойде и поиска още пари от ЕС. Каква е ползата за България? Изобщо не вярвам на този човек. Той просто отлага нещата до следващата среща, след това отново ще отлага. Ще продължава да играе тази игра, която смята, че е много умна\", заяви Ангел Джамбазки. Именно затова, според него, преговорите за еврочленството на Турция трябва да бъдат прекратени, защото са излишни. Той бе помолен да коментира и случващото се покрай случая „Скрипал\" и българската позиция. „Трябва да бъдем разумни и да не скачаме в такива напрегнати битки, каквито се правят в момента. От тази ситуация единствените пострадали са Сергей Скрипал и дъщеря му. И двете други страни спечелиха\", на мнение е Джамбазки, допълвайки, че гоненето на дипломати е много крайна мярка.", "date": "2018.03.29", "title": "Джамбазки: Ердоган демонтира приятелските отношения между България и Турция"}
{"url": "http://standartnews.com/balgariya/sas_139_glasa_parlamentat_prie_ostavkata_na_deputata_ot_gerb_dimitar_gamishev-369898.html", "text": "Парламентът прие оставката на народния представител от ГЕРБ Димитър Гамишев, предаде репортер на Агенция „Фокус\". „За\" оставката му гласуваха 139 народни представители, „против\" – 6 и „въздържали се\"- 7, с което тя бе приета. Гамишев е избран от 1-ви Многомандатен избирателен район Благоевград от листата на ПП ГЕРБ. Агенция \"Фокус\" припомня: Димитър Гамишев депозира оставката си на 28 март 2018 г. До това се стигна, след като стана ясно, че спрямо него е започнала проверка от НАП заради фирма, която е продал преди да стане общински координатор на ГЕРБ в Гоце Делчев. Първи темата повдигнаха от Областния съвет на БСП в Благоевград на 26 март, когато в декларация изразиха притеснения заради информацията, че Гамишев е злоупотребявал с данъци. Според левицата купувачът на фирмата на депутата от ГЕРБ е управител на още 93 фирми и собственик на 53 дружества. В пленарна зала Николай Бошкилов от БСП заяви, че Димитър Гамишев олицетворява лицемерната политика на ГЕРБ. Той подчерта, че фирмата на Гамишев фигурира в списъка на големите длъжници на НАП със задължения в размер на близо 200 хил. лева. В отговор Спас Гърневски от ГЕРБ изтъкна, че при най-малко съмнение в народни представители те сами депозират оставката си и не се крият зад имунитети. Според председателя на ПГ на ГЕРБ Цветанов Цветанов е абсолютно несъстоятелно точно БСП да говорят за морал. Той даде пример със съдебния процес за купуване на гласове, който се води срещу депутат от БСП. Димитър Гамишев заяви, че сам е взел решението да подаде оставка, за да не се злоупотребява с ГЕРБ. Той уточни, че фирмата му не е имала задължения в момента на прехвърлянето й на купувача. На този етап Димитър Гамишев остава лидер на общинската организация на ГЕРБ в Гоце Делчев. Цветан Цветанов поясни, че се провеждат отчетно-изборни събрания, след които Гамишев няма да бъде преизбран.", "date": "2018.03.29", "title": "Със 139 гласа парламентът прие оставката на депутата от ГЕРБ Димитър Гамишев"}
{"url": "http://standartnews.com/balgariya/zapochvat_konsultatsiite_s_poslanika_ni_v_moskva-369896.html", "text": "Днес започват консултациите с посланика ни в Москва Бойко Коцев. Снощи той се прибра в София, след като беше извикан заради скандала с отравянето на двойния агент Сергей Скрипал във Великобритания. Коцев отказа да коментира темата предварително. По-рано вчера заместник-председателят на ГЕРБ Цветан Цветанов заяви, че българското правителство трябва да е солидарно с европейските държави, които вече застанаха на страната на Великобритания. На свой ред посланикът на Руската федерация у нас Анатолий Макаров определи извикването на Коцев за консултации в София като правилно, но подчерта, че вина на Русия в случая няма как да бъде доказана. 28 държави вече взеха решение за изгонване на руски дипломати заради случая Скрипал, а още 4 европейски страни решиха като София да привикат посланиците си за консултации. Русия пък заяви, че ще отговори на обвиненията в подходящо за нея време.", "date": "2018.03.29", "title": "Започват консултациите с посланика ни в Москва"}
{"url": "http://standartnews.com/balgariya/gerb_dade_cherveniya_kmet_na_sopot_na_prokuror_za_shteti_na_obshtinata-369900.html", "text": "ГЕРБ дава на прокурор кмета на Сопот за натрупани нови дългове на общината от лошо финансово управление в размер на около 10 млн. лв., обявиха бившият депутат Антон Тодоров и Александър Иванов. Това е поредната община под социалистическо иго, ние сме агенти на българската нация, обобщи инициативата Тодоров. По думите му тези дългове са струпани на гърба на жителите на общината, на които пък кметът иска да вдига данъците двойно.", "date": "2018.03.29", "title": "ГЕРБ даде червения кмет на Сопот на прокурор за щети на общината"}
{"url": "http://standartnews.com/balgariya/emil_karanikolov_131_yazovira_mogat_da_se_kvalifitsirat_kato_opasni-369897.html", "text": "Към момента сме констатирали 131 язовира, които могат да се квалифицират като опасни. Това съобщи в \"Денят започва\" на БНТ министърът на икономиката Емил Караниколов. „Това не са от големите стратегически, но не са и малки, има все пак и големи язовири. Най-големият от тях е „Нови Искър\", допълни той. Ще бъде извършена категоризация на язовирите у нас – по големина и по опасност. „Много се говори, че нищо не е правено последните години. Всъщност от преди 2 години контролът върху състоянието на язовирите и язовирните стени е прехвърлено върху Държавна агенция по метеорология и технически надзор. Те, разбира се, отговарят само за контрола - отиват проверяват, дават предписания, след това проверяват дали са изпълнени, съответно съставят актове за административни нарушения и наказания\", обясни икономическият министър. „Допреди 2 години не се знаеше броят на язовирите в България, сега се знае, коментира министър Караниколов. Допреди 2 години не можеше да се каже кои от тях могат да се квалифицират като опасни\", допълни той. По думите му днес обстановката е спокойна. „Няма такива, които да са пред тежко аварийно състояние, да са необходими аварийни ремонти, но има такива, които са опасни и трябва незабавно да се почнат действия\", каза той. Приоритет е да се предприемат действия за незабавно осигуряване на възможност за спокойствие на хората, да защитим тях и тяхното имущес Над 30% има увеличава на преките чуждестранни инвестиции в сравнение с 2016 година, отчете той. Според него в момента пред икономиката ни има два основни въпроса - дигитализацията и работната сила.", "date": "2018.03.29", "title": "Емил Караниколов: 131 язовира могат да се квалифицират като опасни"}
{"url": "http://standartnews.com/balgariya/vaorazheni_zadignaha_nad_300_000_lv_ot_inkaso_avtomobil_v_pleven-369899.html", "text": "Въоръжени мъже са обрали инкасо автомобил на известна верига хипермаркети, съобщи БНР. Нападението е станало снощи в момента, в който охранителите са прибирали оборота от един от магазините в Плевен. Нападателите били въоръжени. Те нападнали и пребили един от охранителните, след което откраднали част от сумата, която се е намирала в автомобила - около 330 000 лева. В момента полицията издирва извършителите. Случаят се разследва.", "date": "2018.03.29", "title": "Въоръжени задигнаха над 300 000 лв. от инкасо автомобил в Плевен"}
{"url": "http://standartnews.com/balgariya/lekar_smenya_gamishev_v_parlamenta-369909.html", "text": "Лекар от Разлог ще влезе в Народното събрание на мястото Димитър Гамишев, информира БНР. Д-р Емил Тончев завежда отделението по образна диагностика в общинската болница и има 26 години стаж като медик. Спасяването на общинските болници ще бъде приоритет в работата му като народен представител, беше краткият коментар на д-р Тончев, който седем години е общински съветник и председател на комисията по социална и здравна политика в Разлог. Народните  представители прекратиха днес правомощията на депутата от ГЕРБ Димитър  Гамишев. Повод за освобождаването му стана започнала срещу него данъчна и  прокурорска проверка, след като стана ясно, че депутатът от ГЕРБ е прехвърлил  своя фирма със задължения на дружество, управлявано от малоимотен  гражданин.", "date": "2018.03.29", "title": "Лекар сменя Гамишев в парламента"}
{"url": "http://standartnews.com/balgariya/15godishen_v_burgas_otiva_na_sad_za_ubiystvoto_na_11godishno_momiche-369906.html", "text": "Окръжна прокуратура – Бургас внесе обвинителния акт срещу 15-годишния Иван И. за убийството на 11-годишната Никол. От прокуратурата припомниха, че инцидентът стана на 20 август миналата година в асансьор в бургаския комплекс \"Меден рудник\". Според информацията тогава двете деца се скарали за това къде да ходят да пушат наргиле. От обвинителният става ясно, че Никол е била прободена с ръка във врата, при което е прерязана вътрешната сънна артерия и е причинена силна кръвозагуба и остра анемия, довела до смъртта на детето. Подсъдимият оставил момичето затворено в кабината, въпреки виковете му за помощ. „Убийството е извършено по особено мъчителен начин – пострадалата е останала в съзнание след пробождането, възприемала е ситуацията, в която се е намирала, виждала е изтичащата от раната кръв, била е затворена в кабината на асансьора, викала е за помощ, осъзнавала е неизбежността на смъртта си, изживявала е тежки предсмъртни мъки\", пишат от прокуратурата. Обвинителите са на мнението, че макар и непълнолетен, подсъдимият е разбирал свойството и значението на извършеното от него и е могъл да ръководи постъпките си.", "date": "2018.03.29", "title": "15-годишен в Бургас отива на съд за убийството на 11-годишно момиче"}
{"url": "http://standartnews.com/balgariya/30godishnite_dobre_obrazovani_mazhe_sa_naychestite_dlazhnitsi-369903.html", "text": "Средният размер на необслужваните задължения у нас намалява с 15% спрямо 2016 г. Това показват данните от проучване на Асоциацията на колекторските агенции в България, съобщи News.bg. За сравнение през 2016 г. средният размер на дълга е бил 912 лв., докато през 2017 г. - 775 лв. Средният дълг е под средната работна заплата, която се отчита в страната по данни на НСИ - 1095 лв. Проучването обхваща обработваните дългове от всички компании, членове на асоциацията, които представляват 80% от сектора. \"Хората започват да теглят кредитни средства за по-добър и луксозен живот\", заяви Алексаднър Грилихес, заместник-председател на АКАБГ. Профилът на длъжника се утвърждава трайно като млад мъж, под 30-годишна възраст, добре образован и обикновено на трудов договор. Обикновено са зодия лъв или стрелец , които са надценили своите възможности. Обичайно това е човек, който наскоро е започнал първата си постоянна работа и не е преценил правилно съотношението между приходите и разходите си. Разместване има обаче при териториалното разпределение. Най-добре контролират плащанията си жителите на София, Пловдив и Варна. Най-много некоректни платци има в Бургас, Стара Загора и Русе. Банките отново заемат първо място сред възложителите, но делът им намалява спрямо предходната година и за 2017 г. представлява 41,59%. Бързите кредити изместват телекомуникационните продукти и достигат малко над 30% от дълговете, отработвани от колекторските агенции. Отчетлив ръст има и при лизингите, които вече надвишават 4% от възложените задължения. Статистиката на АКАБГ сочи, че има намаляване на изкупените задължения.  През 2017 г. изкупените дългове се понижават с 14,2%. През изминалата календарна година прехвърлените към колекторските агенции необслужвани заеми са били в размер на 772 млн. лв., докато година по-рано са достигали 900 млн. лв. Нараства значително броят на възложените случаи от 1,8 млн. на 2,6 млн., което съвпада с броя на работещото население. За тези пет години успяхме да покажем, че сме по-скоро на тяхна страна. Събиранията на вземания са болезнена тема. Но имаме огромен напредък. Потребителите вече знаят повече, а по-запознатият потребител по-малко задлъжнява, отчитат от АКАБГ. На пазара на междуфирмени задължения се отчита двоен спад на обема на възложените вземания спрямо 2016 г. Най-съществени остават проблемите в сферата на търговията на едро и дребно и на строителството. Кредиторите много по-охотно продават и дълговете си към фирми. В не малко случаи фирмените задължения са обезпечени с даден тип имот. Това е тенденция, която ще продължи и през 2018 г., заяви Райна Миткова, председател на асоциацията. В сектора на туризма платежоспособността се подобрява в сравнение с предходната година. При производството се наблюдава засилен контрол на плащанията, в резултат на което нивата на задлъжнялост се задържат. Основните причини за финансовите затруднения на фирмите остават липса на превантивни мерки като застраховки на вземанията, лошо управление на ликвидността и нисък размер на европейско финансиране. През миналата година бизнесът е чакал 28 дни да получи вземанията си. Информационната кампания \"Мисия платено\" е насочена към подобряване на финансовата култура в страната. Основните инициативи са свързани с наръчник на длъжника, който е публикуван на страницата на самата кампания. В него се съдържат практически съвети какво да прави човек, когато изпадне във финансови затруднения. Първата инициатива е към най-младите - учениците и тийнейджърите във Фейсбук. За тях бе шокиращо, когато ги накарахме да си опишат разходите за заснемане на видео. Децата в София знаят много по-малко за това откъде идват парите, защото просто получават.", "date": "2018.03.29", "title": "30-годишните добре образовани мъже са най-честите длъжници"}
{"url": "http://standartnews.com/balgariya/rumen_porozhanov_za_problema_s_bedstvashtite_kone_shte_bade_uvolnen_oblasten_direktor_na_babh-369904.html", "text": "За проблема с бедстващите коне в Осоговската планина ще бъде уволнен директорът на областната дирекция на Българската агенция по храните (БАБХ) в Кюстендил. Това обяви в предаването „Тази сутрин\" министърът на земеделието Румен Порожанов. Той уточни, че проблемът е в самото регистриране на животновъдния обект, за което вероятно ще понесат отговорност и служителите, които са го проверили. Той припомни, че в момента може да се кандидатства за субсидия за отглеждането на пет породи коне – по 143 евро на животно, но заедно с това собствениците взимат с приоритет и пасища, за които получават по 50 лв. за декар. После обаче повечето собственици на коне ги пускат да се разхождат на свобода, а това от една страна застрашава живота им, от друга – създава проблеми по селата. Затова имало предложение да отпадне субсидирането за коне. По думите на Порожанов собственикът на бедстващите коне Петър Пищалов ще бъде санкциониран чрез плащанията. Той уточни, че не е в неговите компетенции да каже дали ще бъде санкциониран и за смъртта на животните. За ведомствените бензиностанции на земеделските производители той коментира, че те действително имат нужда от тях и в крайна сметка са крайни потребители, а не търговци. Контролът трябва да е на входа, ако има злоупотреби, те трябва да бъдат санкционирани, но земеделските производители няма как да зареждат на редовни бензиностанции – как ще влизат там, как ще зареждат през нощта, коментира министърът на земеделието. Той увери, че се подготвят документите за защита на българското кисело мляко, саламурено сирене, лютеницата и др. традиционни продукти. Асоциациите на производителите трябва да внесат документите при нас, за да ги внесем в Европейската комисия, обясни Порожанов. Земеделското министерство е изследвало още 60 хранителни продукта – съдържание на етикета и цени в Западна Европа и у нас, и отново има индикации за двоен стандарт, каза още министърът. Данните от последната проверка ще бъдат оповестени след Великден.", "date": "2018.03.29", "title": "Румен Порожанов: За проблема с бедстващите коне ще бъде уволнен областен директор на БАБХ"}
{"url": "http://standartnews.com/balgariya/zagorka_razdade_parvite_nagradi_dobroto_tuk-369915.html", "text": "„Загорка\" раздаде първите награди „Доброто тук\". С тях бяха отличени хора, които пазят и предават българските традиции и дух, пречупвайки ги по свой начин, за да бъдат те актуални и днес, и утре. На церемония в сряда вечерта пивоварната компания стартира кампанията „Доброто тук\", с която ни предизвиква да откриваме и  поощряваме доброто всеки ден. „В съзнанието ни тези две думи „доброто\" и „тук\" съществуват и функционират трудно заедно и това не е наша национална черта, а неизменна част от човешката природа. Затова и често се случва да преувеличаваме малкото лошо, а да не съзираме важността на малкото добро. С новата кампанията целим да обърнем това разбиране и да подкрепим българското. И когато сме разпознали истинското българско добро, „Загорка\" да добави онази хармония, която да ни кара не само да се почувстваме горди, а в ежедневен комфорт с него\", каза Елица Иванова, маркетинг мениджър в \"Загорка\". „Доброто тук в смисъла, в който влагаме ние, не е постижение, а ежедневно търсене. Не е взаимопомощ, а взаимоотношения. Доброто тук не е патриотарство с биене в гърдите, а е заредено с хармония родолюбие. Затова с наградите ние отличаваме ежедневното малко добро, което трябва да бъде забелязано и поощрено. Защото ние в „Загорка\" вярваме, че колкото и по-добро да има, няма по-добро от доброто тук\", разказа за вдъхновението на кампанията Николай Тинков, старши бранд мениджър.  Той беше отличен не защото със световната си известност прославя името на България, а за това, че е посветил живота си на откриване и развитие на млади български таланти и че популяризира кирилицата, като създава нови шрифтове и ги разпространява безплатно в интернет.  Изборът попадна върху нея, заради решението а й да остане в България и да придаде модерен почерк на традиционното българско меню, а не да предпочете възможностите за професионално развитие по света. - не за това, че покорява най-високи върхове, а поради факта, че е маркирал най-дългия в България планински маршрут Ком - Емине и го е преминал над 50 пъти. Както и за това, че предава своята любов към планината на хиляди българи, увличайки ги да тръгнат с него и да предизвикат себе си по този изключително труден и красив български маршрут. , създавайки българския бранд „Шевица\". Триото „Outhentic\" получи приза „Добрите музиканти\" затова, че вдъхва нов живот на традиционния фолклор и го предава на съвременниците по света и у нас така, че да го заобичат истински. Стремежът и тенденцията на компанията да се обърне към българското е една от причините за новата визуална идентичност на „Загорка\" и акцентирането върху българските й корени. От днес любителите на кехлибарената напитка ще й се наслаждават в бутилка с нова форма и с лого на български език, наподобяващо един от първите графични знаци на бранда, но с нов, съвременен щрих. Върху бутилката като релефен елемент присъства и визията на митичния барс, символ на Стара Загора. Едновременно с това „Загорка\" изтъква българските пивоварни традиции, използвайки 100% малц родно производство.", "date": "2018.03.29", "title": "„Загорка\" раздаде първите награди „Доброто тук\""}
{"url": "http://standartnews.com/balgariya/emil_radev_hem_ponezdravoslovni_hem_poskapi_sa_hranite_v_iztochna_evropa-369905.html", "text": "„Не стига, че храните са с по-ниско качество – по-нездравословни, но и цената е значително по-висока в Източна Европа\", обяви в предаването „Тази сутрин\" евродепутатът Емил Радев (ГЕРБ). Разминаванията са в детските храни, в натуралните сокове – у нас не са 100% натурални, в съдържанието на какао в шоколадите, уточни Радев. „Точно заради това аз и моят колега Андрей Новаков предложихме нова програма на Европейската комисия за въвеждане на минимални стандарти в качеството на храните и напитките. Искаме първоначално да се отпуснат 300 000 евро и по този начин на практика да уеднаквим стандартите в Източна и Западна Европа\", каза Радев. Идеята е да се изработят минимални стандарти – минимум съдържание на какао, използването на захар, а не на заместители и др, уточни евродепутатът.", "date": "2018.03.29", "title": "Емил Радев: Хем по-нездравословни, хем по-скъпи са храните в Източна Европа"}
{"url": "http://standartnews.com/balgariya/tsvetanov_solidarni_sme_s_velikobritaniya_za_skripal_mozhe_bi_shte_ima_deystviya-369912.html", "text": "България трябва да бъде солидарна с Великобритания и трябва да има и действия. Това каза председателят на ПГ на ГЕРБ Цветан Цветанов пред журналисти в Народното събрание. Попитан дали солидарност означава и действия, Цветанов отговори положително. Той обърна внимание, че изпълнителната власт трябва да вземе това решение. Цветанов поясни, че е имало единна позиция на лидерите на ЕС за продължаване на санкциите срещу Русия, така всички държави от ЕС са солидарни към Великобритания. „Дали се предприемат следващите стъпки за отзоваване на дипломати от Русия, това вече е в правомощията и компетентността на изпълнителната власт\", каза още Цветанов. „Днес ще има разговори с министър-председателя, след това предполагам, че може би ще има действия, които ще бъдат публично оповестени\", поясни той. Привикването на посланици е в компетентността на изпълнителната власт, президентът Румен Радев да си прочете чл. 105 от Конституцията, коментира Цветанов във връзка с казаното от президента Румен Радев, че привикването на посланика на България в Москва не е съгласувано с него. Цветанов посочи, че с премиера има добър работен, конструктивен диалог. „Аз съм изразил моето мнение и фактите защо трябва да бъдем солидарни с европейското семейство\", каза Цветанов. Попитан дали е получил съгласие от негова страна, председателят на ПГ на ГЕРБ посочи, че за него е важно, че премиерът има невероятно чувство за отговорност и същевременно чувство да чува различните мнения. Във връзка с поканата на БСП премиерът да дойде да информира Народното събрание по случая „Скрипал\", Цветанов поясни, че програмата на министър-председателя е тежка. „Дори и днес, доколкото знам, там също има казус, в който трябва да се взимат важни политически решения\", допълни Цветанов. Темата за руските дипломати ще бъде дискутирана на коалиционен съвет, добави Цветанов. Попитан какво ще направи, ако Волен Сидеров оттегли подкрепата си за правителството, в случай че бъдат изгонени руските дипломати, Цветанов коментира, че уважава всяка различна теза и мнение. „Не мога да се сърдя на Волен Сидеров, защото това е декларирано през всичките години, в които той участва в политиката. Важно е, че всяка една от партиите може да изразява своето мнение, което не кореспондира с коалиционния им ангажимент. Това е ситуация, която не е била планирана в миналия период, когато сме подписвали коалиционното споразумение. Ние сме оставяли възможността всяка една от партиите да изразява своята позиция. Докато българското правителство няма окончателно решение, не смятам, че трябва да обявявам каквато и да е позиция\", заяви Цветанов. Той поясни, че си говори с всички части от „Обединени патриоти\". Цветанов посочи, че една част от тях дават подкрепа за европейската солидарност.", "date": "2018.03.29", "title": "Цветанов: Солидарни сме с Великобритания за Скрипал, може би ще има действия"}
{"url": "http://standartnews.com/balgariya/tundzha_arda_i_maritsa_prelivat_pri_odrin-369893.html", "text": "Българските реки Тунджа, Арда и Марица преливат край Одрин. Основни пътища и мостове са под вода, съобщи \"Канал 3\". Причина за наводенията са обилните валежи и пълноводието на реките. А според турските власти изпускането на язовирите от каскада „Арда\" – „Кърджали\", „Студен кладенец\" и „Ивайловград\". Според климатичните прогнози не се предвиждат нови валежи и през следващите дни се очаква нитово на водата да спадне.", "date": "2018.03.29", "title": "Тунджа, Арда и Марица преливат при Одрин"}
{"url": "http://standartnews.com/balgariya/absurd_mazh_razbra_ot_facebook_che_sdvr_go_izdirva-369890.html", "text": "Обявен за издирване мъж написа на страницата на СДВР във Facebook телефонния си номер, след което те го потърсиха. Красимир Тончев е с влязла в сила присъда за шофиране без книжка. Той разказа пред Дарик, че полицията никога не се е свързвала с него преди да публикува телефонния си номер. Днес СДВР пусна 56 снимки на хора с влезли в сила присъди, които са обявени за издирване. В момента Тончев живее в Германия и твърди, че всички призовки от съда отиват на адреса му по лична карта, където в момента живее бившата му жена, с която няма контакт. Тончев твърди, че полицията не е търсила други негови близки роднини. Красимир Тончев живее в Германия през последните няколко години. Твърди, че през 2015 година е карал автомобил, без да има шофьорска книжка. Същата година е наказан с пробация 2 години и 6 месеца. Началото на миналата година обаче присъдата му става ефективна, без той да разбере. Полицията го обявява за издирване, за което той разбира едва днес от фейсбук страницата на СДВР. Призовките се получават на адреса му по лична карта, където живее бившата му жена, която не го информирала за делата и че е обявен за издирване. „Не мога да ви кажа откога съм обявен за издирване. Не знам. Това го разбрах днес сутринта. Един приятел ми се обади и каза, че ме има във фейсбук сред най-лошите\", разказа Тончев. Тончев заяви, че от полицията са го потърсили днес, след като е оставил телефонния си номер под публикуваната от СДВР снимка: „С мен се свърза един полицай и ми писа дори във фейсбук, че ми е дал номера на тополовградската полиция. Казах, че те го имат от много време. Просто няма смисъл да ми звънят\". Тончев допълни, че не мисли да се укрива, когато се прибере в България. „Ще се предам като се върна в България. Аз не съм човек, който да се крие цял живот, просто не мога да понеса това. Не съм се крил никога, просто никой не ме е търсил\", обясни още Красимир Тончев.", "date": "2018.03.29", "title": "Абсурд: Мъж разбра от Facebook, че СДВР го издирва"}
{"url": "http://standartnews.com/balgariya/erik_rubin_silno_podkrepyame_amerikanskite_investitsii_v_balgariya-369908.html", "text": "Благодаря Ви, че ми давате възможност да говоря пред Вашите зрители се радвам, че съм отново в Стара Загора - един от моите любими градове в България. Една от причините да съм тук е да посетя двата ТЕЦ-а, които са собственост на американски компании- МИ-1 и МИ-3, които са пример за наистина успешни американски инвестиции в България. Двете централи са осигурили хиляди добри работни места, помогнали са да се разреши енергийният дефицит на България и са направили много за хората от региона. Важно е да се каже, че тези централи използват български суровини и произвеждат българска енергия, което е много важно за българската енергийна сигурност. Това е българско електричество, не чуждо електричество . Освен това тези централи са пример за успех, защото се придържат към всички съвременни регулации. Компаниите са вложили десетки милиони левове за подобряване на екологичните стандарти. Те са инвестирали и в болници, училища, клиники и в екологични проекти в целия регион. За мене като американски посланик, аз съм много горд да подчертая този успех. Наясно сме и аз лично знам, че се водят дискусии. Това не е нещо, в което нашето правителство би играло роля. Това се отнася до законодателството на ЕС. Ние сме убедени, че в крайна сметка тези дискусии ще бъдат успешни. Това не е тема, която аз като американски посланик бих дискутирал. Ние естествено силно подкрепяме американските инвестиции в България, подкрепяме американските компании, работещи тук, но не е наша работа да се намесваме в детайлите. Въпросът с определянето на цените на електроенергията е несъмнено сложен. Отново, това е въпрос на европейско законодателство, но аспектът, който е важно да бъде подчертан, е енергийната диверсификация. И от наша гледна точка това е най- важното, което трябва да се вземе предвид, за България и региона. Това означава диверсификация на източниците - от кои страни идва енергията, но също и диверсификация на формите на енергия. Няма съмнение, че притежаването на местни енергийни източници е много положително за България, както и за която и да е страна - да има свои енергийни източници. Мисля, че се постига доста голям напредък по отношение на енергийната диверсификация в последните години. Изграждането на интерконекторите и бъдещото изграждане на интерконектори на природен газ в региона е много важно. Важно е и да се развият възобновяемите енергийни източници. България прави това, но има потенциал да направи още повече. Това е много сложен въпрос, но отново засяга въпроса за диверсификацията на енергийни източници и въпроса за енергийната независимост. По отношение на който и да е проект, това включва и проекта Белене, трябва да се отчете какво означава той за бъдещия енергиен пазар на България, енергийните източници и енергийната независимост. Вярвам и съм убеден, че в бъдеще ние ще можем да отменим визовите изисквания за българските граждани. Но това не е нещо, което ще се случи в близко бъдеще. Ние имаме закон за безвизово пътуване, който е много конкретен и България все още не отговаря на неговите изисквания. Но правим всичко възможно да облекчим кандидатстването за виза и да издаваме десетгодишни визи на възможно най- много хора. Също така даваме възможност за подновяването на визи, без дори да се идва до София. Трябва да отбележа и че повече от 85% от кандидатите получават ви зи. А за студентите, кандидатстващи по програмата за работа и пътуване в САЩ, одобрението е над 90 процента. Досега повече от 100 000 български студенти са участвали по тази програма. Мисля, че обединеният отговор на Съединените щати, EC и други страни по света е признак за сериозността на тази ситуация. Мисля, че най-важното е да се даде ясен знак, че нашите страни са заедно в подкрепата си за Великобритания. И отговорът тук в България също изразяваше подкрепа. Мисля, че е важно, че всички ние сме обединени заедно в този отговор.", "date": "2018.03.29", "title": "Ерик Рубин: Силно подкрепяме американските инвестиции в България"}
{"url": "http://standartnews.com/balgariya/daryavame_krav_na_tsvetnitsa-369881.html", "text": "Кръводарителска акция на християнския празник Цветница ще се проведе за 15 - та поредна година. Тя е под наслов „Запалете свещичка, дарете кръв, дарете живот сега!\" и е организирана от от Националния център по трансфузионна хематология (НЦТХ) и БЧК, с подкрепата на Българската православна църква. Всички столичани желаещи да се включат в благородната инициатива могат да намерят мобилните екипи на НЦТХ на четири пункта в столицата от 9 до 13 часа. Това са храмовете: ⦁ Храм „Покров Богородичен\", ул. „Георги Данчов - Зографина\" 2 (зад х-л „Родина\"), в Енорийския център към храма; ⦁ Храм „Св. Неделя\", пл. „Св. Неделя\" 19, в аулата на Богословския факултет; ⦁ Храм „Св. Седмочисленици\", ул. „6-ти септември\" 16, в салона на 6-то ОУ „Граф Н.П. Игнатиев\"; ⦁ Храм „Св. Параскева\", бул. „Г. С. Раковски\" 58, в хоровата зала на училище „Дарби\" при Храм „Св. Параскева\" Освен НЦТХ, в кампанията ще се включат и четирите Регионални центъра по трансфузионна хематология (РЦТХ) в Пловдив, Стара загора, Варна и Плевен, както и доброволци на БЧК, които ще бъдат на разположение на всички желаещи да дарят кръв. В Пловдив кръводаряването ще бъде от 9.00 до 14.00 ч., пред храм \"Св. Св. Петър и Павел\". В Стара Загора - от 8.30 до 12.00 ч., в сградата на РЦТХ. Във Варна - от 10.00 до 14.00 ч., на 1 и 6 април, в сградата на РЦТХ. В Плевен - от 9.00 до 16.00 ч., в сградата на РЦТХ. Кръводарителите у нас намаляват, обявиха от БЧК. През миналата година те са били под 160 хил. души, което е с близо 2000 по - малко от броя им през 2016-а година. В същото време, необходимостта от дарявна на кръв расте. Именно затова, една от основните цели на кампанията е да се популяризира значимостта на безвъзмездното и доброволно кръводаряване, което е от изключителна важност за осигуряването на достатъчни количества кръв и кръвни продукти, необходими за лечението на хиляди пациенти.", "date": "2018.03.29", "title": "Даряваме кръв на Цветница"}
{"url": "http://standartnews.com/balgariya/valeri_simeonov_se_nanasya_v_sgradata_na_sds_na_ul_rakovski_134-369892.html", "text": "Емблематичната за СДС сграда на столичната улица \"Раковски\" 134 от днес има нов стопанин – вицепремиерът Валери Симеонов. Там ще се помещава централата на неговата партия НФСБ, съобщи \"Канал 3\".  Сградата, която почти 30 години беше централа на СДС, е с нов наемател - Валери Симеонов ще стопанисва два етажа от нея. Дотук се стигна, след като Реформаторският блок – част, от който бяха сините, не успя да влезе в парламента. Така партията загуби правото си на партийна централа в държавен имот. След решение на кабинета от Националния фронт за спасение на България (НФСБ) днес влизат във владение на част от имота. За СДС остават два етажа. Властите ги оставиха там на добра воля. Така на практика, НФСБ и СДС стават съквартиранти. Още от първия си мандат в парламента, Валери Симеонов обяви апетити към знаковата сграда - това се случи през лятото на 2013 г. Сините обаче също бяха в Народното събрание, а имаха и сключен дългосрочен договор за наем до 2015 г. През годините мераци да се нанесат на \"Раковски\" 134 имаха още политиците Николай Бареков и Веселин Марешки.", "date": "2018.03.29", "title": "Валери Симеонов се нанася в сградата на СДС на ул. Раковски 134"}
{"url": "http://standartnews.com/balgariya/prolet_pukva-369873.html", "text": "Днес времето се запролетява, а дъждовете отстъпват място на слънцето. Още през нощта облачността ще намалее, дъждовете ще спрат, а над страната ще се установи ясно време. Вятърът ще стихне. Минималните температури ще са -2 и 3 градуса. Ще е предимно слънчево, след пладне над западните райони с разкъсана висока облачност. Ще духа слаб североизточен вятър. Максималните температури ще са между 13 и 18 градуса. Атмосферното налягане слабо ще се повиши и ще бъде близко до средното за март.", "date": "2018.03.29", "title": "Пролет пуква!"}
