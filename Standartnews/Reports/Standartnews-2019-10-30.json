{"url": "https://standartnews.com/biznes/zavod-ekspres-serviz-s-inovativna-mashina-405348.html", "text": "Русенският локомотивен завод \"Експрес Сервиз\" извърши изключително иновативна модернизация на дизелов локомотив, която е новост не само у нас, но и в цяла Европа. Инсталирахме най-новия и екологичен дизелов двигател, който е със сходни параметри на оригиналния 12KVD, инсталирахме винтов въздушен компресор с двоен дебит, подменихме охладителната система с нова, изградихме нова климатизирана кабина с подобрена видимост. Запазихме, обаче, доказаните през годините ходова част и трансмисия. Намираме ги за особено подходящи за маневрена дейност, а вписването на локомотива е ненадминато при компромисното качество на индустриалните клонове у нас\", казва Цветелин Колев, мениджър в русенския жп завод. При модернизацията е обърнато и специално внимание на екологията и чистотата. \"Нашето V60 се превърна не само в най-екологичния дизелов локомотив в Европа, но и в еталон за чиста маневрена дейност. Стандартът Stage V ще стане задължителен за локомотивопроизводителите в Европа едва след няколко години, но ние инвестирахме превантивно в тази по-напреднала и скъпа технология. Контрастът с оригиналния локомотив серия 52, с неговите видими отходни газове и пръски масло е поразяващ. Именно затова си позволихме да боядисаме покрива на локомотива бял\", казва Колев. В Германия от модела V60 са произведени над 2000 броя и той е разпространен в цял свят (дори в Египет и Китай), а в България са доставени близо 300 такива локомотива. Отдавна обаче не се произвеждат резервни части за него. След пълната промяна машината постига изключителна енергийна ефективност - разходът на дизелово гориво е едва 2л/час (в сравнение с 16 литра на оригиналния локомотив). В завода на \"Експрес Сервиз\" освен че се модернизират масовите машини V60, се произвеждат и акумулаторни локомотиви, които се продават в цял свят. Български локомотиви, произведени в Русе, извършват маневрена дейност в държави като Швейцария, Франция, Великобритания, Русия и дори в Китай и Бразилия. Заводът наскоро достави и машините, обслужващи влакчетата на столичния Метрополитен.", "date": "2019.10.29", "title": "Завод \"Експрес Сервиз\" с иновативна машина"}
{"url": "https://standartnews.com/svyat/politsay-gey-osdi-kmetstvo-za-20-miliona-405301.html", "text": "Шефовете на полицията в Сейнт Луис подминали цели 23 пъти сержант Кийт Уайлдхебър, когато идвало време за повишение, пише вестник Гардиън. Причината за дискриминацията била сексуалността на Уайлдхебър, който не криел, че е гей. Полицаят завел дело срещу общината и съдът преценил, че Сейнт Луис дължи на Уайлдхебър почти 20 милиона долара компенсация, защото са го дискриминирали. В хода на делото сержантът разкрил, че командира му го наричал с обидни имена със сексуален подтекст, а член на управата на полицията го посъветвал \"да намали гейщината\". Колеги на Уайлдхебър потвърдиха в съда, че шефовете му са казали, че сержантът \"трябва да свали малко нивото на гейщина, ако иска да стане офицер\". Съдебното жури присъди 1,9 милиона долара преки щети, нанесени на Уайлдхебър, 10 милиона долара наказание за кметството на Сейнт Луис за дискриминация, както и 7 милиона долара наказание за това, че шефовете на сержанта опитали да му отмъстят, след като завел делото преди повече от 2 години. От общината в Сейнт Луис казаха, че ще назначат специален човек, който са следи за дискриминация срещу служители на базата на сексуалността им, защото е \"дошло време за промяна\".", "date": "2019.10.29", "title": "Полицай-гей осъди кметство за $20 милиона"}
{"url": "https://standartnews.com/svyat/papata-promeni-imeto-na-arkhiva-na-vatikana-405296.html", "text": "Папа Франциск обяви в апостолическо писмо, че променя наименованието на Тайния ватикански архив, за да се избегнат негативни асоциации, свързани с определението \"таен\", съобщава БТА. Отсега нататък огромният масив документи, ръкописи и папируси вече ще се нарича официално Ватикански апостолически архив. В писмото, което има силата на закон, Светият отец посочва, че архивът отдавна е отворен за учени и той самият е издал указ архивите от периода на Втората световна война, от управлението на папа Пий XII, обвиняван, че не се е обявил достатъчно твърдо срещу Холокоста, да бъде отворен за изследователи по-рано от предвидената дата 2 март 2020 г. Архивът съдържа документация за Католическата църква в цял свят, датираща от 8 век насам. В него има 600 различни сбирки, подредени по лавици с дължина 85 км. Разположен в Апостолическия дворец, архивът разполага с читални и двуетажен \"бункер\", изграден от подсилен цимент. Най-ценните документи, които включват древни ръкописи със златни кантове и присъдата по процеса на светата Инквизиция срещу Галилео Галилей, се пазят в обезопасени помещения с климатична инсталация, където влажността е контролирана.", "date": "2019.10.29", "title": "Папата промени името на архива на Ватикана"}
{"url": "https://standartnews.com/svyat/khaos-v-parizh-bum-na-prestpleniyata-405294.html", "text": "Вестник „Льо Фигаро“ огласи числа за престъпленията и нарушаването на обществения ред, които били посочени на кметовете на парижките райони, и според вестника разкриват хаоса във френската столица, съобщава БГНЕС. \r\n \r\nУмишлените атаки и нанасянето на физически наранявания са се увеличили с девет процента в Париж (без предградията), което в конкретни числа означава над 35 000 от началото на годината. \r\n \r\nПрефектът на полицията в Париж Дидие Лалеман избра да използва картата за прозрачност. Той каза на кметовете на районите броя на престъпленията и нарушенията, както и основните оценки и поуки, извлечени от ежедневната работа на полицията. Това е оценка, направена от 20 досиета, които „Фигаро“ видял и анализирал, за да предостави стабилен преглед на полицейската дейност, нивата на беззаконие и несигурност, община по общини. \r\n \r\nЧетвърти район буди най-голяма тревога, тъй като там злонамереното насилие се е увеличило с над 70 на сто за деветте месеца - от 285 на 487 случая. Насилието в Първи район, между Тюйлери и Ббеург, междувременно се е увеличило с повече от 40 процента, като са регистрирани близо 1000 нарушения. Само четири райони в столицата (Пети, Осми, 13-ти и 15-ти) отчитат намаление на нападенията, макар числата да са пренебрежимо малки, от 0,2 до четири процента в зависимост от мястото. \r\n \r\nПосегателствата върху собственост се увеличиха с над 13 процента в Париж, от 159 000 на повече от 180 000, средно повече от 650 нарушения на ден.", "date": "2019.10.29", "title": "Хаос в Париж, бум на престъпленията"}
{"url": "https://standartnews.com/svyat/milioni-na-tmno-zaradi-ogneniya-ad-v-kaliforniya-405326.html", "text": "Около 2,5 милиона души в северната част на Калифорния са без електричество, след като то беше спряно през уикенда, за да се намали рискът от избухването на нови пожари. Възможни са и нови спирания на електроподаването в следващите дни, защото се очакват още бурни ветрове, предаде Асошиейтед прес, цитирана от БТА. Компанията обяви междувременно, че още 650 000 имота ще бъдат изправени пред профилактично спиране днес. Компанията \"Пасифик газ & електрик\" (PG&E) вече е изправена пред разследване от страна на регулаторите, още след като първоначално намали доставките за 970 000 домове и предприятия. По-късно бе спряно електроподаването на още 1.5 потребители, съобщи Би Би Си. Избухналият през уикенда пожар в лозарските райони на Северна Калифорния продължи да се разраства и вече обхваща площ от 300 кв. км. Унищожени са 123 сгради, в това число 57 частни жилища, а още 90 000 са застрашени. Въпреки че вчера около 30 000 души бяха допуснати обратно по домовете си, евакуационните нареждания заради пожара продължават да са в сила за около 156 000 души, главно от град Санта Роза. Пожарът достигна къщи на шоузвезди и политици в района на Лос Анджелис. Пламъците доближиха хълм близо до музея \"Дж. Пол Гети\" в квартал Брентуд. При пожара в Лос Анджелис, наречен Гети (Getty), са унищожени осем къщи, а други шест са понесли щети, съобщи противопожарната служба. От неделя, 27 октомври, губернаторът на Калифорния Гавин Нюсъм обяви извънредно положение в целия щат. Властите включват \"всички налични ресурси\" в борбата с пожарите, заяви Нюсъм. В понеделник регулаторните органи обявиха официално разследване дали енергийните компании нарушават правилата, като превантивно прекъсват електроподаването на приблизително 2,5 милиона души. Анализатори казаха, че PG&E е отговорна за по-голямата част от \"спиранията на електрозахранването на обществената безопасност\". Компанията обяви банкрут през януари, след като се изправи пред стотици съдебни дела заради искове от жертви на пожари през 2017 и 2018 година. От 970 000-те имота, засегнати първоначално, на по-малко от половината услугата е възстановена до понеделник, предаде Асошиейтед прес. Въпреки критиките, че превантивните прекъсвания са прекалени и дори разрушителни, PG&E заяви, че ще продължат да спират тока във вторник и сряда, тъй като се очакват още силни ветрове. В Генералното ни консулство в Лос Анджелис няма постъпили сигнали за пострадали български граждани, съобщиха вчера от пресцентъра на Министерството на външните работи (МВнР). В района на Сан Франциско, Северна Калифорния, има голяма българска общност, напомнят от външното министерство. От МВнР препоръчват на българските граждани, които се намират в районите, засегнати от пожарите, да изпълняват всички указания за задължителна или препоръчителна евакуация, както и да следят информацията за нивото на замърсяване на въздуха и да се предпазват от дима, като носят маски за носа и устата.", "date": "2019.10.29", "title": "Милиони на тъмно заради огнения ад в Калифорния"}
{"url": "https://www.standartnews.com/sport/grisho-bi-na-starta-v-parizh-405339.html", "text": "Григор Димитров стартира с трудна, но сладка победа участието си на Мастръс-а в Париж. Хасковлията би на старта Юго Юмбер (Фр) с 4:6, 6:1, 6:2. Във втория кръг Гришо среща №12 в схемата Давид Гофен.", "date": "2019.10.29", "title": "Гришо би на старта в Париж"}
{"url": "https://www.standartnews.com/sport/khero-debyutira-s-pobeda-v-beroe-405322.html", "text": "Футболистите на Берое разгромиха вкъщи с 4:0 Ботев (Враца) в първия мач от 14-ия кръг на efbet Лига. Мачът беше дебют на старши треньора Димитър Димитров – Херо начело на старозагорци. На трибуните беше и новият национален селекционер Георги Дерменджиев с помощниците си Неделчо Матушев и Елин Топузаков. Още в 4-ата минута Ибрахима Конте се възползва от лошо върната топка от бившия национал Апостол Попов към вратаря на Ботев Красимир Костов и откри резултата. В началото на второто полувреме Конте вкара втори гол за Берое. Нападателят засече с крак центриране на Александър Василев от ляво и простреля вратата на гостите. В 53-ата минута топката срещна напречната греда след шут от фаул на Иван Минчев от домакините. Капитанът на Берое Мартин Камбуров реши всичко в срещата в 67-ата минута, когато се разписа от дузпа. Наказателният удар бе отсъден от Георги Давидов за задържане на нападателя в наказателното поле, за което Венцислав Керчев получи директен червен картон. Голът беше под номер 225 в първенството за 39-годишния Камбуров. Той е втори във вечната ранглиста на България след Петър Жеков, който има 253 попадения в елитния футбол. Влезлият като резерва Зоран Йосипович вкара четвъртия гол в 88-ата минута. Вратарят Костов отрази първия му удар, но при добавката той не сгреши. С успеха „зелените“ от Стара Загора се върнаха на шестото място в класирането с 21 точки, а Ботев остава 12-и с 12 точки. \r\nДнес от 16:00 часа Локомотив (Пловдив) приема Черно море. Шампионът Лудогорец гостува на Царско село от 18:30 часа.", "date": "2019.10.29", "title": "Херо дебютира с победа в Берое"}
{"url": "https://www.standartnews.com/sport/uefa-globa-i-bez-publika-sreshchu-chekhiya-na-17-noemvri-405327.html", "text": "България отнесе сурово наказание от УЕФА заради ексцесиите на мача с Англия в София. Евроцентралата ни наказва с мач на празни трибуни и глоба от 85 000 евро. Така националите ще играят срещу Чехия в София на 17 ноември без публика. При нова проява на расизъм в следващите 2 години ще получим автоматична санкция и за още 1 домакински мач без публика. На днешното си заседания това решение взе Дисциплинарната комисия на централата. 75 000 е санкцията за проявите на расова и друга дискриминация по време на мача с Англия (0:6) на 14 октомври, а 10 хиляди са заради освиркване на химна на гостите. Същата санкция от 10 хиляди евро има и за Английската асоциация, тъй като гостуващите фенове също не уважиха \"Мила родино\" преди началото на двубоя. БФС получи и предупреждение за втори мач без публика, което влиза в сила автоматично при допускането на какъвто и да е инцидент при организацията на мача с Чехия. Очаква се родната централа да предприеме кампания за допускането на стадиона на деца до 14 г., което е позволено от УЕФА при такава санкция. За това ще помогне и сравнително удобният час на двубоя - 19 ч на 17 ноември.", "date": "2019.10.29", "title": "УЕФА наложи тежки санкции на България"}
{"url": "https://www.standartnews.com/sport/ludogorets-s-12-a-pobeda-v-prvenstvoto-405347.html", "text": "Шампионът Лудогорец записа рекорден 8-и пореден мач със суха мрежа и нова победа на сметката си в efbet Лига. В 14-ия кръг шампионът пропусна да разгроми домакина Царско село, побеждавайки само с 2:0. Това беше 11-и успех за „орлите”, които продължават да бъдат единственият отбор без загуба в първенството. Те възстановиха аванса си от 4 пункта пред втория Локомотив Пловдив, а това се случи с голове във всяко от полувремената. Якуб Швиерчок откри в средата на първата част, докато след почивката с дебютно попадение се отчете лятното попълнение Жордан Икоко.", "date": "2019.10.29", "title": "Лудогорец с 12-а победа в първенството"}
{"url": "https://standartnews.com/svyat/nepalets-postavi-rekord-za-nay-brzo-izkachvane-405315.html", "text": "Алпинистът Нирмал Пуржда се похвали, че е поставил световен рекорд за най-бързо изкачване на всички осемхилядници на Земята, съобщава АФП. Непалецът написа в социалните мрежи МИСИЯТА Е ЗАВЪРШЕНА!, след като се изкачи на Шишапангма, последният връх над 8000 метра, който му оставаше. Пурджа изкачил върховете за 7 месеца. Досегашният рекорд беше 7 години, 11 месеца и 14 дни.", "date": "2019.10.29", "title": "Непалец постави рекорд за най-бързо изкачване"}
{"url": "https://www.standartnews.com/sport/georgi-iliev-stana-1-po-machove-v-blgariya-405346.html", "text": "Футболистът на Локомотив (Пловдив) Георги Илиев излезе като титуляр с капитанската лента срещу Черно море в днешния мач от 14-ия кръг на efbet Лига. По този начин 38-годишният варненец стана играчът с най-много мачове в България в елитната дивизия. Илиев записа днес мач под номер 455 и така подобри рекорда на Марин Бакалов, поставен през 1999 година. Ветеранът е изиграл 318 срещи за Черно море, 80 за Локомотив (Пловдив) и 56 с екипа на ЦСКА. Полузащитникът беше почетен на церемония преди срещата от самия Бакалов, легендата на \"черно-белите\" Хрсто Бонев и спортният директор Георги Иванов-Гонзо. Феновете на отбора пък му подариха торта с надпис \"455\". Локо (Пд) спечели с 1:0 с гол на Димитър Илиев и вече е втори в класирането с 3 т повече от Левски.", "date": "2019.10.29", "title": "Георги Илиев стана №1 по мачове в България"}
{"url": "https://standartnews.com/svyat/trsyat-dvama-bratya-za-tragediyata-v-eseks-405329.html", "text": "Британската полиция каза днес, че преследва двама братя от Северна Ирландия във връзка със смъртта на 39 души, чиито тела бяха открити в камион край Лондон миналата седмица, предаде Ройтерс, цитирани от БТА.  \r\n  \r\n \r\n \r\nРонан Хюс, на 40 години, и 34-годишния му брат са издирвани по подозрение в непредумишлено убийство и трафик на хора. \r\n  \r\n\"На този етап смятаме, че са в Северна Ирландия, но имат връзки и с Република Ирландия. Ако знаете къде са или имате някаква информация за местонахождението им, свържете се с моя екип\", каза Стюарт Хупър от полицията в Есекс. \r\n  \r\nВчера на съд се яви водачът на камиона Морис Робинсън, обвинен в непредумишлено убийство, пране на пари, трафик на хора и участие в схема за нелегална имиграция.", "date": "2019.10.29", "title": "Търсят двама братя за трагедията в Есекс"}
{"url": "https://standartnews.com/biznes/m3-na-maksim-bekhar-otpraznuva-25-a-godishnina-405309.html", "text": "Екипът на водещата PR агенция M3 Communications Group, Inc. отбеляза своя 25-и рожден ден със страхотно парти. Над 300 представители на бизнеса, дипломати, известни личности и инфлуенсъри присъстваха на събитието. Телевизионните водещи Александър Кадиев, Деси Стоянова и Ники Кънчев, изпълнителите Поли Генова, ДАРА и DJ Dian Solo, шестата по красота в света Евгения Калканджиева и модният експерт Любомир Стойков бяха само част от големите имена, които поздравиха лично екипа на M3 Communications Group, Inc. за празника. Агенцията бе решила събитието да е „Вечер без политици“ като символ на факта, че тя отдавна е взела решението в нейното портфолио да няма политически маркетинг. Темата на партито бе „супергерои“ като препратка към супер PR силите, с които екипът на M3 Communications Group, Inc. поддържа своята лидерска позиция на комуникационния пазар у нас и в Източна Европа вече четвърт век. Събитието бе уважено и от десетки колеги, стартирали кариерата си в M3 и които днес продължават да заемат важни позиции в българския и международния комуникационнен бизнес. M3 Communications Group, Inc. е една от първите български PR компании, основана през 1994 г. от водещия PR експерт Максим Бехар. От тогава до днес компанията е утвърден лидер и се е наложила като еталон за PR стандарти на комуникационния пазар в Източна Европа. M3 Communications Group, Inc. предлага широк спектър от комуникационни услуги: PR, връзки с медиите, кризисен мениджмънт, social media услуги и др. и е ексклузивен партньор на най-голямата PR компания в света за България – H+K Strategies, част от WPP Group PL. Към днешна дата компанията може да се похвали с над 5000 реализирани локални и международни проекта и PR експертиза в почти всички сфери на бизнеса.", "date": "2019.10.29", "title": "M3 на Максим Бехар отпразнува 25-а годишнина"}
{"url": "https://standartnews.com/kultura/mitko-marinov-igrae-s-denzl-uoshingtn-405344.html", "text": "Димитър Маринов отваря киноакадемия в НДК на 25 ноември и до 6 декември ще обучава в групи актьори, хора от други професии, студенти и ученици с интерес към екранните изкуства. Единственото условие за влизане в създадената заедно с НДК Screen аcting аcademy е мераклиите за знания да са до 35.  \"За да си добър актьор, трябва да си по-добър като човек!  Идвам, за да споделя умения и опит, не да преподавам\", коментира Митко, който от години живее и работи в Америка, а в началото на 2019-а дефилира по червения килим на Оскарите с екипа на „Зелената книга”, отличен в категорията „най-добър филм“. Идеята на Маринов е младите да се включват с талант и идеи, за да се родят артистични предизвикателства. Маринов ще представи техники и похвати на школата на Бернард Хилър и на своето студио, съчетани с най-ценното от американската система на обучение за подготовка на артисти в киноиндустрията. В Калифорния българинът работи с Бернард Хилър, гуру във филмовите среди, който с респект го кани за главен асистент-преподавател.  Хилър открива и подготвя някои от най-големите имена на Холивуд - Леонардо ди Каприо, Камерън Диас, Костя Ронин и много други. Именно Бернард работи с Лейди Гага за „Роди се звезда”. До момента в студиото му са гостували Ал Пачино, Джеръми Айрънс, Ванеса Редгрейв и още 40 от най-големите имена в бизнеса. Новата роля на Димитър Маринов в Холивуд е на мениджър в „Малките неща“ на Джон Ли Ханкок младши. Историята е криминална: помощник шерифът Дийн, в чиято кожа влиза Дензъл Уошингтън, и детективът Бакстър – Рами Малек, се обединяват в разследване на убийство, чиито следи водят в Ел Ей. Джаред Лето пък е предполагаемият убиец. Другото славянско присъствие в лентата е на младата и красива София Василиева.          ", "date": "2019.10.29", "title": "Митко Маринов играе с Дензъл Уошингтън"}
{"url": "https://standartnews.com/svyat/zemetresenie-na-ostrov-krit-405341.html", "text": "Земетресение с магнитуд 4,1 по Рихтер удари гръцкия остров Крит. Епицентърът на труса е на 36 км от град Ираклион, съобщи Атинският институт по геодинамика в Националната обсерватория. Регистрирано е в 15:00 ч. местно време на дълбочина 36,7 километра. Засега няма данни за материални щети или пострадали.", "date": "2019.10.29", "title": "Земетресение на остров Крит"}
{"url": "https://standartnews.com/sport/georgi-iliev-stana-1-po-machove-v-blgariya-405346.html", "text": "Футболистът на Локомотив (Пловдив) Георги Илиев излезе като титуляр с капитанската лента срещу Черно море в днешния мач от 14-ия кръг на efbet Лига. По този начин 38-годишният варненец стана играчът с най-много мачове в България в елитната дивизия. Илиев записа днес мач под номер 455 и така подобри рекорда на Марин Бакалов, поставен през 1999 година. Ветеранът е изиграл 318 срещи за Черно море, 80 за Локомотив (Пловдив) и 56 с екипа на ЦСКА. Полузащитникът беше почетен на церемония преди срещата от самия Бакалов, легендата на \"черно-белите\" Хрсто Бонев и спортният директор Георги Иванов-Гонзо. Феновете на отбора пък му подариха торта с надпис \"455\". Локо (Пд) спечели с 1:0 с гол на Димитър Илиев и вече е втори в класирането с 3 т повече от Левски.", "date": "2019.10.29", "title": "Георги Илиев стана №1 по мачове в България"}
{"url": "https://standartnews.com/sport/uefa-globa-i-bez-publika-sreshchu-chekhiya-na-17-noemvri-405327.html", "text": "България отнесе сурово наказание от УЕФА заради ексцесиите на мача с Англия в София. Евроцентралата ни наказва с мач на празни трибуни и глоба от 85 000 евро. Така националите ще играят срещу Чехия в София на 17 ноември без публика. При нова проява на расизъм в следващите 2 години ще получим автоматична санкция и за още 1 домакински мач без публика. На днешното си заседания това решение взе Дисциплинарната комисия на централата. 75 000 е санкцията за проявите на расова и друга дискриминация по време на мача с Англия (0:6) на 14 октомври, а 10 хиляди са заради освиркване на химна на гостите. Същата санкция от 10 хиляди евро има и за Английската асоциация, тъй като гостуващите фенове също не уважиха \"Мила родино\" преди началото на двубоя. БФС получи и предупреждение за втори мач без публика, което влиза в сила автоматично при допускането на какъвто и да е инцидент при организацията на мача с Чехия. Очаква се родната централа да предприеме кампания за допускането на стадиона на деца до 14 г., което е позволено от УЕФА при такава санкция. За това ще помогне и сравнително удобният час на двубоя - 19 ч на 17 ноември.", "date": "2019.10.29", "title": "УЕФА наложи тежки санкции на България"}
{"url": "https://standartnews.com/sport/grisho-bi-na-starta-v-parizh-405339.html", "text": "Григор Димитров стартира с трудна, но сладка победа участието си на Мастръс-а в Париж. Хасковлията би на старта Юго Юмбер (Фр) с 4:6, 6:1, 6:2. Във втория кръг Гришо среща №12 в схемата Давид Гофен.", "date": "2019.10.29", "title": "Гришо би на старта в Париж"}
{"url": "https://standartnews.com/sport/ludogorets-s-12-a-pobeda-v-prvenstvoto-405347.html", "text": "Шампионът Лудогорец записа рекорден 8-и пореден мач със суха мрежа и нова победа на сметката си в efbet Лига. В 14-ия кръг шампионът пропусна да разгроми домакина Царско село, побеждавайки само с 2:0. Това беше 11-и успех за „орлите”, които продължават да бъдат единственият отбор без загуба в първенството. Те възстановиха аванса си от 4 пункта пред втория Локомотив Пловдив, а това се случи с голове във всяко от полувремената. Якуб Швиерчок откри в средата на първата част, докато след почивката с дебютно попадение се отчете лятното попълнение Жордан Икоко.", "date": "2019.10.29", "title": "Лудогорец с 12-а победа в първенството"}
{"url": "https://standartnews.com/sport/khero-debyutira-s-pobeda-v-beroe-405322.html", "text": "Футболистите на Берое разгромиха вкъщи с 4:0 Ботев (Враца) в първия мач от 14-ия кръг на efbet Лига. Мачът беше дебют на старши треньора Димитър Димитров – Херо начело на старозагорци. На трибуните беше и новият национален селекционер Георги Дерменджиев с помощниците си Неделчо Матушев и Елин Топузаков. Още в 4-ата минута Ибрахима Конте се възползва от лошо върната топка от бившия национал Апостол Попов към вратаря на Ботев Красимир Костов и откри резултата. В началото на второто полувреме Конте вкара втори гол за Берое. Нападателят засече с крак центриране на Александър Василев от ляво и простреля вратата на гостите. В 53-ата минута топката срещна напречната греда след шут от фаул на Иван Минчев от домакините. Капитанът на Берое Мартин Камбуров реши всичко в срещата в 67-ата минута, когато се разписа от дузпа. Наказателният удар бе отсъден от Георги Давидов за задържане на нападателя в наказателното поле, за което Венцислав Керчев получи директен червен картон. Голът беше под номер 225 в първенството за 39-годишния Камбуров. Той е втори във вечната ранглиста на България след Петър Жеков, който има 253 попадения в елитния футбол. Влезлият като резерва Зоран Йосипович вкара четвъртия гол в 88-ата минута. Вратарят Костов отрази първия му удар, но при добавката той не сгреши. С успеха „зелените“ от Стара Загора се върнаха на шестото място в класирането с 21 точки, а Ботев остава 12-и с 12 точки. \r\nДнес от 16:00 часа Локомотив (Пловдив) приема Черно море. Шампионът Лудогорец гостува на Царско село от 18:30 часа.", "date": "2019.10.29", "title": "Херо дебютира с победа в Берое"}
{"url": "https://standartnews.com/kultura/pochinal-e-aktort-yosif-shamli-405277.html", "text": "Тази нощ е починал актьорът Йосиф Шамли, съобщиха от Съюза на артистите в България. Като дългогодишен актьор в трупата на Народния театър ,,Иван Вазов\", Йосиф ще остане в историята на българския театър със своите десетки превъплъщения на сцената. В последния сезон той беше част от спектаклите ,,Нощна пеперуда\" от Пьотр Гладилин, ,,Наблюдателите” от Константин Илиев, ,,Опит за летене” от Йордан Радичков, ,,Калигула” от Албер Камю, ,,Спускане от връх Морган” от Артър Милър, ,,Теремин: музика, любов и шпионаж” от Петър Зеленка. Зад гърби си Йосиф Шамли има и десетки филмови роли, сред които в хитови български сериали като \"Под прикритие\", \"Връзки\", \"Откраднат живот\", \"Дървото на живота\", \"Дяволското гърло\". Участва и в \"Хитман\", \"Дзифт\", \"Източни пиеси\". Едни от последните му роли са в „Сцени, отпаднали от живота на една актриса\" и \"Спасителят в прахта\". Кой е Йосиф Шампли? Йосиф Емилов Шамлиев е на роден 2 януари 1972 г. в София През 1994 г. завършва актьорско майсторство за драматичен театър във ВИТИЗ „Кръстьо Сарафов“ в първия клас на професор Здравко Митков. През 2003 г. специализира режисура в Нов български университет в класа на Леон Даниел. През 1995 г. получава Аскеер за ролята на Били Бибит в „Полет над кукувиче гнездо“ от Дейл Васерман/Кен Киси, постановка Симеон Димитров, Драматично-куклен театър „Константин Величков“ – гр. Пазарджик в категория „Поддържаща мъжка роля“. През 2008 г. е с Номинация за ролята на Порфирий Петрович в „Престъпление и наказание“ по мотиви от едноименния роман на Фьодор М. Достоевски, сценична версия и постановка Владлен Александров, Народен театър „Иван Вазов“ в категория „Водеща мъжка роля“. През 2016 г. получава \"Аскеер\" за ролята на Цера в „Ничия земя\". Адаптация по едноименния филм на Данис Танович. Постановка Стоян Радев, Народен театър „Иван Вазов\" в категория „Поддържаща мъжка роля\".", "date": "2019.10.29", "title": "Починал е актьорът Йосиф Шамли"}
{"url": "https://standartnews.com/kultura/yosko-shamli-e-bil-fatalno-bolen-405284.html", "text": "Народният театър и арт гилдията са в пълен шок. Из „Раковски“ се говори, че Йосиф Шамли, за чиято смърт беше съобщено по-рано тази сутрин, е страдал от неизличима болест. Колегите му са в пълен потрес - по време на представлението „Наблюдателите“ /хипотеза за отвъдното/“ от Константин Илиев в неделя Йоско с нищо не е подсказвал, че е в нестабилно душевно или физическо състояние. В драмата, в която от онзи свят се намесват духовете на исторически личности – от Христо Ботев до Достоевски, за да споделят отвращението си от морала на тукашния свят, Шамли играеше ролята на великия писател. Не е тайна, че Шамли – баща на 4 деца от две жени, никога не е бил  твърде близък с когото и да е от колегите си.  Талантливият и чаровен актьор, който има „Аскеер“ и „Икар“ - за Били Бибит в \"Полет над кукувиче гнездо\" и за Цера в “Ничия земя” - винаги е бил достатъчно сдържан и леко дистанциран в поведението си.  Преди години се носеше мълва, че дълго време е бил в депресия след финала на неуспешния си брак. Но сега хората от Народния, с които си е партнирал през последните му земни представления, нито за миг не са заподозрели, че  Йоско е измъчван от каквито и да било проблеми, най-малкото пък от ужасяваща диагноза. Шамли е поредният талант на Народния, който не успя да превали 50-те. Академичната трупа все още не може да се съвземе от гибелта на Андрей Баташов и Чочо Попйорданов.                 ", "date": "2019.10.29", "title": "Йоско Шамли е бил фатално болен"}
{"url": "https://standartnews.com/regionalni/pozhart-v-rila-e-potushen-naplno-405332.html", "text": "След тридневна битка с огнената стихия пожарът в Национален парк Рила, засегнал над 700 декара гора и алпийска растителност, е загасен напълно. По периметъра на пожара има едно или две леки огнища, които се поливат. Наблюдението на терен обаче ще продължи от денонощни дежурни екипи. Това обяви директорът на Югозападното държавно предприятие Дамян Дамянов. Високопроходими автомобили на горските стопанства, оборудвани за гасене на пожар, успяха да стигнат до алпийската част в Национален парк Рила, където три дни бушува огнената стихия, засегнала около 700 декара от защитената територия. Над 160 пожарникари, служители от горските стопанства и от двата национални парка - Пирин и Рила, участваха в гасенето. Пожарът над село Горно Краище е овладян напълно и очакванията са до обяд да бъде потушен. 60 декара с 40-годишни борови дървета бяха изпепелени. Междувременно се разраства пламналият преди два дни пожар в Чипровския Балкан. Стотици декари сухи треви и храсти са изгорели в местността Клисура край Чипровци. Кметът Пламен Петков съобщи, че очакват хеликоптер, и апелира към всички, които имат възможността да помогнат, да се включат в потушаването на пожара. 150 пожарникари, лесничеи, военни и доброволци са се включили досега.", "date": "2019.10.29", "title": "Пожарът в Рила е потушен напълно"}
{"url": "https://standartnews.com/regionalni/detsa-uchat-za-blgarskiya-folklor-v-kontsertna-zala-405317.html", "text": "Деца учиха за традиционната  българска сватба в  капанските села на Разград  докато гледат на живо  обредния обичай. Ученици от  двете разградски училища „ Васил Левски“ и „ Ив.С Тургенев“  имаха час  по фолклор в концертната зала. Капанският ансамбъл в града  показа с песни и танци на малките  как в миналото са се женили  техните баби и дядовци. Спектакълът е специално адаптиран за  образователни  цели. За нас винаги е удоволствие  да представяме този обичай пред деца. Семейството е мостът между традициите и бъдещето и знанията за това, как  младите хора в миналото са  решавали да поемат отговорностите на брака и да стават родители  винаги е  предизвиквал интерес  сред  днешните  подрастващи, обясни директорът на Капанския ансамбъл  Светослав Митев.", "date": "2019.10.29", "title": "Деца учат  за българския фолклор в концертна зала"}
{"url": "https://standartnews.com/svyat/otkrikha-v-ispaniya-izdirvan-ot-evropol-405338.html", "text": "В Испания беше задържан един от най-издирваните престъпници в Европа, чието име е в списъка на Европол, съобщава РИА Новости. Той е издирван за въоръжен грабеж, извършен през април 2013 г. Тогава няколко въоръжени мъже (според правоприлагащите органи от пет до седем) нападнали централата на охранителна компания за транспортиране на пари в Люксембург. При нападението те използвали експлозиви, за да разбият вратите, но не успели да стигнат до бункера, където се съхраняват парите. Между нападателите и пристигналата полиция започнала престрелка. Престъпниците успели да избягат и да преминат границата с Белгия. Престъпникът беше задържан в Марбела (провинция Малага, автономната общност на Андалусия), където празнувал рождения си ден. При ареста му били открити фалшиви френски документи. Той може да бъде осъден в Люксембург на 22 години затвор.", "date": "2019.10.29", "title": "Откриха в Испания издирван от Европол"}
