{"url": "https://www.standartnews.com/lifestyle/trstikoviyat-korab-gotov-za-ekspeditsiyata-abora-4-398372.html", "text": "  Тръстиковия кораб за експедицията „Абора-4” ще бъде пуснат официално на вода днес. Церемонията ще бъде до Музея на стъклото в Белослав ва раннния след обяд, съобщи БНР. Представител на България в морската експедиция ще бъде археологът Теодор Роков от Варненския археологически музей. В първата подобна експедиция преди 35 години - „Аргонавтика 84“, също е имало български участник, отново от Варненския музей, припомнят варненници. \r\n  Основната цел на предстоящата международна експедиция АБОРА ІV е да премине по морския маршрут - през Черно, Егейско и Мраморно морета до остров Крит-, по който в древността  са били осъществявани търговските контакти между цивилизации от праисторическата епоха. \r\nФото - БНР- Варна", "date": "2019.08.01", "title": "Тръстиковият кораб готов за експедицията „Абора-4"}
{"url": "https://standartnews.com/regionalni/4-izkustveni-ostrova-izgrazhdat-do-varna-398411.html", "text": "Четири изкуствени острова с уникален гребен канал между тях ще бъдат изградени в морето край Варна. Това е предвидено в новия градоустройствен план на морската ни столица, съобщи областният управител на града Стоян Пасев..По думите му, туризмът във Варна може да процъфти. Основното предназначение на предвидения остров до курорта \"Св. Св. Константин и Елена\" е не само атракция, а и брегоукрепване. \"Знаете, че нашето Черноморие доста ерозира и за разлика от другите европейски държави, ние останахме единствената държава, която не се е справила с този проблем. Корозията и нуждата от брегоукрепване е предимно в Североизточна България, Варна и Добрич са най-засегнати от този проблем\", каза Пасев. Той сподели, че концесионерите продължават да се оплакват, че плажната ивица намалява в последните две години. \"Може да е с няколко метра, но все пак морето яде от брега\", уточни областният на Варна. Една от функциите на новият остров ще бъде да задържи пясъка, а целта е да може да се ситуира повече плажна ивица на територията на комплекса. Предвидената големина на острова е 19,4 кв. км. Идеята е там да бъдат направени и лодкостоянки по подобие на тези в Южна България, където бяха изградени яхтени марини. Има проект за още четири изкуствени острова в самото варненско езеро, напомни още Стоян Пасев.", "date": "2019.08.01", "title": "4 изкуствени острова изграждат до Варна"}
{"url": "https://standartnews.com/regionalni/gabrovo-chestva-230-g-ot-rozhdenieto-na-v-aprilov-398398.html", "text": " Ден на отворените врати днес Националният музей на образованието в Габрово отбелязва 230 години от рождението на Васил Априлов. Радетел за българското образование и просвета, през 1835 г. той открива в Габрово първото българско взаимно училище, сега Априловската гимназия. Освен значителната парична и организационна помощ, която оказва на българското просветно движение, издава и няколко книги, с които дава насока на възрожденското училищно дело. В днешния Ден на Априлов Националният музей на образованието предлага на посетителите разходка с екскурзовод за запознаване с експозицията „Благодетелят“, която разказва за приноса на Васил Априлов за създаване на габровското училище и развитието на новобългарската просвета. По случай 230 години от рождението му ще бъде открита изложбата „Реплики“ с плетени картини и гоблени на габровката Надежда Лазарова. В музея са изложени редки и ценни книги от личната библиотека на Априлов - 265 книги, от които можем да съдим за разнообразните интереси на габровския просветител.", "date": "2019.08.01", "title": "Габрово чества 230 г. от рождението на В. Априлов"}
{"url": "https://standartnews.com/svyat/asteroid-s-tsenni-metali-za-1-kvintilion-dolara-shche-poseti-nasa-398415.html", "text": "НАСА планира мисия до астероид с огромни залежи на благородни метали, сред които и злато, чиято стойност възлиза на 1 квинтилион долара (квинтилион – 1 с 18 нули). Това означава, че ако стойността на астероида бъде разделена между всички хора на Земята, всеки от нас ще получи 92 млрд. долара. 16 Psyche е астероид съставен предимно от метал и е от огромен интерес за НАСА, защото ще помогне на учените да разберат как се е формирала нашата планета и ядрото ни. Макар съдържанието на злато да не е ясно, много учени спекулират, че то е в огромни количества. Според други обаче астероидът е съставен предимно от желязо. Човечеството все още е далеч от добив на ценни метали в Космоса, но от НАСА планират първата разузнавателна мисия до астероида още през 2022 г. Апаратът на космическата агенция ще достигне целта си през 2026 г., като ще прекара в орбита около него 21 месеца. През това време НАСА ще картографира и изучи астероида, за да установи дали наистина е бил част от планета преди.", "date": "2019.08.01", "title": "Астероид с ценни метали за 1 квинтилион долара ще посети НАСА"}
{"url": "https://standartnews.com/svyat/studentka-padna-ot-samolet-i-zagina-398426.html", "text": "Студентка от Университета в Кеймбридж е починала след падане от самолет от над 1500 метра височина. Тя била на учебно пътуване в Мадагаскар, съобщава „Дейли Мейл“, цитиран от Блиц. Внезапно 19-годишната Алана Кътланд решила да отвори вратата на самолета. Тя летяла с малка „Чесна“ над африканската страна. \r\n \r\nАлана била втора година студентка по биологични и природни науки. Тя била на обмен в Мадагаскар. Паднала от самолета 10 минути след излитането. Тялото ѝ паднало някъде в дивата савана и полицията се опасява, че никога няма да го намери, защото мястото се обитава от свирепи хищници.  Според местни медии. Студентката отворила вратата на самолета пред погледа на ужасения пилот и друг пътник. Тази информация не е потвърдена. Твърди се още, че Алана и родителите ѝ имали няколко напрегнати разговора по телефона в дните преди ужасния инцидент. От семейството заявяват, че са „съсипани от загубата на нашата прекрасна, красива дъщеря, която озаряваше всяка стая, в която влизаше“. Студентката се прибирала от пътуване с проучвателна цел отдалечения район Анджаджави. В Мадагаскар тя била, за да довърши свое изследване.  ", "date": "2019.08.01", "title": "Студентка  загина след падане от самолет"}
{"url": "https://standartnews.com/regionalni/globyavat-vik-pernik-za-obgazyavane-na-radomir-398393.html", "text": "„Водоснабдяване и канализация“ ООД в гр. Перник ще бъде санкционирано със 7 хил. до 20 хил. лева заради обгазяване на град Радомир, съобщи Регионалната инспекция по околната среда и водите. Нарушението е установено след подаден сигнал в инспекцията. Извършена е проверка в нощта срещу 18 юли. Тя показала, че в посока Радомир се отделят димни газове от запалени изсушени утайки в района на пречиствателната станция за отпадъчни води в град Батановци. Тя е собственик на ВиК Перник. От дружеството тогава обясниха, че утайките са се самозапалили от високите температури.", "date": "2019.08.01", "title": "Глобяват ВиК Перник за обгазяване на Радомир"}
{"url": "https://standartnews.com/svyat/feysbuk-razkril-sauditska-propagandna-mrezha-398417.html", "text": "Свързани с правителството на Саудитска Арабия хора са ръководели мрежа от фалшиви акаунти и страници във Фейсбук, за да популяризират държавната пропаганда и да атакуват регионални противници, съобщи компанията днес, предаде Ройтерс. Фейсбук обяви още, че е заличил над 350 акаунта и страници с около 1,4 млн. последователи в поредна акция срещу „координираното неавтентично поведение“ в платформата си и първа подобна дейност, свързана с Рияд. Страни в Близкия изток все по-често се обръщат към социални медии, включително Туитър и ЮТюб, за да упражняват прикрито политическо влияние онлайн. Ройтерс разкри мащабна „иранска“ кампания миналата година, а Рияд е обвинен в използване на същата тактика, за да атакува регионалния съперник Катар и да разпространява дезинформация след убийството на саудитския дисидент Джамал Хашоги.", "date": "2019.08.01", "title": "Фейсбук  разкрил „саудитска пропагандна мрежа“"}
{"url": "https://standartnews.com/svyat/kholandiya-zabrani-burkite-na-obshchestveni-mesta-398413.html", "text": "След спорове, продължили 14 години, в Холандия беше въведена забрана на бурките, предават БТА и Нова тв. \r\nДрехи, които прикриват лицето, като бурки и воали, вече не могат да бъдат носени в обществени институции като училища, болници и правителствени учреждения, нито в автобуси и влакове. Вътрешното министерство призова местните власти и органите на реда да прилагат забраната. \r\nОт представителите на силите за сигурност вече се изисква да казват на забулените жени да показват лицата си. Ако не го сторят, може да им бъде отказан достъп до обществени сгради и да им бъдат наложени глоби от най-малко 150 евро. \r\nЗабранени са и други средства за прикриване на лицето като маски и мотоциклетни каски. \r\nХоландският крайнодесен популист Герт Вилдерс нарече забраната \"исторически ден\". Той заяви пред холандско радио, че това е \"първата антиислямска мярка\", въведена в страната. \r\nНе е ясно обаче до каква степен забраната ще бъде прилагана наистина, след като няколко града, както и болници, компании за обществен транспорт и полицията заявиха, че няма да я спазват. \r\nФранция беше първата държава в Европа, въвела забрана на пълния ислямски воал през 2011 г., припомня ДПА. Няколко страни последваха нейния пример. В Дания забраната на прикриващите цялото лице воали е в сила от една година. Досега според властите са били наложени глоби от 134 до 1340 евро в 39 случая, включително на 22 жени, носещи бурки или никаби. \r\nВ Германия досега са били въвеждани само изолирани и ограничени забрани - например, за обществените служби в провинция Хесен. \r\nМнозина смятат прикриващия цялото лице воал за символ на потискането на жените в исляма. Критиците на забраната обаче я приемат като посегателство над религиозната свобода. Смята се, че в Холандия има около 150 жени, които носят редовно бурки или никаби.", "date": "2019.08.01", "title": "Холандия забрани  бурките на обществени места"}
{"url": "https://www.standartnews.com/sport/ludogorets-prodlzhava-napred-v-liga-evropa-398427.html", "text": "Лудогорец очаквано разгроми като домакин исландския шампион ФК Валур с 4:0 в мач-реванш от втория предварителен кръг от Лига Европа. След като срещата в Рейкявик седмица по-рано завърши при резултат 1:1, то в ответния мач „орлите” от Разград не оставиха никакви шансове на исландците с безапелационното си представяне на „Лудогорец Арена”. Старт на головете даде Дан Битон, който откри в седмата минута, а в 24-ата Жордан Икоко вкара своя дебютен гол с екипа на „орлите”. В рамките на две минути – между 82-ата и 84-ата , пък резервата Якуб Швиерчок реализира на два пъти, за да подпечата солидния успех за осемкратния шампион на България. По този начин Лудогорец продължава към третия квалификационен кръг на Лига Европа, където го очаква уелският шампион ТНС. Срещата в Разград е идния четвъртък.", "date": "2019.08.01", "title": "Лудогорец продължава напред в Лига Европа"}
{"url": "https://www.standartnews.com/sport/loko-pd-otstrani-spartak-trnava-398428.html", "text": "Локомотив (Пловдив) се класира за третия квалификационен кръг на Лига Европа. Българският тим загуби реванша от Спартак в Търнава с 1:3, но след победа с 2:0 в първата среща продължава напред. Френският Страсбург е следващия съперник на Локомотив. В Търнава домакините откриха чрез Филип Дангубич (16), Богдан Митреа направи 2:0 в 51-ата минута. Рафаел Таварес попари българския тим в 70-ата минута, когато защитата на Локомотив го изпусна след центриране от фаул. Ален Ожболт върна усмивките в Локомотив с попадение в 72-ата минута. От 34-ата минута домакините играха с човек по-малко, след като Тимотей Захуменски бе изгонен с директен червен картон.", "date": "2019.08.01", "title": "Локо (Пд) отстрани Спартак (Търнава)"}
{"url": "https://standartnews.com/svyat/polsha-spira-emigratsiyata-s-makhane-na-dantsite-398418.html", "text": "Всички млади работещи поляци осъмнаха на 1 август с нов стимул да останат в страната си - над 2 милиона няма да плащат данък върху доходите си. Инициативата е опит на правителството да спре огромното изтичане на мозъци, което Полша преживява през 15-те години от присъединяването си към Европейския съюз. Премиерът Матеуш Моравецки заяви, че данъчното облекчение ще даде нови възможности на младите хора, които \"да се равняват на тези на Запад\". Поляците на възраст под 26 години, които печелят по-малко от 85 528 полски злоти (почти 20 хил. евро) годишно, от 1 август ще бъдат изключени от данъка върху доходите, който се равнява на 18%. Отстъпката е щедър жест, предвид че средната заплата в Полша е малко под 60 хил. злоти (малко под 14 хил. евро) годишно. Според разчетите на правителството 2 милиона души ще могат да се възползват от мярката. \r\n \r\nКогато Полша и още седем страни от Централна и Източна Европа се присъединиха към ЕС през 2004 година, гражданите им получиха правото да работят из общността без необходимостта от разрешително за работа или виза.", "date": "2019.08.01", "title": "Полша спира емиграцията с махане на данъците"}
{"url": "https://www.standartnews.com/sport/levski-se-provali-v-liga-evropa-video-398425.html", "text": "Отборът на Левски приключи срамно участието си в Лига Европа и то рано-рано. Футболистите на Петър Хубчев не успяха да надскочат моментните си възможностите и допуснаха ново тежко поражение от АЕК Ларнака в реванша от втория предварителен кръг на Лига Европа. След загубата с 0:3 в Кипър, днес на своя „Георги Аспарухов” Левски допусна още по сериозно поражение – 0:4. Футболистите на „сините” дълго ще помнят името на капитана на АЕК Иван Тричковски, който заби и четирите попадения във вратата на българския тим. Мачът започна по възможно най-лошия начин за \"сините\". Още в 10-ата секунда Тиам се контузи тежко след едно подаване от него в центъра на терена, а минути след това напусна терена на носилка. След двубоя Петър Хубчев обяви, че контузията на най-добрия му футболист е тежка. В третата минута Роберта бе на чиста позиция срещу вратаря на АЕК, но от 6 метра би в него. Райнов пък спъна по учебник Джану в пеналта на Левски и съдията резонно даде дузпа за гостите. След гола на Тричковски \"сините\" доиграха мача безобразно слабо и само късмета ги спаси от още по-тежка загуба. Поражението е изравнен антирекорд за домакинска загуба в евротурнирите за Левски. Поражението от АЕК се изравнява с това от Лацио. Преди почти 10 години Левски падна от италианците в мач от груповата фаза на Лига Европа.  ", "date": "2019.08.01", "title": "Левски се провали в Лига Европа (ВИДЕО)"}
{"url": "https://standartnews.com/sport/loko-pd-otstrani-spartak-trnava-398428.html", "text": "Локомотив (Пловдив) се класира за третия квалификационен кръг на Лига Европа. Българският тим загуби реванша от Спартак в Търнава с 1:3, но след победа с 2:0 в първата среща продължава напред. Френският Страсбург е следващия съперник на Локомотив. В Търнава домакините откриха чрез Филип Дангубич (16), Богдан Митреа направи 2:0 в 51-ата минута. Рафаел Таварес попари българския тим в 70-ата минута, когато защитата на Локомотив го изпусна след центриране от фаул. Ален Ожболт върна усмивките в Локомотив с попадение в 72-ата минута. От 34-ата минута домакините играха с човек по-малко, след като Тимотей Захуменски бе изгонен с директен червен картон.", "date": "2019.08.01", "title": "Локо (Пд) отстрани Спартак (Търнава)"}
{"url": "https://standartnews.com/biznes/zashcho-bankite-sa-s-rekordni-pechalbi-398414.html", "text": "БНБ днес триумфира и скърби едновременно. Централната банка отчете рекордни печалби на кредитните институции за миналата година, но загуби управителят, който не изпусна финансовите юзди на държавата в най-голямата банкова криза - през 1997-ма.  Любомир Филипов е един от хората, които много добре знаят стойността на днешния банков успех – печалба от 1,678 милиарда лева за 2018 година и ръст от 42,9 процента на годишна база.  По негово време банките не само мечтаеха за положителни финансови резултати, но плащаха данък върху загубите. Това беше данък върху провизиите, когато лошите кредити за повече от 4 месеца надхвърляха 10 процента от кредитния портфейл. Наказателната мярка след фалита на повече от 17 банки почти замрази кредитирането и падна чак по времето на наследника на  Филипов - Светослав Гаврийски. Няма как сегашният гуверньор на БНБ - Димитър Радев,  преглеждайки днес окончателните резултати на банките за миналата година, да не си е спомнил за времената на Филипов. Нещо повече – преди 20 години той бе заместник- финансов министър и лично помогна за премахването на данъка  върху загубите на банките в началото на 2000-та година, след което  кредитните институции се поздравиха с обща годишна печалба от близо 200 милиона, направена най-вече с помощта на три от тях – Булбанк, ОББ и ДСК.. 18 години по-късно, печалбата на финансовите ни институции е 8 пъти по-голяма, а увеличението за година е сравнимо само с най-успешните години на икономически ръст по време на прехода ни. Намалените лоши кредити, увеличеното с близо 5 милиарда лева кредитиране - и за хората и за бизнеса, финансовото спокойствие в държавата, което доближава депозитите до обща сума от 90 милиарда лева, намаляването на лошите кредити с 1,5 милиарда, както и по-високите активи и собствен капитал на кредитните институции заради попълването му, са краткият прочит на банковата картина днес. И то в навечерието на очакваното решение за влизане в ЕРМ 2 и  веднага след признанието от Европейската централна банка, че кредитните ни институции успешно са издържали стрестестовете.                          Най-радостното е, че рекордните данни не са случайност, а тенденция. Наскоро БНБ обяви, че търговските банки отчитат 454 млн. лв. чиста печалба за първите четири месеца на тази година, а ръстът в сравнение с април 2018 г. е 14.5%. Според обобщените данни на БНБ към края на декември 2018 г. активите на банковата система възлизат на 105,6 млрд. лв., като това е растеж със 7,9% (7,7 млрд. лв.) за година. 60 милиарда е кредитният портфейл на банките., като за година е нараснал с близо 5 милиарда лева. Нарастват заемите и за домакинствата с 11,6% (2,3 млрд. лв), и за фирмите – с 5,2% (1,7 млрд. лв.), и за други финансови предприятия – с 27,3% (690 млн. лв.), а също и за сектор “Държавно управление” – с 22,7% (137 млн. лв.). Увеличението е почти без промяна през всички месеци на годината. Най-обнадеждаващо е, че тенденцията за намаление на лошите кредити продължава. В края на декември те са  6,795 млрд. лева, при  8,292 млрд. лева в края на декември 2017  Ако кредитите през годината са нараснали с малко над 5 милиарда лева, точно с 6 милиарда са се увеличили депозитите. Ръстът е с  7,2% , а абсолютната им стойност  доближава 90 млрд. лв. Отново увеличение има и при спестяванията на хората(с 3,9 млрд. лв., ръст 7,9%), на бизнеса – с 4,5% (1,1 млрд. лв., ), в сектор “Държавно управление” – с 35,6% (708 млн. лева) , а при другите финансови предприятия ръстът е с 15,9% (441 млн. лв.). Намаление с 3,2% (169 млн. лв.) се забелязва само при депозитите от кредитни институции. Собственият капитал на банките в края на декември е 13,9 млрд лева, с  10% повече за година и то главно заради  увеличението на внесения капитал и по-голямата печалба.", "date": "2019.08.01", "title": "Защо банките са с рекордни печалби?"}
{"url": "https://standartnews.com/sport/levski-se-provali-v-liga-evropa-video-398425.html", "text": "Отборът на Левски приключи срамно участието си в Лига Европа и то рано-рано. Футболистите на Петър Хубчев не успяха да надскочат моментните си възможностите и допуснаха ново тежко поражение от АЕК Ларнака в реванша от втория предварителен кръг на Лига Европа. След загубата с 0:3 в Кипър, днес на своя „Георги Аспарухов” Левски допусна още по сериозно поражение – 0:4. Футболистите на „сините” дълго ще помнят името на капитана на АЕК Иван Тричковски, който заби и четирите попадения във вратата на българския тим. Мачът започна по възможно най-лошия начин за \"сините\". Още в 10-ата секунда Тиам се контузи тежко след едно подаване от него в центъра на терена, а минути след това напусна терена на носилка. След двубоя Петър Хубчев обяви, че контузията на най-добрия му футболист е тежка. В третата минута Роберта бе на чиста позиция срещу вратаря на АЕК, но от 6 метра би в него. Райнов пък спъна по учебник Джану в пеналта на Левски и съдията резонно даде дузпа за гостите. След гола на Тричковски \"сините\" доиграха мача безобразно слабо и само късмета ги спаси от още по-тежка загуба. Поражението е изравнен антирекорд за домакинска загуба в евротурнирите за Левски. Поражението от АЕК се изравнява с това от Лацио. Преди почти 10 години Левски падна от италианците в мач от груповата фаза на Лига Европа.  ", "date": "2019.08.01", "title": "Левски се провали в Лига Европа (ВИДЕО)"}
{"url": "https://standartnews.com/sport/ludogorets-prodlzhava-napred-v-liga-evropa-398427.html", "text": "Лудогорец очаквано разгроми като домакин исландския шампион ФК Валур с 4:0 в мач-реванш от втория предварителен кръг от Лига Европа. След като срещата в Рейкявик седмица по-рано завърши при резултат 1:1, то в ответния мач „орлите” от Разград не оставиха никакви шансове на исландците с безапелационното си представяне на „Лудогорец Арена”. Старт на головете даде Дан Битон, който откри в седмата минута, а в 24-ата Жордан Икоко вкара своя дебютен гол с екипа на „орлите”. В рамките на две минути – между 82-ата и 84-ата , пък резервата Якуб Швиерчок реализира на два пъти, за да подпечата солидния успех за осемкратния шампион на България. По този начин Лудогорец продължава към третия квалификационен кръг на Лига Европа, където го очаква уелският шампион ТНС. Срещата в Разград е идния четвъртък.", "date": "2019.08.01", "title": "Лудогорец продължава напред в Лига Европа"}
{"url": "https://standartnews.com/balgariya/zapochva-izgrazhdaneto-na-novi-detski-ploshchadki-v-blagoevgrad-i-selata-398394.html", "text": "Нови детски площадки ще бъдат изградени в Благоевград и малките населени места. Те са заложени в Инвестиционната програма на Община Благоевград, като голяма  част от тях са по заявено желание от жителите в кампанията „ТИ ПРЕДЛОЖИ! КМЕТЕ НАПРАВИ!“. Подготвителните дейности започват от днес. Сред местата, на които ще бъдат изградени нови детски площадки са кварталите „Струмско“, „Грамада“ „Ален мак“, Орлова чука“, както и в селата Рилци, Покровник, Падеш. Новите места за игра ще бъдат съобразени изцяло с изискванията за безопасност. Ще бъдат поставени ограда и ударопоглъщаща настилка. Всяка от детските площадки ще бъде оборудвана с разнообразни  съоръжения. Освен с уреди за игра, съобразени с възрастта на децата, на площадките ще има пейки и кошчета за удобство на придружителите. През настоящата година предстои изграждането и на спортни площадки на територията на Благоевград. Обособяването на кътове за игра и спорт е сред основните приоритети на кмета д–р Атанас Камбитов, а целта е да се създадат подходящи условия за малките и младите жители на общината.          ", "date": "2019.08.01", "title": "Започва изграждането на нови детски площадки в Благоевград и селата"}
{"url": "https://standartnews.com/biznes/servizi-i-bakalii-falirat-nay-chesto-398358.html", "text": "Най-често българинът започва бизнес начинания в търговията или ремонт на автомобил, но и оцелява най-трудно. Това пише в днешната си тема \"Монитор\". Делът на нововъзникващите дружества у нас е приблизително постоянен с годините - около 12 на сто от всички компании. Това показва изследването на демографията на предприятията, което Националният статистически институт изготвя веднъж годишно. През 2017 г. в България са действали 347 730 активни предприятия, което е с 0.1% по-малко в сравнение с предходната. 164 876 от тях, или 47.4%, са с нула наети, 37.6% имат под 5-има служители, а с повече от 10 са 7.8% от компаниите. Същевременно именно в последната група компании са ангажирани близо 70% от работещите българи, и обратното - в групата фирми с нула наети работят едва 6.6% от заетите. От статистическите данни за времето между 2013 и 2017 г. се вижда, че най-често се създават дружества с предмет на дейност търговия - 42.2%, а най-малък е делът на новоучредените добивни компании - едва 0.1% средно за периода. В същото време и \"смъртността\" на чисто търговските начинания е най-голяма, а добивните са най-жизнеспособни. Делът на предприятията, родени през 2012 г. и все още активни пет години по-късно - през 2017 г., е 5.6%. Най-жизнеспособни са предприятията от енергетиката, където оцелелите са 13.6%. Стойността на този показател е най-ниска за компаниите, занимаващи се с недвижими имоти - 4.0%. През 2016 г. са били закрити 41 611 предприятия, или 11,9 на сто от броя на активните предприятия през същата година, като почти половината от тях са в сектора на търговията и ремонта на автомобили и мотоциклети. Бизнес демографията представя данни за броя активни предприятия, броя новородени предприятия, относителния дял на оцелелите предприятия, броя умрели предприятия, както и данни за промяната на заетостта в тях към определен момент. През 2016 г. 42,3 на сто от \"умрелите\" предприятия са в сектор \"Търговия; ремонт на автомобили и мотоциклети\". През 2016 г. новопоявилите се фирми са 43 434 като от тях 34 508 са преживели успешно следващата година. Най-висок е делът на оцелелите предприятия в \"Транспорт, складиране и пощи\" - 87,3 на сто, а най-нисък – в \"Производство и разпределение на електрическа и топлинна енергия и на газообразни горива\" – 52,1 на сто. Бизнес демографията на националната статистика показва негативна тенденция с напредването на годините.", "date": "2019.08.01", "title": "Сервизи и бакалии фалират най-често"}
{"url": "https://standartnews.com/biznes/druzhestvata-na-chez-sa-sred-nay-golemite-kompanii-v-blgariya-398373.html", "text": "За поредна година дружествата на ЧЕЗ в България са сред най-големите български компании и в топ 20 на лидерите в българската енергетика, според престижната класация „Капитал 100“ на медията за бизнес и финансова информация „Капитал“.   Основен критерий за попадане в класацията е общият размер на приходите за 2018 г. Като втори показател на дейността на фирмата е включен и нетният финансов резултат след данъчно облагане. Класацията е представителна за над 95% от големите български дружества с годишни приходи над 80 млн. лева.   Лидерът сред търговците на електроенергия на свободния пазар - „ЧЕЗ Трейд България“ ЕАД, се изкачи в генералната класация на 32-ро място от 50-то през 2017 г. и достигна 8 място в секторната подредба на най-големите енергийни дружества. Доставчикът на електроенергия за над 2 млн. клиенти - „ЧЕЗ Електро България“ АД, зае 45-то място в общата подредба и 10-та позиция сред най-големите енергийни компании, а дружеството, което стопанисва най-голямата електроразпределителна мрежа в страната – „ЧЕЗ Разпределение България“ АД, са нареди на 70-то място сред най-големите български фирми и на 15-та позиция сред лидерите в сектора. ЧЕЗ работи в България от близо 15 години и е един от най-големите инвеститори в енергетиката. От стъпването си на българския пазар компанията е внесла в икономиката общо 2,99 млрд. лева – инвестиции, дивиденти, данъци и осигуровки, от които 1,26 млрд. лева са инвестиции, вложени в модернизиране и разширяване на мрежите, в подобряване на обслужването и в производство. ЧЕЗ е и един от най-големите работодатели в България, осигурявайки работа на близо 4000 души и на десетки български компании в сферата на услугите.", "date": "2019.08.01", "title": "Дружествата на ЧЕЗ са сред най-големите компании в България"}
{"url": "https://standartnews.com/biznes/shesti-blok-na-aets-kozloduy-zaraboti-398408.html", "text": "За около три часа днес турбогенераторът на Шести енергоблок в АЕЦ \"Козлодуй\" беше изключен от електроенергийната система на страната, съобщават от централата. Причината е рязкото намаляване на мощността на блока до 300 мегавата заради сработила аварийна защита при изключване на две от главните циркулационни помпи. От АЕЦ \"Козлодуй\" уточняват, че причините за изключването на помпите са отстранени и Шести блок вече е включен в електроенергийната система. Няма промяна в радиационната обстановка, която е в нормите. Пети блок работи с пълно натоварване на мощността.", "date": "2019.08.01", "title": "Шести блок на АЕЦ \"Козлодуй\" заработи"}
