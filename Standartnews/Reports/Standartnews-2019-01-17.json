{"url": "https://www.standartnews.com/sport/leo-mesi-futbolt-e-poveche-ot-golove-382492.html", "text": "Лионел Меси не се фокусира върху головете, а върху победите и трофеите с Барселона, заяви самият той в интервю за Мундо Депортиво. Аржентинецът стигна до границата от 400 попадения в Ла Лига с 453 мача, след което обеща на феновете, че съвсем не е приключил. \"Радвам се, че вкарах 400-ия си гол и се надявам да продължа, но не се концентрирам толкова много върху рекорди и цифри. Футболът е повече от головете. Излизаме във всеки мач с идеята за три точки, за да спечелим първенството, което е най-голямата награда за всеки отбор. Опитвам да помагам и се старая да го правя не само с голове, а също така с асистенции и ключови подавания\", заяви той. Меси вкара първия си гол за Барса в 90-та минута за 2:0 срещу Албасете на 1-и май 2005-а година. Попадение номер 400 пък падна срещу Ейбар на 13-и януари 2018-а. \"Никога няма да забравя първия ми гол срещу Албасете. Най-важните голове обаче не са най-красивите, а тези, които ни помагат за победа\", добави Меси.", "date": "2019.01.16", "title": "Лео Меси: Футболът е повече от голове"}
{"url": "https://www.standartnews.com/sport/fifa-pochete-bozhinov-382495.html", "text": "Трансферът на Валери Божинов в Ботев Враца през есента на 2018 година бе сред големите „бомби“ във футбола в България, но той също така намери отзвук и в Европа. Именно в този ред на мисли Световната футболна централа посвети специален репортаж на бившия играч на Ювентус и Манчестър Сити. Божинов попадна в центъра на прожекторите на предаването FIFA Football, където става дума за новото му приключение, за причината да се спре именно на врачанския клуб и разбира се за планинския град.   В лентата бившият играч на Манчестър Сити споделя откровено какво го подтикнало да направи подобна крачка и кариерата си като цяло. Авторите акцентират на това, че Валери Божинов бе сред най-обещаващите млади таланти на България. Едва на 14-годишна възраст играчът поема към Италия, където прави и едни от най-силните си години. Първите стъпки на Божинов на Ботуша са в Лече, а след това играе за Фиорентина и Ювентус, преди да премине в Манчестър Сити. „Защо избрах Враца? По две причини. Първата е, че вторият ми баща е треньор в клуба. Другото е, че тоз клуб и град има дълга история е уважаван в България“, започна Божинов. „За мен е важно да играя футбол и да се наслаждавам. Тук мога да правя това и съм доволен“, обяви той. \"Може би ще прекратя кариерата си като направя 20 клуба\", призна още българинът.", "date": "2019.01.16", "title": "ФИФА почете Божинов"}
{"url": "https://www.standartnews.com/biznes/aliants-bank-s-proekt-za-digitalna-transformatsiya-382500.html", "text": "  Алианц Банк България стартира проект за цялостна дигитална трансформация, която ще помогне на финансовата институция да отговори на актуалните очаквания на клиентите и ще направи общуването с банката по-лесно и удобно. Проектът ще се изпълнява в партньорство със Софтуер Груп – глобална технологична компания с централа в София, като ще бъде внедряван поетапно в рамките на две години и половина. Очаква се първите резултати да бъдат налице още в края на 2019 г. Внедряване на дигитална банкова платформа, която да се използва от клиенти и служители, автоматизиране и дигитализиране на процесите по отпускане на кредити и агентско банкиране, както и единен портал за управление на лични данни – това са само част от решенията, които ще бъдат реализирани. Ще бъде разработено приложение, чрез което крайните потребители ще могат да управляват личните си финанси. Клиентските услуги на банката ще бъдат подпомагани от чат бот, който да предоставя възможности за самообслужване, спестявайки време и осигурявайки удобство на потребителите. На снимката: Георги Заманов, главен изпълнителен директор на Алианц Банк България и Калин Радев, главен изпълнителен директор на Софтуер Груп \r\n ", "date": "2019.01.16", "title": "Алианц Банк с проект за  дигитална трансформация"}
{"url": "https://www.standartnews.com/sport/berbatov-podpisva-s-beroe-382490.html", "text": "Голмайстор номер 1 в историята на националния отбор на България Димитър Бербатов ще подпише договор с Берое. Това съобщи телевизия \"Bulgaria On Air\". Очаква се споразумението да е до края на сезона, като бившият нападател на Манчестър Юнайтед и Монако вече си търси жилище в Стара Загора. Все още обаче от Берое не са потвърдили официално тази новина.  \r\nДнес Бербо замина с отбора на подготовка в турския курорт Белек. Митко е без отбор от началото на 2018 г., когато напусна индийския Керала. През лятото той тренира с Берое, където наставник е близкият му приятел Александър Томаш. Той дори игра в контрола срещу Славия. Но до договор обаче така и не се стигна. В Стара Загора обаче се скептични, че Бербатов наистина има хъс да облече екипа на тима за официалните мачове от Първа лига.", "date": "2019.01.16", "title": "Бербатов подписва с Берое"}
{"url": "https://www.standartnews.com/biznes/nap-do-2-sedmitsi-zapochnete-smyanata-na-kasovite-aparati-382449.html", "text": "Всяка регистрирана по ДДС фирма има 2 седмици, в които да започне смяната на софтуера за управление на продажбите и касовите си апарати, за да успее да се вмести в крайния срок до края на март, каза изпълнителния директор на НАП Галя Димитрова на среща с председателя на Българската стопанска камара Радосвет Радев. Според директора на НАП, промяната е наложителна, заради фискалните загуби от над 300 млн. лв. и укриването на обороти от над 1 млрд. лв. годишно, които са възможни заради пълното отсъствие на регулация на софтуерите за управление на продажбите. „Освен да донесат фискален ефект, промените ще подобрят и конкурентната среда, повишавайки капацитета на НАП да контролира най-рисковите търговци. Винаги сме поддържали диалог с бизнеса и неговите организации и вярвам, че това е от взаимна полза“, каза по време на срещата Галя Димитрова. За седмица броят на касовите апарати и принтери, управлявани от новия тип софтуер за продажби, се е удвоил, като до момента вече са издадени над 170 000 касови бележки с отпечатан на тях QR код, който ще може да бъде проверен за валидност от всеки потребител със смартфон, стана ясно на срещата. „Интересът на членовете на БСК и на НАП за справедлива и конкурентна бизнес среда е общ. Разбираме мотивите за промените в законодателството, но срокът наистина е много кратък и трудно изпълним. Разчитаме НАП да действа партньорски спрямо добросъвестните търговци, които са предприели необходимите действия“, каза на срещата Радосвет Радев и допълни, че БСК ще продължи да следи процеса по прилагане на новите изисквания и ще очаква разбиране и съдействие от страна на данъчната администрация.", "date": "2019.01.16", "title": "НАП: До 2 седмици започнете смяната на касовите апарати"}
{"url": "https://www.standartnews.com/sport/stamatova-gromi-v-turtsiya-382494.html", "text": "Българката Юлия Стаматова се класира за втория кръг турнира по тенис в турския курорт Анталия с награден фонд 15 хиляди долара. Поставената под номер 5 Стаматова разгроми участващата с \"уайлд кард\" японка Аяно Сонода с 6:2, 6:1 за 57 минути. 25-годишната българка заработи 1 точка за световната ранглиста и 294 долара, а следващата й съперничка е Жибек Куламбаева (Казахстан).", "date": "2019.01.16", "title": "Стаматова громи в Турция"}
{"url": "https://www.standartnews.com/biznes/na-450-lv-se-kachvat-parite-za-subsidiarna-zaetost-382457.html", "text": "Националният план за действие по заетостта през 2019 г. беше приет от Министерския съвет, съобщават от правителствената пресслужба. В него се предвижда над 16 500 безработни да започнат работа по програми и мерки, а над 11 400 души да бъдат включени в обучения, за да станат по-конкурентоспособни на пазара на труда. Броят на лицата включени в обучение ще се увеличи с 820 души или със 7,7% в сравнение с 2018 г. Предвидени са средства за курсове по ключови компетентности на 1000 заети лица в малки и микро предприятия. Финансирането на заложените дейности ще бъде в рамките на утвърдените средства от държавния бюджет за активна политика на пазара на труда - 73 млн. лв. Трудовите възнаграждения на включените в субсидирана заетост ще бъдат съобразени с минималната работна заплата, която от началото на 2019 г. е 560 лева при пълен работен ден. От 400 на 450 лв. се увеличава месечната субсидия за трудово възнаграждение за нает безработен по мерки от Закона за насърчаване на заетостта. При наемане на безработен с висше образование субсидията ще е 500 лв. От 2019 г. се предвижда да се увеличи трудовото възнаграждение на младежите включени в програма „Старт на кариерата“ (от 600 лв. на 650 лв.), на младежките медиатори към общините (от 630 лв. на 680 лв.) и на психолозите и мениджърите на случай (от 650 лв. на 700 лв.). По-високи заплати ще получават и ромските медиатори със средно образование. Техните възнаграждения ще се повишат от 550 на 600 лв. Възнагражденията на ромските медиатори с висше образование по програма „Активиране на неактивни лица“ ще се увеличат от 600 лв. на 650 лв. Увеличават се средствата за подкрепена заетост на лица с трайни увреждания или от други групи в неравностойно положение, наети на несубсидирани работни места - от 500 лв. на 700 лв., както и ежедневните транспортни разходи свързани с обучението на безработните лица - от 10 лв. на 15 лв. По регионалните програми за заетост на 28-те области се предвижда през 2019 г. работа да започнат 2000 безработни, а по проект „Красива България“ ще се осигури заетост на 200 души. В резултат от реализирането на заложените действия, програми, проекти и мерки през 2019 г. се очаква безработицата да се понижи до 4.8 %.", "date": "2019.01.16", "title": "На 450 лв. се качват парите за субсидиарна заетост"}
{"url": "https://www.standartnews.com/svyat/gotveno-li-e-pokushenie-sreshchu-putin-v-srbiya-382476.html", "text": "21-годишен мъж е арестуван в село в Сърбия с преобладаващо мюсюлманско население, по подозрение, че е подготвял покушение срещу руския президент Владимир Путин, който утре пристига в Белград, съобщи сръбското издание \"Правда\". Там се твърди още, че мюсюлманинът искал да отмъсти за загинали бойци на Ислямска държава в Сирия. Алибашич привлякъл вниманието на полицията с огромна раница, която се оказала пълна с пушка с оптика и ножове. В дома на младия мъж пък бил открит арсенал оръжия и оборудване за направа на бомба, в това число химикали и компоненти за детонатор. В стаята му се веело знаме на \"Ислямска държава\", а пода бил пълен с агитационни материали и литература на организацията. Тази версия, разпространена от сръбски медии, обаче не се потвърждава от смятания за близък до Владимир Путин вестник \"Комерсант\". В руското издание се дава подробна информация за задържания младеж и двамата му предполагаеми съучастници, но се твърди, че няма никакво официално потвърждение от сръбските власти за връзка между арестите и предстоящото посещение на Путин. Визитата бе договорена по време на посещението на сръбския президент Вучич през октомври в Москва. Очаква се по време на посещението да бъдат подписани 20 споразумения и да се сложи началото на проект за създаване на ядрен център в Сърбия.", "date": "2019.01.16", "title": "Готвено ли е покушение срещу Путин в Сърбия"}
{"url": "https://www.standartnews.com/svyat/tereza-mey-otselya-382496.html", "text": "Правителството на Тереза Мей оцеля във вота на недоверие, поискан от опозицията. 325 депутати подкрепиха кабинета, 306 му гласуваха недоверие. Брекзит ще се случи, заяви Тереза Мей каза веднага след обявяването на резултата. Тя съобщи, че ще свика консултации за Брекзит като ще ще разговаря с лидера на всяка една парламентарна партия как излизането на Великобритания от ЕС да стане на практика. До вота на недоверие се стигна след като преди ден парламентът отхвърли с голямо мнозинство плана за напускане на ЕС, който Мей беше договорила с Брюксел. Някои от лидеите на опозиционни формации казаха в пленарната зала след вота на недоверие, че ще участват в консултации с Тереза Мей само ако тя ги увери, че Брекзит без споразумение не е възможен.", "date": "2019.01.16", "title": "Тереза Мей оцеля"}
{"url": "https://www.standartnews.com/sport/balkan-priema-levski-lukoyl-pri-zasileni-merki-za-sigurnost-382429.html", "text": "Баскетболен клуб Балкан ще предприеме засилени мерки за сигурност за реванша от четвъртфиналите на турнира за Купата на България срещу шампиона Левски Лукойл, за да гарантира безпроблемното протичане на срещата. Двубоят е утре от 19:00 часа в \"Арена Ботевград\". Отборът на Балкан спечели първата среща в София с 81:80 точки на 27 декември. \"За обезпечаване на обществения ред и недопускане на инциденти отново ще работят съвместно полицейски служители, охранителни фирми и Дирекция \"Жандармерия\".Феновете на гостуващия отбор ще бъдат допускани през отделен вход и ще бъдат настанени в определен сектор. Ще има засилен контролно-пропусквателен режим. Призоваваме всички, които ще присъстват на мача, да не носят никакви остри, твърди и обемисти предмети, в това число парфюми/чадъри. В залата няма да се допуска внасянето на никакви бутилки. Всички присъстващи ще бъдат щателно проверявани. Няма да бъдат допускани лица под въздействие на алкохол, наркотици или други упойващи вещества, както и лица с видимо агресивно поведение. Апелираме към всички фенове на Балкан да не отговарят по никакъв начин, ако има възникване на провокации към тях!\", се казва в официално съобщение на клуба.", "date": "2019.01.16", "title": "Балкан приема Левски Лукойл при засилени мерки за сигурност"}
{"url": "https://www.standartnews.com/biznes/dsk-ekspresbank-stava-prva-po-klonove-i-depoziti-382498.html", "text": "450 клона, което е най-голямата мрежа у нас, ще притежават двете сливащи се банки - ДСК и \"Сосиете Женерал Експресбанк\". Те ще имат и най-голямата депозитна маса. Макар че част от мрежата ще бъде оптимизирана, като бъдат затворени близки един до друг клонове, родната ДСК вече ще има по-голяма мрежа от банката-майка в Унгария - ОТP, която към второто тримесечие на 2018 г. разполага с 361 поделения. Очаква се процесът по сливането да завърши през 2020 г., а дотогава двете институции ще работят като отделни дружества. Това стана ясно в сряда, когато бе обявено официалното приключване на сделката по придобиването на френската банка.  \r\nВ момента Банка ДСК е втора по активи на пазара с 12.846 милиарда лева, а \"Сосиете Женерал Експресбанк\" е седма с активи на обща стойност от 6.573 милиарда лева.  \r\nЗаедно двете финансови институции биха притежавали активи за над 19 милиарда лева. Това би ги поставило до първенеца в момента - Уникредит Булбанк, която е с 19.150 милиарда, изчисли money.bg. Агенцията обаче отбелязва, че при сливането може да има отписване на активи, което би намалило крайния резултат. \"С настоящата сделка, която представлява сериозна инвестиция, за пореден път доказваме дългосрочния си ангажимент към България и банковия пазар в страната, като планираме да продължим своя растеж и да се утвърдим сред най-големите доставчици на финансови услуги\", заяви Шандор Чани, председател на УС и главен изпълнителен директор на ОТP. \r\nРъководител на бъдещата обща банка и на процеса по сливането ще бъде дългогодишният председател на УС и главен изпълнителен директор на ДСК Виолина Маринова. По думите на Чани, в бъдещото управление ще влязат и мениджъри от \"Сосиете Женерал Експресбанк\".  Ще бъде сменено и името на финансовата институция, като тя вече ще се казва само \"Експресбанк\". Цената на сделката не беше официално оповестена, но на журналистически въпрос за нея от ръководството насочиха да се види увеличението на капитала на Банка ДСК. Той беше променен в края на миналата година с допълнителни 600 милиона евро, или 1.173 милиарда лева. След придобиването българският пазар за ОТР ще се затвърди като втория по активи след унгарския. По данни от 2018 г., 15% от общите активи на OTP са у нас, 51% са в Унгария и 14% в Хърватска. Това е поредното придобиване от страна на унгарската група OTP на банка на Балканите. Тя присъства в 9 страни и планира навлизане в още 3. Водят се преговори за сделки в Албания, Сърбия и Словения. „Експресбанк оперира успешно в България повече от 20 години и е една от най-разпознаваемите местни банки в страната. Считано от 15 януари 2019 г., тази доказала се във времето и добре капитализирана банка, която принадлежи и към десетте водещи банки в страната, вече е много ценен член на Група ОТР. С настоящата сделка, която представлява сериозна инвестиция, за пореден път доказваме дългосрочния си ангажимент към България и банковия пазар в страната, като планираме да продължим своя растеж и да се утвърдим сред най-големите доставчици на финансови услуги. Придобиването доказва и факта, че Банка ОТP има солидна основа, много добра капитализация и отлична ликвидност, а ръководството е ангажирано с по-нататъшното укрепване на регионалното присъствие на банковата група“, заяви Шандор Чани. „Настоящото придобиване е значим момент не само за Банка ДСК, но и за целия банков пазар в България. Но най-важно е да подчертаем, че сливането на Банка ДСК и Експресбанк ще има най-голям положителен ефект върху клиентите на двете банки, благодарение на по-големите възможности за развитие и въвеждане на иновации, включително и по отношение на мрежата от клонове и банкомати, и електронните канали за банкиране. Следвайки най-високите стандарти и съчетавайки добрите практики и опита на двете институции, ние ще продължим да гарантираме отлично ниво на клиентско обслужване, защита на средствата на клиентите, както и да осигуряваме иновативни продукти и услуги. Поемаме ангажимента да осигурим плавен процес на интеграция и бихме искали да уверим всички наши клиенти, че ще бъдат навременно уведомявани за ключовите етапи в сливането на двете банки”, каза Виолина Маринова.", "date": "2019.01.16", "title": "ДСК-Експресбанк става първа  по клонове и депозити "}
{"url": "https://www.standartnews.com/sport/shampiont-na-indoneziya-si-vze-blgarski-trenor-382427.html", "text": "Българският футболен треньор Иван Колев бе назначен за старши треньор на шампиона на Индонезия - Персиджа Джакарта. \r\nКолев подписа договор за следващия сезон, в който \"червено-белите\" ще защитават титлата си. Той замени на поста бразилеца Стефано Кугура, който реши да напусне през миналия месец, след като изведе Персиджа до златото в местната Лига 1 за първи път от 17 години. Клубният директор Геде Уидаде съобщи, че Колев е избран за поста след внимателно проучване на всички кандидатури. \r\nБългаринът познава отлично клуба и футбола в страната като цяло. Той за втори път ще поеме отбора, който вече води през 1999 и 2000 година. Иван Колев също така на два пъти е бил национален селекционер на Индонезия в периодите 2001-2003 година и през 2007 година. За последно той работи за кратко през лятото на миналата година в българския първодивизионен Верея. \r\n ", "date": "2019.01.16", "title": "Шампионът на Индонезия си взе български треньор"}
{"url": "https://www.standartnews.com/biznes/britanska-firma-puska-it-proekt-v-blgariya-382480.html", "text": "Британската ИТ компания „Viafik” стартира проект за създаване и внедряване на дигитална платформа в България, която ще обединява всички транспортни средства на едно място и ще дава възможност за закупуване на билети онлайн за тях. Инвестицията ще надхвърли 1 млн. лв., а страната ни е избрана за базиране на целия проект и неговото управление като той ще обхване няколко държави в региона. Това стана ясно по време на среща на заместник-министърът на икономиката Александър Манолев с ръководството на компанията. Предвиждаме дигиталната система да бъде внедрена в пет държави – България, Унгария, Сърбия, Румъния и Хърватия, като ще започнем от автобусните превози, обясни Кент Мосбек, директор на компанията. По думите му след анализ те са избрали целият проект да бъде разработен и управляван от нашата страна, заради много високото ниво на специалистите ни в ИТ сектора. Те ще бъдат базирани във Варна, а плановете са им до средата на тази година услугата им да се предлага за българските потребители. Сегашният фокус на дигиталната система е основно върху междуградските и международните автобусни пътувания. Чрез платформата потребителите ще могат да закупуват билети за автобусните направления изцяло онлайн, без промяна в крайната цена и ще могат да предоставят билета си дигитално на мобилния си телефон или друго устройство на водача. По този начин ще се спести време, консумативи и др. От британската компания вече са провели предварителни разговори с някои от най-големите автобусни превозвачи, които са изразили сериозен интерес за партньорство. Според разчетите на „Viafik”, годишно в България се продават над 100 млн. билета за всички транспортни средства, а над 7,9 млн. са издадените кредитни карти. Същевременно над 3,9 млн. българи имат смартфони, което според тях е сериозна индикация за потенциала на бизнес модела, който са разработили. Зам.-министър Манолев подчерта, че могат да разчитат на пълна подкрепа при реализирането на своя проект в нашата страна. Той им предостави и допълнителна информация за ИТ сектора и за нивото на заплащане в него. Обсъдени бяха и възможностите за съдействие за организиране на срещи с транспортния бранш и координирането на действията им с други институции. Кент Мосбек благодари за цялата подкрепа, която до този момент е получил от Службата ни по търговско-икономически въпроси в Лондон и подчерта, че е впечатлен от качеството на специалистите, с които си партнира в нашата страна. ", "date": "2019.01.16", "title": "Британска фирма пуска ИТ проект в България"}
{"url": "https://www.standartnews.com/regionalni/ptitsi-vpisani-v-chervenata-kniga-zimuvat-u-nas-382448.html", "text": "Повече от обичайния от световно застрашени птици, вписани в \"червената книга\", зимуват у нас. Това е било установено по време на 43-то среднозимно преброяване на водолюбивите птици у нас. Това съобщи днес пред Радио Стара Загора орнитологът Петър Янков. Той е бил в района на Бургас, където са бил преброени повече от обичайния брой редица редки водоплаващи птици. Регистрирани са били над 1000 червеногуши гъски. Наблюдавани са и по-рядко срещани птици като тръноопашата потапница, траурната потапница, ловен сокол, както и къдроглав пеликан. Над 300 такива пеликани зимуват само в защитената местност \"Пода\", посочи Янков. \r\n Среднозимното преброяване на водолюбивите птици у нас е една от най-мащабните екоакции в Европа и страни от Африка и Близкия Изток. Тя проследява промените и числеността на зимуващите птици, както и какво е състоянието на влажните зони. Преброяването се организира и провежда традиционно от Българското дружество за защита на птиците, заедно с регионалните инспекции по околна среда и водите и  други неправителствени организации.  \r\nФото - радио Стара Загора \r\n ", "date": "2019.01.16", "title": "Птици, вписани в \"червената книга\", зимуват у нас"}
{"url": "https://www.standartnews.com/biznes/s-igra-na-dzhagi-bnp-pariba-otkri-ofis-v-plovdiv-382499.html", "text": "С игра на джаги и тържествена церемония БНП Париба Лични Финанси откри новия си модерен офис в Пловдив. На събитието присъстваха Жозе Салойо, управител на БНП Париба Лични Финанси в България, Иван Тотев, кмет на  Пловдив, Стефан Делайе, председател на Френско-българската търговска и индустриална камара и заместник областният управител на област Пловдив инж. Димитър Керин. \r\nЦеремонията започна с мини футболен мач между отборите на Франция и България. Срещата завърши с победа на френския тим с 2:1. \r\nПо време на официалната част Жозе Салойо връчи на Иван Тотев и Димитър Керин плакети за приноса им за развитието на бизнеса и инвестициите в Пловдив и Региона. \r\nВъв връзка с откриването на новия офис управителят на БНП Париба Лични Финанси в България заяви:  \r\n„Ние инвестираме над 3,5 милиона евро в един изключително важен за компанията проект, който разкрива пред нас огромни възможности да посрещнем нуждите на клиентите днес, утре и в бъдещето. Първата му фаза стартира в Пловдив с откриването на новия ни офис и предстои старт на реализацията му и в София.  \r\nНие не искахме да създадем просто един кол център, в който служителите говорят с клиентите. Целта ни е да развием екипи, които да работят по услугите на бъдещето със светкавична адаптивност и да прилагат технологии като роботизация, изкуствен интелект и аналитични модели. В момента в София вече имаме екипи с аналитична експертиза, които обслужват пет държави в Централна и Източна Европа.“ \r\nКлиентите на БНП Париба Лични финанси в България са над 1 500 000, като повече от 780 000 са ползвали нейни финансови продукти повече от веднъж. Най-търсени са стоковите кредити в мрежата от 2600 партньорски търговски обекта. При потребителските заеми горна граница през 2018 г. е вдигната до 80 000 лв. Ръстът в кредитирането през 2018 г. е нараснал с 18% в сравнение с предишната година.  ", "date": "2019.01.16", "title": "С игра на джаги БНП Париба откри  офис в Пловдив"}
{"url": "https://www.standartnews.com/biznes/s-10-vdigat-zaplatite-na-shoforite-na-avtobusi-v-sofiya-382481.html", "text": "От 1 февруари заплатите на транспортните оператори ще се увеличат средно с 10%, съобщи днес директорът на „Столичния автотранспорт ЕАД“ Слав Монов при проверка на готовността за пускане на нови автобуси в столичния градски транспорт. „Както във всички сфери, така и в градския транспорт, има недостиг на работна ръка. Шофьорите са доста конвертируема професия, цяла Европа изпитва недостиг на шофьори“, подчерта той. По думите му страни от Западна Европа предлагат доста примамливи оферти и голяма част от водачите приемат предложения да работят извън страната. „България е част от Европейската общност, всички работещите се и трудещи се, могат да се предлагат на чуждия пазар. Това е една от причините за недостига на работна ръка в градския транспорт“, коментира Монов. Той посочи, че в столичния автотранспорт работят над 2 000 души, от които 1200 са водачи. „Всички ще получат увеличение. При нас средната брутна заплата е около 1700-1800 лв. Увеличението ще бъде средно с 10%.“, допълни директорът на Столичния автотранспорт. Внасяме проектобюджета в Столичния общински съвет, след много тежки преговори със синдикатите, стигнахме до решението, че в проекта за бюджета ще увеличим средствата, които Столична община отделя за транспортните оператори с 10 млн. лева, за повишаване на заплатите на всички работещи в 4-те транспортни дружества на София, заяви кметът на София Йорданка Фандъкова. „Това е важна мярка, защото, както казах и на шофьорите, очаквам да няма произшествия и да знаят, че трябва да бъдат внимателни към пътниците и хората, които обслужват“, обясни тя. Тя посочи, че една от причините за настояване за увеличение на работните заплати е именно проблемът с недостига на работна ръка. „Проблемът с кадрите е навсякъде във всички сфери, в това число и в сферата на транспорта по отношение на шофьорите. Това е един от аргументите, с който се договорихме за увеличение на заплатите, за да може хората, които работят, да останат. Разбира се, освен заплатите, те получават и различни социални придобивки, които са част от колективния трудов договор. Искам да благодаря на синдикатите, защото те бяха много остри на моменти, но достатъчно отговорно постъпиха, за да разгледаме всички възможности и да можем да мотивираме хората на база на реални възможности на общината“, коментира още кметът на София Йорданка Фандъкова.", "date": "2019.01.16", "title": "С 10% вдигат заплатите на шофьорите на автобуси в София"}
{"url": "https://www.standartnews.com/biznes/trgva-biznesa-s-makedoniya-382482.html", "text": "Първи икономически форум след решението на македонския парламент за приемането на новото име на западната ни съседка събира в Скопие утре над 100 фирми от двете държави с участието на двама вицепремиери - Томислав Дончев и заместник-министър председателя по икономическите въпроси на Македония Кочо \r\nАнгюшев. 50 родни компании в сферата на минно-добивната индустрия, инфраструктурата, логистиката, земеделието, биохраните и туризъма ще имат възможност за директни контакти с македонски партньори. В нашата делегация са още заместник-министърът на икономиката Александър Манолев, заместник-министърът на туризма Любен Кънчев, изпълнителният директор на Изпълнителната агенция за насърчаване на малките и средните предприятия Бойко Таков, както и кметовете на Кюстендил, Дупница и Белица.  ", "date": "2019.01.16", "title": "Тръгва бизнесът с Македония"}
{"url": "https://www.standartnews.com/regionalni/sa-sobstveno-finansirane-srokt-na-izplnenie-e-24-mesetsa-proekt-382445.html", "text": "Община Стара Загора  започва изграждането на социални жилища. Те ще бъдат обособени в 4-етажната сграда на бившата Агенция по стандартизация и  метрология, прехверълена на общината. Сградата ще бъде изцяло реконструирана и обновена. Според проекта ще бъдат иизградени  общо 69 жилища - 8 гарсониери, 19 едностайни и 42 двустайни апартамента. Предвижда се тук да бъдат настанени общо 232 обитатели - лица и семейства. От тях половината ще бъдат представители на малцинствени и социално слаби групи и лица в неравностойно положение, които не могат да си позволят собствен дом или жилище под наем на пазарни цени.Те ще живеят в комплекс от затворен тип, с охрана, денонощно видеонаблюдение, паркоместа и други екстри. Апартаментите ще бъдат мебелирани и ще се обитават за срок от 3 години. Ще се заплаща наем до 80 на сто от моментния наем за общинско жилище, който е 60 лв. Ползвателите ще сключват договори с общината и ще поемат конкретни ангажименти за социална интеграция и реализация – посещение на децата им в училище, включване на безработните в образователно-квалификационните програми, както и в програми за осигуряване на заетост . \r\n Стойността на проекта е близо 3,3 млн.лв. и се финансира основно от оперативната програма за регионално развитие. Съучастието на общината е 100 000 лв. Социалните жилаща трябва да бъдат готови до 2 години. \r\n Фото община Стара Загора \r\n ", "date": "2019.01.16", "title": "Изграждат социални жилища в Стара Загора"}
{"url": "https://www.standartnews.com/kultura/alisha-kiys-shche-vodi-nagradite-grami-382459.html", "text": "Алиша Кийс съобщи, че е избрана за водеща на наградите „Грами“. Певицата сподели новината със света чрез видео в канала си в „YouTube“. „Много съм развълнувана да бъда диригентът на най-грандиозната вечер в музикалния бизнес, в която се честват талант, сила и магия. Особено съм щастлива за всичките невероятни жени, които са номинирани тази година“, каза певицата. През последните две издания начело на церемонията бе Джеймс Кордън. Елел Куул Джей и Куин Латифа също са водили наградите в миналото. Кийс много добре е запозната с атмосферата на Грамитата, тъй като самата тя е печелила 15 статуетки през кариерата си. Шоуто ще се проведе на 10 февруари в „Стейпъл център“ в Ел Ей.", "date": "2019.01.16", "title": "Алиша Кийс ще води наградите „Грами“"}
{"url": "https://www.standartnews.com/regionalni/v-kyustendil-obyavikha-konkurs-za-detska-risunka-382465.html", "text": "Започва дванайсетия Национален конкурс за детска рисунка \"Пролет върху листа\", организиран от Община Кюстендил и художествената галерия \"Владимир Димитров - Майстора\" в Кюстендил, съобщиха от общинския отдел \"Култура и духовно развитие\". Темата на конкурса е свободна и креативна. Всеки участник има възможност да изяви личното си творчество, да импровизира с различни изобразителни материали и да създаде пролетни пейзажи и натюрморти, цветя, фигурални композиции или свободни изображения в пролетна хармония. \r\n\"Вярваме, че през март националният конкурс \"Пролет върху листа\" отново ще даде възможност за среща и изява на много талантливи деца и техните слънчеви творби\", каза началникът на отдел \"Култура и и духовно развитие\" в общината Дима Укалска. Срокът за приемане на творбите е 9 март.  ", "date": "2019.01.16", "title": "В Кюстендил обявиха конкурс за детска рисунка"}
{"url": "https://www.standartnews.com/regionalni/nevzriven-snaryad-otkrikha-v-reka-arda-382462.html", "text": "Сигнал за невзривен снаряд в коритото на река Арда в края на Индустриалната зона на Кърджали е подаден тази сутрин около 8 часа. Това съобщиха от Регионалния пресцентър на МВР. \r\nНа място незабавно е изпратен полицейски автопатрул и районът е отцепен. Чакат се специалисти от военно подразделение за обезвреждане на взривното устройство.  ", "date": "2019.01.16", "title": "Невзривен снаряд откриха в река Арда"}
{"url": "https://www.standartnews.com/sport/federer-se-klasira-za-iii-krg-na-otkritoto-prvenstvo-na-avstraliya-382444.html", "text": "Шампионът от последните две издания на Откритото първенство на Австралия по тенис Роджър Федерер успя да победи в три сета Даниел Еванс и се класира за третия кръг на надпреварата. Легендата обаче трябваше да спечели първите два сега с тайбрек 7:6 (5), 7:6 (3), 6:3. За Маестрото това беше 16-а поредна победа тук.  Гръцкият тенисист Стефанос Циципас победи в четири сета сърбина Виктор Троицки във втория кръг в Мелбърн. В понеделник Циципас победи в четири сета италианеца Матео Беретини, а днес спечели първия си сет срещу Троцки с 6:3, преди да изгуби втория с 2:6, а след това да спечели третия с 6:2 и четвъртия с 7:5. Благодарение на тази победа Циципас стигна до третия кръг на турнира от големия шлем, като е вторият път в неговата кариера, когато той стига до този кръг. До момента той е спечелил 5 от последните си 7 мача на твърда настилка. Николос Басилашвили - Стефано Траваля 3:2 сета,  Андреа Сепи - Джордън Томпсън 3:0, Томаш Бердих - Робин Хаасе 3:0, Франсис Тиафо - Кевин Андерсън 3:1, Марин Чилич - Макензи Макдоналд 3:1, Фернандо Вердаско - Раду Албот 3:0 и Диего Шварцман - Денис Кудла 3:2.  Анастасия Павлюченкова - Кики Бертенс 2:1, а победи с по 2:0 сета постигнаха Петра Мартич - срещу Маркета Вондрушова, Каролин Гарсия над Зое Хивес, Ашли Барти срещу Яфан Уанг, Александра Саснович над Анет Контавейт, Слоун Стивънс срещу Тимеа Бабош, Мария Сакари над Астра Шарма, Аманда Анисимова срещу Леся Цуренко и Даниел Колинс над Сачия Викери.", "date": "2019.01.16", "title": "Федерер се класира за III кръг на Откритото първенство на Австралия"}
{"url": "https://www.standartnews.com/kultura/paris-dzheksn-vleze-v-bolnitsa-382488.html", "text": "Парис, дъщерята на покойния Майкъл Джексън, постъпи в клиника заради проблеми с психическото си състояние. Анонимен източник заяви пред „E!News“: „След изключително натоварена година тя прецени, че й трябва известно време да се възстанови. Джексън доброволно отиде на лечение в болница, където се надява да й помогнат да събере сили и да излезе от там отново на сто процента.“ Последователите на младата звезда спекулираха, че нещо не е наред с моделката още миналия месец. В средата на декември тя изведнъж спря да споделя снимки в социалните си мрежи и не се присъедини за семейна почивка в Токио по време на празниците. Това е изключително нехарактерно за Парис, тъй като тя е много близка с по-малките си братя. Годината не само беше натоварена за младата звезда, но тя трябваше да се пребори и с тъгата от смъртта на дядо си Джо Джексън, което най-вероятно също е допринесло за влошаването на състоянието й.", "date": "2019.01.16", "title": "Парис Джексън влезе в болница"}
{"url": "https://www.standartnews.com/regionalni/osdikha-uchitelka-za-iztezaniya-na-detsa-382493.html", "text": "Учителката от Центъра за специална образователна подкрепа  в Шумен Розалина Христова е осъдена на пробация за изтезания на деца. Тя е признала, че умишлено е наранила пет деца от първи до четвърти клас, съобщи в сайта си Шуменският районен съд Той   е постановил и обществено порицание на Христова на таблото за съобщения в общината.  \r\n Директорката на центъра Мария Пенчева е разбрала за скандалните случаи на изтезания  от сигнали на родители. След това били изгледани записите от видеокамерите.На тях се виждало ясно, че учителката системно рита, удря с пръчка и скубе косите на деца.\"Няколко вътрешни комисии разгледаха случая и прецених, че колежката трябва да бъде дисциплинарно уволнена. Подобно поведение при нас не е практика и то не се толерира\", заяви пред Радио ШуменМария Пенчева.   \r\n Учениците от бившето помощно училище са изостанали в своето развитие и имат специални образователни потребности. Те не можели да говорят добре, за да разкажат какво точно се е случвало. ", "date": "2019.01.16", "title": "Осъдиха учителка за изтезания на деца"}
{"url": "https://www.standartnews.com/mneniya/peyo-yavorov-poett-dokosnat-ot-boga-382501.html", "text": "На 12 януари се навършиха 141 години от рождението на Пейо Яворов - български поет, символист и революционер, войвода на Вътрешната македоно-одринска революционна организация, смятан за един от най-големите български творци на XX век.  \r\nЗа бурния му живот и творчеството, което докосва всяка българска душа,  ------------------------------------------------------------------------------------------------------------------------------------------------------------------------------------------------------------------------------------------------------------------------- Пейо Яворов, поет на светлината и тъмата, буди всички тонове в българската душа. И любовният трепет, и космическата тъга,  болката по Македония и по националната ни орисия. У Яворов няма възторзи, но  отчаянието му е пречистващо като огън. Този вечен вътрешен огън, който подклажда тревогата в българското сърце, но и не му позволява да заспи за чудесата на невидимия за очите свят.  Яворов е световен поет с българска кръв.  Роден на 12 януари 1878 г. в Чирпан, Пейо Крачолов е дете на българската свобода /само месец и половина след раждането му е подписан Санстефанския мирен договор/ и нова България. Това слага силен отпечатък върху живота и творчеството му. Дава най-хубавите си години в служба на националното обединение и Македония, а в творбите му има предчувствие за тежката духовна криза и разделението, което ще настъпи след националните катастрофи.  В семейство Крачолови се говори с обожание за Левски, Ботев, Раковски и другите велики българи, обсъжда се Съединението. Майката на Яворов е любвеобилна, широко скроена жена, която много обича да й четат книги, а самата тя има красив глас и знае много народни песни.  Бащата е суров, но болезнено честен и почтен българин. Малкият Пейчо е мълчалив и затворен, но силно впечатлителен.    Вглъбен и витаещ в свой свят, Яворов от малък се отличава от останалите деца. Той има остро развито чувство за лично достойнство, черта, която го характеризира и в зрелите му години. Веднъж един от учителите го ударил - възпитателна метода, често използвана в школата по това време. Пейо така се обидил, че цял месец близките му не могли да го върнат в клас.  Яворов трябвало да напусне училище на 15 годишна възраст, защото баща му настоял да започне работа, бил му намерил, според думите му, „сребърен занаят” – телеграфист.  Тежкият денонощен труд и необходимостта от постоянна мобилизираност и внимание каляват духа на крехкия мургав младеж. Тези условия обаче изострят до крайност и психическата му настройка, превръщат го в особен вид черногледец, или както сам пише от името на своя герой Христофоров: ”Аз виждам всичко по-черно, отколкото е – дори и своето собствено положение.” През 1899 г. в елитното за времето си списание „Мисъл” излиза неговото стихотворение „Пролетна песен”.  По това време Яворов е телеграфист в Анхиало /днешно Поморие/. Стихотворението е подписано с псевдонима Яворов, даден му от Пенчо Славейков. В Поморие Яворов пише и поемата „Калиопа”.   Виртуозният стих на  \r\n21-годишния чирпанлия буквално смайва редакторите на „Мисъл” Тодор Влайков, д-р Кръстъо Кръстев и Пенчо Славейков. Поемата е четена на глас пред всички, а Славейков – поетичен корифей и безспорен авторитет на кръга, възкликва:   От редакцията изпращат възторжено писмо до Яворов, но той е в Чирпан и го получава едва след месец и разбира, че вече е влязъл в българската литература.  През декември на същата 1999 г. той пише и знаменитото „Арменци”, вдъхновено от срещите му с арменски изгнанници. Това стихотворение прославя  Яворов извън границите на България.  \r\nПървата година на 20-ти век е особено плодотворна за младия поет. През 1900 г. Яворов пише някои от най–известните си творби  като шедъовъра „Градушка”, „Пролет”, „Великден”,  \r\n„Есенни мотиви”, „Лист отбрулен” и др.  Тази година е доста тежка за България, защото  . Те са потушени от правителството с цената на десетки жертви. Яворов следи живо събитията и ги пречупва през идеите на социализма, на които е подвластен по това време.  Най-силна у него обаче е националната идея.   . и отдава всички сили на организацията.  Дружбата му с Гоце Делчев е пословична. По-късно с другия голям водач Тодор Александров са като братя. Яворов не се задоволява само да редактира печатните издания „Дело”, „Илинден”, „Автономия”, „Свобода или смърт”, но през 1902 г. влиза с четата на Михаил Чаков в Македония. Пленен е от върховисти и се връща в България. По-късно отново е в поробените земи с четата на Яне Сандански. Влиятелните Пенчо Славейков и д-р Кръстев не оставят своя нов автор дълго в провинцията и му издействат преместване в София. Тук Съдбата се усмихва на Яворов и  . Той се радва на изключителен успех в столичното общество, но го преследва и завист, която години по-късно, когато е в тежка депресия, ще се излее злостно върху него. Но сега е член на престижния литературен кръг „Мисъл”, приятел е с известния писател Петко Ю. Тодоров /наследник на една от най-богатите български фамилии/, получава похвали от най-уважаваните литературни критици, воглаве с д-р Кръстев, дори суровия, надменен и злъчен П. Славейков го гледа с рядка благосклонност. През 1901 г. излиза и първата му стихосбирка със заглавие „ Стихотворения”. През този бляскав период, обаче, Яворов пише малко.  Ражда се едно от най-силните му стихотворения - „Нощ”, в което са знаменателните стихове, посветени на родината: След това стихотворение Яворов дълго време не твори. Той е изпаднал в познатото му  . Само пълното му отдаване на освободителното дело в Македония спасява духа на поета. До разгрома на Илинденско-Преображенското движение Яворов, кипящ от енергия, взема участие във всички важни дейности. Както писахме по-горе, редактира революционните издания, сам влиза няколко пъти с пушка в Македония, участва в организационната дейност на вътрешния комитет и през 1902 г., на 10-тия македонски конгрес, е избран за член на ВМОК.   През този трескав период се ражда и едно от знаковите му стихотворения - „  посветено на Гоце Делчев. Смъртта на когото през май 1903 г. хвърля Яворов в дълбоко униние. Все пак подготовката на въстанието държи далече от него най-тежките мисли, докато погромът, загиналите десетки другари, турските зверства над мирното българско население, хилядите бежанци го потапя, заедно с милиони българи, в дълбока душевна криза.  Следват пререканията с грубоватия Яне Сандански, които карат Яворов да се оттегли от активна революционна дейност. Като резултат от преживяната криза и тържеството на европейския модернизъм, вече и у нас, в поезията на Яворов се появяват непознати досега творчески веяния. Той преминава в нов творчески период, разбира се противоречив и пълен със съмнения и лутания, като всичко, свързано с него. Негов израз са стихосбирките „Безсъници” и „Прозрения”.  Има и още нещо дълбоко и вълнуващо в живота на поета в началото на 20-ти век и това е любовта към Мина, сестрата на П. Ю.Тодоров.  Двамата се запознават на Благовещение 1906 г.  В едно писмо до Мина от 1908 г. Яворов пише за поезията си: ”И ако тя съдържа нещо ценно в себе си, не дължа ли аз всичко на тебе? Без да го съзнаваш, сама ти не си ли упражнила върху мене едно всесилно влияние?...”   \r\nТова, разбира се, са  .  Истината обаче е, че Яворов обича с цялата си душа Мина и не крие това.  Богатата еленска фамилия Тодорови е възмутена, светското общество разнася клюките като санитарна подлога и много скоро всички обсъждат греховната страст на мургавия като мавър поет, известен с женските си истории, и богаташкото чедо. Роднините изпращат девойката в Париж, за да я отделят от Яворов и сплетните, но   , защото носи в себе си нелечимата по това време туберкулоза. Тази любов ражда няколко прекрасни стихотворения и шедъовъра   - един от бисерите на европейската любовна лирика.  \r\nМина умира през 1910 г. в Париж, едва навършила двадесет години. Яворов е сломен душевно, но в творчески план претърпява ново превъплъщение. Той се отдава на драмата.  Написва две пиеси – „В полите на Витоша” и „Когато гръм удари как ехото заглъхва”, белязани с неповторимия му литературен талант и една особена зрялост. Пиеси, които продължават да се поставят и до днес.  Драматургията обаче е свързана с последните години от живота на Яворов и фаталния му брак с Лора Каравелова.  . Тя има зад гърба си един неуспешен брак, дете и носи неуравновесен характер, със склонност към истерия и параноична ревност.  Яворов, комуто тази женска настойчивост не е безразлична /Лора минава за най-красивата жена в София по това време/ отговаря пламенно, макар и със смътно чувство на тревога от това, което предстои.  където Яворов, верен на националния си дълг, се записва доброволец в Македоно-Одринското опълчение. Преди тръгването му за фронта Лора и Яворов сключват брак. Тази любов ражда няколко изключително красиви стиха, но и жестока лична драма за двамата. Лора прави постоянно сцени на ревност, завършващи със заплахи, че ще сложи край на живота си. Яворов извън нерви се бори с тези пристъпи, но в края на краищата, е безсилен когато  Отчаян, той също посяга на живота си, но по чудо оцелява с цената на зрението си.  Следващите 11 месеца са най-мъчителните в живота му. Той е сляп, не може да се грижи вече сам за себе си, а срещу него започва следствие за смъртта на Лора. Общественото мнение не му спестява нищо - от открити обвинения, че той е застрелял любимата си жена, до подхвърляния, че нарочно не се е улучил смъртоносно.   Всички ниски страсти изпълзяват срещу него, а завистта се превръща в ожесточение.  До него в тези трудни мигове е  приятелят Тодор Александров, на когото Яворов посвещава стихотворението си    Две хубави очи. Душата на дете  \r\nв две хубави очи; - музика - лъчи.  \r\nНе искат и не обещават те...  \r\nДушата ми се моли,  \r\nдете,  \r\nдушата ми се моли! \r\nСтрасти и неволи  \r\nще хвърлят утре върху тях  \r\nбулото на срам и грях.  \r\nБулото на срам и грях -  \r\nне ще го хвърлят върху тях  \r\nстрасти и неволи.  Душата ми се моли,  \r\nдете,  \r\nдушата ми се моли...  \r\nНе искат и не обещават те! -  \r\nДве хубави очи. Музика, лъчи  \r\nв две хубави очи. Душата на дете.  ---------------------------------------------    ХАЙДУШКИ ПЕСНИ На Гоце Делчев \r\nI Ден денувам - кътища потайни, \r\nнощ нощувам - пътища незнайни; \r\nняма тато, нито мама - \r\nтато да ругае, \r\nмама да ридае... Леле моя \r\nти, Пирин планино! \r\nМоре черно \r\nцариградско вино. С враг врагувам - мяра според мяра, \r\nс благ благувам - вяра зарад вяра; \r\nнямам братец, ни сестрица - \r\nбратец да ме хвали, \r\nа сестра да жали... Леле моя \r\nсабя халосия! \r\nМоре люта \r\nодринска ракия. Бог богува - нека си богува, \r\nцар царува - века ли царува? \r\nНямам либе, първа обич - \r\nмене да очаква \r\nи да ме оплаква... Леле моя \r\nпушка огнебойка! \r\nМоре тънка \r\nсолунска девойка. II Да бяха, либе, да бяха, \r\nда бяха злато ковано \r\nтвоите руси косици... \r\nМяна бих сторил мило за драго \r\nхранена коня, \r\nмяна за благо, \r\nтурци да гоня! Да бяха, либе, да бяха, \r\nда бяха огън елмази \r\nтвоите черни очици... \r\nМяна бих сторил мило за драго \r\nпушка бойлия, \r\nмяна за благо, \r\nтурци да бия! Да бяха, либе, да бяха, \r\nда бяха маргар мъниста \r\nтвоите бели зъбици... \r\nМяна бих сторил мило за драго \r\nсабя по воля, \r\nмяна за благо, \r\nтурци да коля! III - Хубава горо - пусия, \r\nде гиди пушка бойлия. \r\nВръщат се хора от пазар, \r\nмина ще Лазо чифлигар; \r\nей бука листи отрони - \r\nкуршум ще Лаза догони, \r\nвойводо. - \"Връщат с хора от пазар, \r\nмина ще Лазо чифлигар; \r\nбре бука листи отрони - \r\nпрокоба. \r\nкуршум ще Лазо догони \r\nза в гроба... А палмък ми пали главата, \r\nмъка ми мъчи душата, \r\nдружино.\" \r\n  - Пръте за крушка трънушка, \r\nде гиди клетва хайдушка. \r\nЗнаен е Лазо по света, \r\nчерен изедник и в кръвта; \r\nей зло на злия въздава \r\nюнак, що шета за слава, \r\nвойводо. - \"Знаен е Лазо по света, \r\nчерен изедник и в кръвта; \r\nбре зло на злия въздава - \r\nи нека! - \r\nЮнак, що шета за слава \r\nнавека... А жал ми е жалост-умора, \r\nЛазова щерка изгора, \r\nдружино.\" IV Сън сънувах, ой нерадост, \r\nопустяла младост, \r\nгроб в усоя, гроб сирашки \r\nпод шумата гъста. И на гроба, ой нерадост, \r\nопустяла младост, \r\nкръстоклоне - кръст юнашки, \r\nи пиле на кръста. Заран пиле, ой нерадост, \r\nопустяла младост, \r\nпей, нарежда как сирака \r\nсирашки е минал. Вечер пиле, ой нерадост, \r\nопустяла младост, \r\nпей, нарежда как юнака \r\nюнак е загинал.   \r\nСън сънувах, ой нерадост, \r\nопустяла младост, \r\nсън сънувах, сън прокоба - \r\nсънувах си гроба...", "date": "2019.01.16", "title": "Пейо Яворов - поетът, докоснат от Бога"}
{"url": "https://www.standartnews.com/regionalni/detsata-ot-oblast-krdzhali-risuvat-bdeshcheto-382472.html", "text": "За четвърта поредна година Детският комплекс в Кърджали и фирма ”Глобал нет” организират областен конкурс за детска рисунка „Бъдещето през моите очи”. Целта на конкурса е да открива, популяризира и подпомага развитието на детския талант в областта на изобразителното изкуство и да стимулира децата за творческа изява. „Темата „Бъдещето през моите очи” дава възможност на малките художници да разгърнат своето въображение и мечти, като направят творческа интерпретация на високи технологии, мобилност, архитектура, градове на бъдещето, природа, превозни средства, космос и други пространства”, обясни Златка Пеньова, директор на ОДК Кърджали. В конкурса могат да участват всички деца и ученици на възраст от 6 до 18 години с 2 живописни или графични рисунки. Критериите за оценяване са композиция, оригинална идея и колорит на рисунката. Наградите са осигурени от фирма „Глобал нет”. На 20 февруари ще бъде  открита  специална  изложба с най–добрите детски творби на малките  художници. \r\n    \r\nИрина Ангелова", "date": "2019.01.16", "title": "Децата от област Кърджали рисуват бъдещето"}
{"url": "https://www.standartnews.com/sport/lob-s-nova-etapna-pobeda-v-rali-dakar-382450.html", "text": "Вицешампионът при автомобилистите в рали \"Дакар\" през 2017 година Себастиан Льоб (Франция) с Пежо 3008 записа четвърта етапна победа в тазгодишното издание на надпреварата в Перу. Деветкратният победител в Световния шампионат по автомобилизъм, преодоля 360-километровото трасе в етап №8 за 3:54.53 ч. Франзуцинът изпревари със 7.27 минути лидера Насер Ал-Атия (Катар), а трети на 15.15 мин е полякът Якуб Пржигонски (Мини). В генералното класиране Ал-Атия, който се стреми към трета титла след 2011 и 2015 година, води уверено два етапа преди края с общо време от 29:15.50 часа. Той има солиден аванс от 46.29 минути пред шампиона от 2014 година Нани Рома (Италия) с Мини. Льоб е трети на 46.45 минути. \r\nПри мотоциклетистите най-бърз в етапа бе защитаващият титлата си Матиас Валкнер (Авс) с КТМ с време 3:55.25 мин. Той изпревари само с 45 секунди чилиеца Пабло Кинтания с Хуксварна, а трети на 1.13 минута остана шампионът от 2016 година Тоби Прайс (Австралия) с КТМ. Прайс е лидер в общото класиране с 1.03 минута пред Кинтания и с 6.35 минути пред Валкнер. При камионите Дмитрий Сотников (Русия) записа втора етапна победа и оглави генералното класиране. Той финишира за 4:38.06 часа, като изпревари с 22.01 минути холандеца Тон Ван Генугтен с ИВЕКО и с 23.03 минути Сергей Везович (Беларус) с МАЗ. Шампионът от последните две издания на Рали \"Дакар\" при камионите Едуард Николаев (Русия) с КАМАЗ имаше проблеми днес и финишира осми с изоставане от почти час. Така той отстъпи лидерската позоция в генералното класиране и вече е втори на 26.49 минута зад сънародника си Сотников. \r\nВ надпреварата с АТВ-четириколките вицешампионът от миналия сезон Николас Кавилясо с Ямаха записа шеста поредна етапна победа и общо седма в кампанията, след като финишира за 5:18.53 часа. Кавилясо има солидна преднина от 1:24.52 час пред Фериоли в общото подреждане. Трети е Гайего с изоставане от 1:44.04 час. фото ЕПА/БГНЕС", "date": "2019.01.16", "title": "Льоб с нова етапна победа в рали \"Дакар\""}
{"url": "https://www.standartnews.com/sport/slaviya-vze-ispanets-na-probi-382430.html", "text": "Испански защитник Давид Муньос проведе тренировка с тима на Славия в турския курорт Анталия. Бранителят се включи в заниманията на \"белите\" в Анталия. Той ще изкара пробен период, в края на който Златомир Загорчич ще реши дали ще разчита на него. На лагера в Турция се очакват и Радослав Кирилов и Дарко Тасевски, които са сигурни нови попълнения за Славия. На 19-и януари отборът трябва да изиграе и първата си контрола на турска земя. Съперник е съставът на Медз (Легница).", "date": "2019.01.16", "title": "Славия взе испанец на проби"}
{"url": "https://www.standartnews.com/sport/chelsi-otseni-azar-na-112-mln-evro-382447.html", "text": "Актуалният носител на Купата на Англия Челси е фиксирал цена от 112 милиона евро за звездата си Еден Азар. Това разкри Daily Telegraph. Най-сериозен интерес към 28-годишният белгийския национал проявява Реал (Мадрид). Самият полузащитник неведнъж е изразявал желание да играе за „кралския“ клуб и би могъл да премине на \"Сантяго Бернабеу\" през лятото. В същото време той не изключва и възможността да остане в Челси и да се превърне в легенда на клуба. От началото на сезона Азар е записал участие в 27 мача за Челси във всички турнири, вкарал е 12 гола и има 10 асистенции. Договорът на белгиеца с клуба е до лятото на 2020 година, но не се е споразумял за нов контракт.", "date": "2019.01.16", "title": "Челси оцени Азар на 112 млн. евро"}
{"url": "https://www.standartnews.com/sport/de-khea-iska-300-000-paunda-sedmichno-za-da-ostane-v-yunayted-382452.html", "text": "Вратарят Давид Де Хеа иска увеличение на заплатата си в Манчестър Юнайтед от 100 хиляди паунда седмично, за да преподпише договора си с клуба, твърди \"Мирър\". Според последни информации в момента испанският страж се разписва срещу 200 хиляди в английска валута седмично, но през лятото на тази година договорът му изтича. Той направи феноменален мач срещу Тотнъм в последния кръг от Висшата лига и сериозно си вдигна акциите, а се предполага, че с назначението на Оле Гунар Солскяер за временен наставник и промененото към положително настроение в съблекалнята повечето от играчите с изтичащи договори са готови да преподпишат. От Юнайтед ще се опитат на всяка цена да запазят испанския страж и е доста вероятно да му изпълнят високите изисквания. Той играе в клуба от 2011 година, а в момента е усилено свързван с трансфер в ПСЖ и Ювентус. \r\n ", "date": "2019.01.16", "title": "Де Хеа иска 300 000 паунда седмично за да остане в Юнайтед"}
{"url": "https://www.standartnews.com/sport/grigor-s-nova-pobeda-v-otkritoto-prvenstvo-na-avstraliya-382461.html", "text": "Григор Димитров победи Пабло Куевас (Уругвай) във втория кръг от Откритото първенство на Австралия. За 3 часа българският ас срази съперника си с 6:3, 6:7 (5), 6:3, 7:5. В третия кръг Гришо ще играе със 102-ия в световната ранглиста Томас Фабиано (Ит), който надви 211-сантиметровия Рейли Опелка (САЩ) с 6:7 (5), 6:2, 6:4, 3:6, 7:6 (5). Американецът направи 67 аса, но и това не му помогна срещу Фабиано, който е по-нисък от него с 38 сантиметра. Григор ще играе за първи път в кариерата си с италианеца. фото ЕПА/БГНЕС", "date": "2019.01.16", "title": "Григор с нова победа в Откритото първенство на Австралия"}
{"url": "https://www.standartnews.com/sport/grigor-blagodarya-na-blgarskite-fenove-382464.html", "text": "Минути след победата си във втория кръг на Откритото първенство на Австралия по тенис Григор Димитров коментира за \"Евроспорт\" играта си, българските фенове и Андре Агаси. \"В определени моменти от мача форсирах малко повече играта си, но аз се чувствах много добре, както физически, така и психологически, коментира след мача Димитров. - Знаех, че излизам срещу сериозен съперник. Бях играл няколко мача с него. Той е специфичен, коварен съперник и нямаше как да спечеля мача в три сета. Въпреки това успявах да постигна пробиви във важните моменти. Имах момент в който пробих при 40:0. Все още вярвах, че все още мога да пробия в края на този мач. Мисля, че българските фенове, тази невероятна публика ми помогна много. Не съм очаквал, че ще има толкова много. Навсякъде виждах българския флаг, така, че единствено мога да изразя моята огромна благодарност към всеки един от привържениците ми, които дойдоха да ме подкрепят. Чувствам се добре. Днес условията бяха много благоприятни за по-дълги мачове. Играех във вечерната сесия. Движех се по-добре. Така, че няма какво да се тревожа от гледна точка на физиката ми. Мисля, че този мач се проведе във възможно най-позитивните условия. Утре ще имам почивен ден и след това отново ще се върна на корта. Сега не ми е толкова странно, когато погледна в ъгъла в който стои Андре Агаси, както в първите си тренировки с него. Получавам невероятна, страхотна подкрепа. Той се дължи толкова мило с мен. Независимо от статута си. Знаем какво е постигнал в тениса. Ние въпреки това изграждаме едно страхотно приятелство. Чувстваме се много близки, като семейни приятели\". ", "date": "2019.01.16", "title": "Григор: Благодаря на българските фенове!"}
{"url": "https://www.standartnews.com/svyat/reaktsiite-v-evropa-sled-provala-na-mey-za-brekzit-382422.html", "text": "Лидерите на Европейския съюз излязоха с първи реакции, след като британският парламент отхвърли категорично споразумението с Брюксел за Брекзит. 432-ма депутати гласуваха срещу него, а само 202-ма го подкрепиха. Председателят на Европейската комисия Жан-Клод Юнкер призова британското правителство да изясни какви стъпки смята да предприеме оттук нататък. Той добавя, че при тези обстоятелства продължава и подготовката за раздяла без договор, макар ЕС да се надява да не се стигне до подобно развитие. \"ЕС ще инициира подготовката си за сценарий, в който Великобритания ще напусне блока без споразумение”, каза Юнкер. Австрийският канцлер Себастиан Курц коментира, че няма да има предоговаряне на сделката за Брекзит. \"Съжалявам за изхода от вота за Брекзит в долната камара на британския парламент. Във всеки случай няма да има предоговаряне на споразумението за излизането от ЕС\", заяви Курц, чиято страна беше през втората половина на миналата година ротационен председател на ЕС. Председателят на Европейския съвет Доналд Туск призова за намиране на \"положително решение\", след като британските депутати отхвърлиха споразумението за Брекзит, предаде АФП. \"Ако споразумението е невъзможно, а никой не желае (Брекзит) без споразумение, тогава кой в крайна сметка ще има куража да каже кое е единственото позитивно решение\", написа Туск в Twitter. Германският вицеканцлер и министър на финансите Олаф Шолц предупреди за риск от хаотично излизане на Великобритания от ЕС, предаде ТАСС. \"Днес е горчив ден за Европа\", написа той в Twitter, коментирайки гласуването в британския парламент против споразумението между Брюксел и Лондон. \"Ние сме подготвени, но един хаотичен Брекзит представлява най-лошия от всички варианти за ЕС, но особено - за Великобритания\", смята германският вицеканцлер. Новият лидер на партията на германския канцлер Ангела Меркел - Анегрет Крамп-Каренбауер заяви, че \"дълбоко съжалява\" за решението на британците. \"Твърдият Брекзит ще бъде най-лошия от всички варианти\", написа тя в Twitter. А министърът на европейските въпроси на Германия Майкъл Рот напомни на британците, че \"вратите на Европа остават отворени\". Френският президент Еманюел Макрон заяви, че Великобритания ще бъде най-големият губещ, ако напусне ЕС без сделка, предаде Ройтерс. Макрон направи това изявление след като долната камара на британския парламент гръмко отхвърли споразумението за Брекзит между премиера Тереза Мей и ЕС. \"Първият вариант е те да напуснат без сделка. Те казват: \"няма сделка\". Това е страшно за всички. Първите губещи в такъв вариант ще бъдат британците\", заяви Макрон на среща с кметове в Париж.", "date": "2019.01.16", "title": "Реакциите в Европа след провала на Мей за Брекзит"}
{"url": "https://www.standartnews.com/biznes/feysbuk-investira-300-mln-v-zhurnalistika-382425.html", "text": "Фейсбук обяви, че ще инвестира 300 милиона долара в свързани с журналистиката проекти през следващите три години, предаде Франс прес. Една от целите на компанията е да стимулира местните медии, които страдат от цифровата революция. \"Ще продължим борбата срещу фалшивите новини, дезинформацията и нискокачествената информация, но освен това имаме възможността и отговорността да помагаме на местните медии да се разрастват и да успяват\", написа в публикация във Фейсбук Кембъл Браун, вицепрезидент на Фейсбук за сътрудничество с медиите. Фейсбук стартира в началото на януари 2017 г. своя проект за журналистиката, чиято основна цел е да засили връзките на компанията с медийната индустрия. Тогава ставаше дума най-вече за предложения на Фейсбук към медиите как да увеличат доходите си от своето присъствие в социалната мрежа и как да бъдат разработени механизми на сътрудничество между Фейсбук и медиите. Инвестираната сума по тази инициатива не беше съобщена. Фейсбук (който разполага с 2,2 милиарда активни потребители) реши да отиде още по-далеч и да вземе участие в още много медийни проекти, част от които тепърва ще бъдат разработвани. Освен това компанията ще създаде съвместно с центъра \"Пулицър\" специален фонд от пет милиона долара, който ще бъде предназначен да подкрепя финансово журналистически проекти на местни медии.", "date": "2019.01.16", "title": "Фейсбук инвестира $300 млн. в журналистика"}
{"url": "https://www.standartnews.com/svyat/predsrochni-izbori-ako-mey-zagubi-vota-na-nedoverie-dovechera-382469.html", "text": "Довечера британските депутати ще гласуват по вот на недоверие на премиера Тереза Мей, внесен от лидера на опозиционната Лейбъристка партия Джереми Корбин, който се стреми към предсрочни избори с надеждата неговата партия да дойде на власт, предаде Асошиейтед прес. \r\nМей се нуждае от подкрепата на мнозинството депутати, за да избегне нови избори, на които Консервативната й партия, която вече е в малцинство, може да бъде разгромена. По-вероятно е обаче Мей да спечели вота на недоверие, тъй като подкрепящата я северноирландска Демократична юнионистка партия (ДЮП) изрично заяви, че няма да й гласува недоверие. Ако обаче депутатите гласуват недоверие на Мей, тя ще има 14 дни да се опита да си възвърне парламентарно мнозинство, за да остане на власт. В същото време Корбин може да се опита да състави ново мнозинство и да поеме властта, макар и това да е слабо вероятно, тъй като ДЮП няма причина да се съюзява с лейбъристите. Ако никоя партия не успее да постигне мнозинство, ще се задейства процедурата по произвеждане на предсрочни избори. Предизборната кампания обикновено трае 5-6 седмици, като през това време Мей ще е и.д. премиер.", "date": "2019.01.16", "title": "Предсрочни избори, ако Мей загуби вота на недоверие довечера"}
{"url": "https://www.standartnews.com/biznes/putin-turski-potok-prez-blgariya-s-garantsii-ot-bryuksel-382423.html", "text": "Един от вариантите за продължаване на сухопътната транзитна линия на газопровода „Турски поток“ е по маршрута България-Сърбия-Унгария до газохранилището в австрийския Баумгартен. Това заяви руският президент Владимир Путин в обширно интервю за сръбските вестници „Политика“ и „Вечерни новини“ в навечерието на посещението си в Белград. Текстът на интервюто е публикуван на официалния сайт на Кремъл. „Брюксел трябва да даде гаранции на заинтересованите от руския газ страни от Евросъюза, че негово политическо решение няма да провали плановете за продължаване на „Турски поток“, подчертава президентът Путин. Той казва още, че уважава курса на Сърбия към членство в Европейския съюз и не се стреми да поставя Белград пред изкуствен избор. Същевременно определя доминирането на Съединените щати и Запада на Балканите като дестабилизиращ фактор в региона. „Още през 1999г. силите на НАТО, без санкцията на ООН, в продължение на два месеца и половина бомбардираха Югославия, откъсвайки насилствено от нея Косово. „А през 2008 г. Вашингтон и неговите съюзници подкрепиха нелегитимното провъзгласяване на косовската независимост“, посочва руският президент. По думите му, Русия осъзнава сложността на Балканите и ги разглежда като пространство за конструктивно сътрудничество. „И днес Русия има тук много приятели, сред които особено място заема стратегическият партньор Сърбия“, казва в заключение Владимир Путин.", "date": "2019.01.16", "title": "Путин: Турски поток през България с гаранции от Брюксел"}
