{"url": "http://standartnews.com/svyat/otkrivame_balgarsko_uchilishte_v_odesa_i_ukrainski_kulturen_tsentar_v_sofiya-376409.html", "text": "С украинския президент, както и с кмета на Одеса е договорено да се предостави сграда за българско училище в Одеса, а България ще предостави от своя страна сграда за украински културен център в София. Сградите трябва да бъдат предоставени в рамките на един месец. Това съобщи премиерът Бойко Борисов в украинския град Болград по време на честванията на 160 години от основаването на Болградската гимназия \"Г. С. Раковски\". Бойко Борисов допълни, че от догодина по 30 деца от гимназия \"Г. С. Раковски\" ще идват на лагер в София. Освен това минимум по 5 учители ще идват на подготовка в България. Премиерът изтъкна, че днес е истински празник и всеки чувства съпричастност към това събитие. Той посочи, че българското правителство е отпуснало 150 000 лв. тази година за материално и техническо оборудване на училището. Борисов допълни, че с президента Порошенко са се договорили за пътя Одеса - Рени. Освен това се работи и по други проекти, за да може Одеса да се свърже с Бургас и Азия. \"Тези пътища ще направят тази свързаност, която е необходима и за бизнеса\", добави Борисов и посочи, че стокооборотът се увеличава непрекъснато. Според него много е полезна е и директната авиолиния Одеса - София, която е факт благодарение и на българския вицепремиер Валери Симеонов. Вицепремиерът Валери Симеонов каза, това е голям празник на българската гимназия, на българската общност и на цяла Бесарабия. Той благодари на президента Порошенко за съдействието, толерантността и условията, които създава украинската общност за запазване на българската общност. Симеонов се надява българската общност да стане мост за присъединяването на Украйна към ЕС. Президентът на Украйна Петро Порошенко заяви, че е символичен фактът, че днес са честванията на основаването на Болградската гимназия \"Г. С. Раковски\", защото днес е и международният Ден на учителя. Той посочи, че тази гимназия е една от най-старите и в света много трудно ще се намери подобно училище, събрало в себе си толкова много история и традиции. Порошенко посочи, че гимназията са завършили едни от първите политически, културни и просветни дейци на България - двама български премиери, двама генерали и ректор на СУ \"Климент Охридски\". Украинският президент изтъкна, че това училище е символ на дружбата между Украйна и България. Порошенко допълни, че училището носи името на Георги Сава Раковски, защото в нея учениците се учат и на патриотизъм. Той изрази своята увереност, че Украйна един ден ще стане член на ЕС и България ще помогне за това. Директорът на гимназията Снежана Скорич изтъкна, че Болградската гимназия има не само славна история, но и велико бъдеще. По думите й подобни училища са бъдещето на европейското образование. Тази година се навършват 160 години от основаването Болградската гимназия \"Г. С. Раковски\". Това е първото българско средно училище, изградено с труда и средствата на нашите сънародници в Бесарабия. Днес в гимназията се обучават ученици от I до XI клас. Всички те изучават български език, а в X и XI клас - българска литература.", "date": "2018.10.05", "title": "Откриваме българско училище в Одеса и украински културен център в София"}
{"url": "http://standartnews.com/lyubopitno/apokalipsisat_se_otlaga_meka_zima_u_nas_i_v_rusiya-376382.html", "text": "В Русия се очаква сравнително топла зима. Очаква се най-студената й част да бъде в края и преди пролетта. Това  заяви шефът на руския хидрометеорологичния център (ГМЦ ФР) Дмитрий Киков. \"Според предварителна прогноза през декември, първият зимен месец, ще е топло в Южен Сибир. В повечето части на страната температурите ще бъдат около нормата. През януари температурите в Северен Кавказ, Южен федерален окръг, ще са над средните климатични стойности. През февруари топло ще бъде в южната част на европейската територия на Русия \", каза той в интервю за \"Росийска газета\". Той отбеляза, че като цяло климатът е станал по-топъл и метеоролозите трябва да преразгледат климатичните стандарти. \"Например, според данните за периода 1961-1990 г. за Москва нормата за януари е била  минус 9,3 градуса, а за периода от 1981 до 2010 г. новата норма за януари за Москва вече е 6,5 градуса под нулата. Това означава, че януари в Москва вече е станал почти с 3 градуса по-топъл. В същото време зимният връх на студа се измести от януари към февруари - минус 6,7 градуса спрямо 6,5 през януари\",  допълва той. Киктев отбелязва, че в полярните региони се затопля най-бързо, а температури много над нормата се очакват на брега на Арктика тази есен и зима. Според него това е тенденцията от последните десетилетия. В същото време в югозападната част на Сибир през последните 30 години зимите са станали дори още по-студени. \"По принцип, днес често се казва, че  не само температурата се повишава в глобален мащаб, но и че времето е станало \"нервно \". Това се изразява в по-голяма променливост на времето, температурни промени, сухи и влажни периоди и увеличаване на екстремните събития \", отбелязва ученият. Според него не бива глобалното затопляне да се възприема праволинейно, т.е. наличието му, което е доказан и актуален факт, не означава, че всяка следваща година ще бъде по-топла от предишната, а че съществува доказан дългосрочен тренд към затопляне в глобален мащаб. Какво означава за нас на Балканите прогнозата за мека зима в Русия? Почти сигурно по-мека зима и у нас. Циркулационните модели от последните години, показват, че глобалното затопляне е хвърлило дългия си жезъл далеч отвъд сърцето на зимата, средата на януари. При нахлувания на студен океански въздух от акваториите около Гренландия по-топлите от обичайното за минали десетилетия океански води трансформират арктичните въздушни маси по този път толкова, че дори в ниските части на Северна България и дори през януари (по-голямата част на декември е отдавна \"кауза пердута\" в това отношение за зимата) температурите не са достатъчно ниски, за да бъдат обилни валежите от сняг. Това се случи многократно през последната зима, която беше най-топла от 2007 година насам. \"Битката\" се води някъде около надморската височина на София, а зимни проявления, тези арктично-океански нахлувания има единствено в средните и високи части на планините. Разбира се, това важи при липса на североизточна \"подкрепа\" от достатъчно студени континентални въздушни маси в тила на някой \"северозападен\" процес. На североизток, в северните континентални части на Евразия почти винаги се натрупва достатъчно студена въздушна маса със зимни характеристики. Точно затова и руските прогнози са важни за физиономията на предстоящата зима и у нас, независимо дали харесвате голямата северна страна или не. С малко преувеличение може да се твърди, че зимите у нас могат да бъдат близки до онези, останали в миналото, само при редовна доставка на студен въздух, но не от северозапад, често дори не и от север, а само от североизток. Ако и там, поради някаква причина той е недостатъчен по площ, разгърнатост и  височина, зимите у нас ще бъдат все по-меки или меките зими ще бъдат все по-чести - от 2012 година насам имаме 2 поднормени и цели 5 меки, от които 2 - много меки зими.", "date": "2018.10.05", "title": "Апокалипсисът се отлага! Мека зима у нас и в Русия"}
{"url": "http://standartnews.com/biznes/chernomorsko_zlato_pusna_ofitsialno_stanovishte_za_proverkite_vav_vinproma_v_pomorie-376434.html", "text": "Във връзка с проверката, извършена от Агенция Митници в периода 1-3 октомври 2018 г. и отразена от медиите информация по темата, от Черноморско злато АД се възползваха от своето право на отговор. Burgas24.bg го публикува без редакторска намеса. През дългогодишната история на дружеството никога не е имало  митнически и/или данъчни нарушения. През годините екипът на Черноморско злато АД е оказвал пълно съдействие на контролните органи при извършваните регулярни проверки. За последните три години дружеството е внесло над 25 млн. лева акциз и над 10 млн.  лева ДДС. Важно е да започнем с това, че в разпространен брифинг от Агенция Митници никъде не се споменават \"незаконни кранове\", както бе отразено от някои медии. Считаме, че употребата на този израз води към неверни внушения за незаконна дейност. С оглед запазване на доброто ни име, бихме искали да представим пред уважаваните от нас медии и обществеността следните факти: Тъй като става въпрос за специфичен технологичен процес на производството, искаме да внесем повече яснота по темата. Дестилационната колона е съоръжение, което служи за производство на дестилат от грозде, а не за съхранение на готова продукция. Колоните се ползват между 2 и 3 месеца в годината, в зависимост от изкупвателната кампания на грозде. Тоест течността в тези съоръжения не е краен продукт, готов за консумация, а дестилат с алкохолно съдържание между 55 и 75%. Всяка дестилационна колона фабрично съдържа барета с пробно кранче съгласно технологичните изисквания за работа на колоната. Както ясно е написано в официално писмо от производителя на нашите съоръжения: \"Крановете на баретките на дестилационните инсталации, произведени и продадени на Черноморско злато АД, с размер ½'' са фабрично монтирани съгласно технологичните изисквания за работа на колоната, от Бенковски Ко, София\". За по-голяма яснота ще поясним, че функцията на баретата и контролните кранчета, е за извършване на контрол при дестилационния процес, като се отчитат алкохолният  градус, температурата и вкусово-ароматните качества на произведения продукт. Обръщаме внимание, че технологичният процес на изваряване се настройва точно от тези показатели. Също така е редно да отбележим, че при продължително отворен кран дестилационната инсталация не може да функционира, тъй като уредът за отчитане на алкохол (спиртомер) пада на дъното на баретата и се чупи, тоест течност не може да бъде източвана в големи количества. Максималното време, без да излагаме спиртомера на риск, е около 10-15 секунди. Отбелязваме, че въпросните барети, чиято неразделна част са пробните кранове, присъстват на официалните технологични схеми от производителите. Относно пластмасовите 5-литрови туби, които бяха коментирани в медийното пространство, повтаряме, че откритата безцветна течност е промивна вода с остатъчен алкохол от измиване на съоръжение с аромат на анетол. Жълтеникавата течност е водно-алкохолна смес с лек аромат на ракия и е от промиване на инсталации. Заявяваме, че въпросните туби никога не са били скрити, а са съхранявани именно в данъчния склад. В подкрепа на казаното отправяме покана към Вас, като представители на медиите, за посещение на производствената база в гр. Поморие в неделя, 07.10.2018 г. в 11:00 часа, за да Ви запознаем от първо лице с процесите с цел запазване доброто име на дружеството.", "date": "2018.10.05", "title": "\"Черноморско злато\" пусна официално становище за проверките във винпрома в Поморие"}
{"url": "http://standartnews.com/svyat/bivshiyat_makedonski_premier_nikola_gruevski_be_osaden_na_zatvor-376403.html", "text": "Апелативният съд в Скопие отхвърли като неоснователна жалбата на бившия македонски премиер Никола Груевски по делото \"Танк\" и изцяло потвърди присъдата на първоинстанционния съд от две години затвор, съобщи МИА. Съдът частично прие жалбата на обвинения бивш помощник министър на вътрешните работи Гьоко Поповски и промени част от решението за наказанието, като го осъди на затвор от четири години и шест месеца, а в останалата част потвърди решението на първоинстанционния съд. На 23 май тази година наказателният съд в Скопие осъди за купуване на луксозен мерцедес на стойност 600 000 евро първия обвинен Гьоко Поповски на шест години и шест месеца затвор, а вторият обвинен Никола Груевски като подстрекател за извършване на делото на две години затвор. Двамата обжалваха решението на съда.", "date": "2018.10.05", "title": "Бившият македонски премиер Никола Груевски бе осъден на затвор"}
{"url": "http://standartnews.com/svyat/premierat_v_odesa_balgarite_v_ukrayna_sa_most_za_satrudnichestvo_mezhdu_dvete_strani-376397.html", "text": "\"Украинските граждани с български произход винаги ще бъдат мост за разбирателство и сътрудничество между двете страни\". Това заяви министър-председателят Бойко Борисов по време на среща с президента на Украйна Петро Порошенко в Одеса, съобщи пресслужбата на Министерски съвет. По-късно двамата ще участват в тържествата по повод 160-годишнината на Болградската гимназия \"Г. С. Раковски\". В рамките на разговора българският премиер Борисов подчерта, че съвместното отбелязване на юбилея на гимназията в Болград е израз на споделеното разбиране и от двете страни за важността от съхраняване на езиковата и културната идентичност на българската общност в Украйна. \"Длъжни сме да използваме това приятелство, за да живеем по-добре. Продължаването на тази политика е най-добрата гаранция, че сънародниците ни и занапред ще бъдат мост на сътрудничество на страната с България и ЕС, както и фактор за осъществяване на нейната европейска перспектива\", подчерта още българският министър-председател. Украинският президент изрази благодарност за усилията на българското правителство по време на председателството на Съвета на ЕС в контекста на отношенията между Европейския съюз и Украйна, включително и за макрофинансовата помощ за страна му. Бойко Борисов и Петро Порошенко оцениха високо традиционните приятелски отношения между България и Украйна, които се основават на силни исторически, културни и езикови връзки. Посочено беше, че това е доказателство, че двете страни взаимно се възприемат като важни и приоритетни партньори. \"Проевропейската ориентация на Украйна, както и споделените евроатлантически ценности, допълнително подсилват тези отношения и създават основа за тяхното по-нататъшно укрепване във всички области от взаимен интерес\", заяви още премиерът Борисов. По време на срещата беше обсъдено и разширяването на двустранното търговско-икономическо сътрудничество. Бойко Борисов и Петро Порошенко отчетоха и увеличаване на броя на украинските туристи, посетили България през последните години - 15 % ръст през 2017 г.", "date": "2018.10.05", "title": "Премиерът в Одеса: Българите в Украйна са мост за сътрудничество между двете страни"}
{"url": "http://standartnews.com/svyat/kalgari_stokholm_i_italiya_shte_se_boryat_za_zimnite_olimpiyski_igri_prez_2026_g-376390.html", "text": "Международният олимпийски комитет (МОК) одобри три кандидатури за домакинство на зимните олимпийски игри през 2026 година. Изпълнителният комитет на организацията разгледа препоръките след направените инспекции на кандидатите и даде зелена светлина на Калгари (Канада), Стокхолм (Швеция) и италианската на Кортина Д'Ампецо и Милано да продължат борбата за домакинство на форума, като отхвърли заявката на турския град Ерзурум. Общо седем бяха кандидатите за Игрите през 2026 година, но Сион (Швейцария), Сапоро (Япония) и Грац (Австрия) се отказаха в последните месеци заради прекалено големите разходи и съпротива от страна на местните жители. Домакинът на зимните олимпийски игри през 2026-а ще бъде определен през септември следващата година.", "date": "2018.10.05", "title": "Калгари, Стокхолм и Италия ще се борят за зимните олимпийски игри през 2026 г."}
{"url": "http://standartnews.com/svyat/bortsi_protiv_seksualnata_eksploatatsiya_poluchiha_nobelovata_nagrada_za_mir-376405.html", "text": "Гинекологът от Демократична република Конго Денис Муквеге и иракската активистка за човешки права Надя Мурад са носители на Нобеловата награда за мир тази година, съобщи Нобеловият комитет. Те получават наградата заради кампанията си срещу използването на сексуално насилие като оръжие във войни. Муквеге лекува жертви на сексуално насилие в родината си. Мурад, станала жертва на сексуално робство от \"Ислямска държава\" в Ирак като представител на язидите, води кампания за защита на други жертви сред язидите. Наградата от 9 млн. шведски крони (1 млн. долара) ще бъде връчена на 10 декември. Изглежда, комитетът първоначално не е могъл да се свърже нито с Мурад, нито с Муквеге, за да им съобщи новината, защото в изявлението му се казва: \"Ако те гледат това, най-сърдечни поздравления!\" В списъка с предполагаеми номинирани имаше 331 имена (макар той никога да не се обявява предварително), като сред тях се споменаваха американският президент Доналд Тръмп и севернокорейският лидер Ким Чен-ун. Гръцки медии цитираха дори имената на премиерите в Атина и Скопие Алексис Ципрас и Зоран Заев. Според Нобеловия комитет обаче Муквеге и Мурад заслужават наградата, защото \"и двамата са излагали на риск личната си сигурност, противопоставяйки се смело на военни престъпления и помагайки на жертвите да получат справедливост\". Денис Муквеге, продължава комитетът, е \"най-обединяващият символ на борбата за край на сексуалното насилие по време на война и въоръжени конфликти - както в страната, така и международно\". Цитиран е и основният му принцип: \"Справедливостта е работа на всички.\" От 2008 г. клиниката му в източния град Букаву приема хиляди жени всяка година, като много от тях спешно се нуждаят от операция след сексуално насилие. Според в. \"Гардиън\" се е очаквало да спечели поне от 10 години. Надя Мурад, представител на язидското малцинство, се е отличила с \"необикновения кураж, с който подхожда към собственото си страдание\". Тя, продължава комитетът, е свидетелят, който разказва за насилието срещу себе си и срещу другите. Впечатляваща е и силата ѝ да говори от името на останалите жертви. Отвлечена заедно с други жени (сред тях сестрите ѝ) от язидската общност през август 2014 г., тя спечели и наградата \"Сахаров\" през 2016 г.", "date": "2018.10.05", "title": "Борци против сексуалната експлоатация получиха Нобеловата награда за мир"}
{"url": "http://standartnews.com/svyat/orban_blagodari_na_nashi_evrodeputati-376376.html", "text": "Унгарският премиер Виктор Орбан лично благодари на всеки от българските евродепутати, които на 12 септември подкрепиха страната му и отхвърлиха налагането на санкции срещу нея. Представителите на управляващото мнозинство Андрей Ковачев, Андрей Новаков, Емил Радев, Владимир Уручев, Асим Адемов от ГЕРБ/ЕНП, както и Ангел Джамбазки и Николай Бареков от Европейски консерватори и реформисти гласуваха срещу предложението да бъде отнето правото на Унгария заради политиката й за мигрантите. Докладът срещу Унгария бе изготвен от зелената евродепутатка  Джудит Саргентини. Ангел Джамбазки нарече това отмъщението на Сорос заради твърдата политика на Орбан за изгонването на международния спекулант и структурите му от Унгария. Благодарствено писмо изпрати Орбан на всеки от подкрепилите го български евродепутати. Новината съобщи във фейсбук Николай Бареков и публикува писмото с думите: \"Гордея се, че третият ми син се казва Виктор\". След него и Ангел Джамбазки и Асим Адемов потвърдиха, че също имат писма. \"Бих искал да изразя своята благодарност за Вашата подкрепа по време на гласуването на доклада за ситуацията в Унгария, което се проведе в Европейския парламент на 12 септември\", пише Орбан. И допълва: \"Вярвам, че този доклад е присъда срещу Унгария и унгарския народ. Той не само е базиран на политически инсинуации и фактологични грешки, но и прилага двойни стандарти и по този начин подкопава доверието и почтеността на Европейския парламент и на европейските институции като цяло\". Премиерът на Унгария подчертава, че оценява дадената подкрепата за националния суверенитет и солидарност. И уверява, че \"независимо от срамните атаки на проимиграционните сили\", Унгария няма да се поддаде на изнудване.", "date": "2018.10.05", "title": "Орбан благодари на наши евродепутати"}
{"url": "http://standartnews.com/kultura/tazgodishnata_kinomaniya_shte_zapochne_s_filma_vremeto_e_nashe-376410.html", "text": "Филмът на режисьора Петър Попзлатев „Времето е наше\" е избран за откриващ на тазгодишната Киномания. Това стана ясно на пресконференцията на кинофорума, който ще се проведе от 15-и до 29-и ноември 2018 г. Тази година киномаратонът ще премине под мотото „Големите филми преди големите награди\", с което организаторите искат да подчертаят добрата селекция от заглавия, които зрителите на Киномания виждат още преди световното им признание на най-престижните филмови награди. Киномания се похвали и с ново лого и визия. Повече за откриващия филм на Киномания разказа Хермина Азарян – един от програматорите на събитието, както и режисьорът му Петър Попзлатев, а актьорите Елена Телбис и Ивайло Христов бяха специални гости на пресконференцията. „Този филм има своя потребност да бъде документално приближен към най-важното събитие в новата българска история - чрез технологията на промяната да зададе няколко въпроса от философски порядък, да провокира всеки един българин да открие и продължи историята, която се опитах да разкажа във филма. Много трудно се прави филм от историческа значимост, в който се казват доста смели неща. Благодарен съм на екипа на НДК, че приеха филмът да открие този прекрасен кинофестивал\", сподели Попзлатев. „Времето е наше\" е вдъхновен от романа „Разруха\" на Владимир Зарев, който според Попзлатев си остава „най-пълноценният художествен образ на Прехода\", един значим епизод от не толкова отдавнашната българска история. Затова и филмът е за паметта, за уроците на миналото, които не бива да бъдат забравени. Криминалната нишка пък е по мотиви от разкази на Димитър Шумналиев. Лентата е с впечатляващ актьорски състав, който включва Рушен Видинлиев, Елена Телбис, Леонид Йовчев, Ирини Жамбонас, Ицхак Финци, Красимир Доков, Ивайло Христов, Светлана Янчева и Валентин Ганев. Зрителите на единствената прожекция в Киномания (15 ноември, 19:00 часа, зала 1) ще имат възможността да съпреживеят драматичния личен избор и път, който извървяват героите на филма към себепознанието във време на големи обществено-политически промени, време на възторг, на силни емоции, на излъгани надежди и разочарования, време на хаос. Програматорът на Киномания – Владимир Трифонов представи и премиерните филми в зала 1: откриващият филм на Кинофестивала в Кан „Всички знаят\" (17 ноември), „Рудолф Нуреев: Бялата Врана\" (23 ноември)- третият режисьорски опит на Ралф Файнс, „Папа Франциск: Човек на думата си\" (24 ноември) – най-новият документален филм на Вим Вендерс, както и „Лоро\" (25 ноември) – на италианския майстор Паоло Сорентино за Силвио Берлускони, които вече дават заявка за потенциални хитове. Зрителите ще имат възможност да се насладят и на селекция от филми на големия режисьор Ингмар Бергман, които ще бъдат показани преди официалната програма в периода 8-14 ноември.", "date": "2018.10.05", "title": "Тазгодишната Киномания ще започне с филма „Времето е наше”"}
{"url": "http://standartnews.com/mneniya/osem_priliki_v_ruhvaneto_na_rimskata_imperiya_i_sssr-376413.html", "text": "Наскоро прочетох една статия в Интернет. Казва се: „Агонията на Западната Римска империя. Факторите довели до рухването на вечният град.\" Останах много изненадан. Как по удивителен начин въпреки разликата в епохите факторите, довели до рухването на Римската империя, важат с пълна сила за края на СССР и социалистическия лагер. Всъщност по въпроса за края на съветския колос от край време се сблъскват две тези. Едната, застъпена от много западни икономисти и историографи, гласи, че СССР си е рухнал от само себе си. В същото време някои специалисти от бившите соцдържави и досега са убедени, че социализмът спокойно е можел да си изкара още 40-50 години, хей така, по инерция. Всички знаем, че в голямото противоборство между Изтока и Запада съществуваше Студената война. Но с какви средства се водеше тя, как бе спечелена си остава загадка за широката публика. Наивно е да смятаме, че двата блока САЩ и СССР не са се „дебнели\" и не са си правили „номера\". Които в крайна сметка доведоха и до краха на соцлагера. Кои обаче са факторите, решили изхода на епохалния сблъсък. По време на най-големия си разцвет Римската империя се простира от Атлантическия океан до бреговете на Ефрат в Мала Азия. Но гигантските й територии стават една от причините за разпадането й. Административното управление на подобни огромни империи винаги е кошмарно занимание. Дори и с тяхната добре развита система от пътища, римляните не са в състояние достатъчно бързо да комуникират и от там – ефективно да управляват провинциите си. Рим се опитва да поддържа достатъчни на брой легиони, за да защитава границите си и да усмирява вълненията в провинциите. При СССР положението е същото. Социалистическият лагер се разпростира много, в някои от държавите руснаците трябва да поддържат военен контингент. Харчи се много и за субсидии на \"братските държави\". Само между 1974 и 1979 г. Съветският съюз е отпуснал 17,7 млрд. рубли заеми и е дотирал България, Румъния, Унгария, Полша, Чехословакия и ГДР с над 50 млрд. щатски долара. Или както шеговито се изрази един икономист: „СССР хранеше половината свят – от Куба до Северна Корея\". Надпреварата във въоръжаването изиграва важна роля за рухването на СССР. Във началото на филма „К-19\" се казва, че през 1961 г. съюзът разполагат с ядрени оръжия, достатъчни да унищожат света 2 пъти, а арсеналът на САЩ даже 10 пъти. Това повече прилича на игра на покер. По-богатият (САЩ) избира тактика непрекъснато да вдига залозите, докато по-бедният (СССР) не се откаже. И играта приключва в полза на богатия без съперниците да са си показали картите. Тук има и един друг аспект – ангажирането на СССР и Източния блок с толкова големи военни разходи, поддържането на такива големи армии отклоняват средства от производството на стоки за бита, хранителни продукти за населението. Това предизвиква дефицити и затруднено снабдяване на населението. Последствията са липса на задоволство от живота и разклащане на вярата в системата. По този повод следва да припомним едно изказване на Рейгън от Студената война: „Ще ви накараме да ядете ракетите си!\" Знаем, че те бяха най-конвертируемият експорт за СССР. През 1981 г. петролът достига пик от близо 40 долара за барел. След това до 1987 г. пада до близо 10 долара на барел. Това е тежък удар по експортните приходи на СССР. Дали е връщане към цената от 1974 г. или е целенасочено „бутане\" на цената надолу – не знаем. Златото удря 850 долара за унция през 1979 г., за да се сгромоляса под 400 долара за унция през 1985-1986 г.  (сайт goldprice.org). А това е тежък удар по експортните приходи на съветската държава. В това отношение може да се направи аналогия с обезценяването на парите в Римската империя. В началото съдържанието на сребро в сестерциите, които са били сред най-употребяваните монети в Рим, е около 95%. Заради растящите харчове обаче императорите секат все повече монети, но с по-малко ценни метали в тях. Така към средата на II в. от н.е. сестерциите вече съдържат 85% сребро. Тридесет години по-късно той се равнява на 75%, а в началото на III в. бронзът и среброто в сестерцията вече са в рани количества. Според установения при Адриан стандарт една златна монета, наречена аурей, трябвало да съдържа приблизително 10 грама от благородния метал. При император Каракала (198 – 217 г.) то е понижено до 9 гр., а само няколко десетилетия по-късно – до малко над 6 гр. До края на трети век сребърните сестерциипочти изчезват от обращение, а делът на среброто в сребърните денарии се срива до 0,5%, като на практика вече те представляват нищо повече от обикновена бронзова монета, потопена за много кратко в сребро. Благодарение на дългогодишните инфлационна политика на императорите, парите постепенно започват да губят покупателната си способност. Британският икономист Джон Кейнс пише, че една икономическа система се гради на доверието в нея. Ако има доверие от страна на гражданите – тя цъфти и просперира. Ако няма – тя се разклаща и угасва. За Рим доверието към държавата е военната й мощ: „Най-очевидната причина, за това Рим да се превърне в руини и да бъде обезличена някогашната му слава, може да се търси в поредицата от военни разгроми, които легионите на империята търпят срещу външни нашественици. Рим се сражава с германските племена в продължение на векове, но след 300 година \"варварските\" племена, като готите например, нахлуват неудържимо в границите на империята. Римляните удържат германския натиск през IV век, но през 410 година предвожданите от краля на визиготите Аларих армии превземат и разграбват сърцето на империята - Вечният град. През следващите няколко десетилетия империята живее под постоянния натиск на варварите, за да се стигне до 455 година, когато Рим отново е превзет, този път от вандалите. И накрая, през 476 година, германският предводител Одоакър вдига бунт и сваля последният римски император Ромулус Аугустус.\" За социализма доверието е разклатено по няколко начина, подредени по важност: А. Това е лошото снабдяване, особено в провинцията, със стоки и услуги, но предимно хранителни стоки. Б. Недоверие в т. нар. номенклатура или политическа класа. Така например в елитните гимназии имаше 2 начина за прием – едни се състезаваха по общия ред, а други – синове на активни борци – за тях имаше определена квота и се влизаше по-лесно. Подобен род привилегии са и форма на несправедливост за гражданите. Такава форма на несправедливост е ширещата се преди падането му Рим политическа корупция. А тя не е нищо друго, освен когато някой набавя облаги за себе си и семейството си (и си вдига стандарта на живот спрямо другите), ощетявайки цялото общество. В. Лъскавите витрини на Запада. Преминалите през Желязната стена туристи от соцстраните се надпреварваха да разправят на близки, колеги и приятели какво изобилие цари в \"прогнилия Запад\". Имаше култ към западните стоки и всеки искаше да си купи от Кореком дънки и дънково яке. Туристите от соцлагера обаче пропускаха (а и не знаеха), че там и се работи доста повече. Затова и след 1990 г. се стигна до прозрението: „Най голямата заблуда на хората от Изтока беше, че след падането на социализма, ще работят както преди, а ще имат западен стандарт.\" Г. Западните радиостанции. Те поддържаха недоверието в комунистическата система, но и прокарваха западните ценности на изток. За ценностите ще говорим по-долу. Появата на християнството и крахът на традиционните римски ценности се сочи като съществена причина за края на Римската империя. С Миланския едикт от 313 година християнството е легализирано в пределите на Рим, а през 380 година император Теодосий I го въздига и до ранга на единствена официална религия. С тези царски декрети се слага край на вековете на преследване на последователите на Христа, но едновременно с това се подкопават устоите и на традиционните римски морални стойности. Християнството не само изтласква политеичния римски пантеон от божества, в който императорът е почитан и приравняван към боговете, но премества и фокуса на моралните ценности от добруването на общността към прославата на личността. В същото време висшите сановници от новата Христова църква придобиват все повече светска власт и влияние в политическите дела на държавата. Въпреки че ролята на новата религия в упадъка на Рим е очевидна, все пак – в сравнение с икономическите, военните и административните фактори, нейният принос не е толкова значим. Промените, донесени от религията, по-скоро засягат частния живот на римляните, променяйки и настройвайки обществените отношения в руслото на индивидуализма. Ценностите играят голяма роля за въздигането и упадъка на всяко общество. През 1980 г. и след това в Източна Европа поколенията, преживяли капитализма и експлоатацията, които вярваха убедено в социализма, вече бяха възрастни. Имаше нова генерация без такава памет, но в същото време много по-податлива за западните ценности. За тях социализмът и придобивките му бяха даденост и от там – не особено ценни. Липсата на достатъчно работна ръка застига както Рим, така и соцлагера. Икономиката на империята зависи изцяло от робите, които обработват земята и упражняват повечето от занаятите. Военната мощ на Рим има за задача с постоянните си завоевателни походи да носи у дома свежи попълнения от работна ръка. Когато обаче завоеванията секват – още през II век – нужните за работеща икономика роби започват да не достигат, а трупаните по-рано от войни съкровища постепенно се топят. Социализмът към 80-те години също постоянно изпитва глад за работна ръка. Това от една страна бе заради надпреварата във въоръжаването и поддържането на големи армии, които бяха непроизводителни, а само консумираха. От друга страна обаче, това беше заради феномена „Много маймуни на клона\". Държавните служби и ведомства постоянно се разширяваха, без да уволняват. Така се получи огромна и раздута администрация. Чиновниците станаха повече от заетите в производството. Както се казва във Филма „Двойникът\" от героя на Попандов: „Честно казано, интелигенцията стана твърде много.\" Друг цитат от филма „Дами канят\" за реставрацията на една къща в града: „Документацията излезе, пари има, няма работна ръка!\" Положението стигна дотам, че България след 1984 г. се опита да внедри опита на ФРГ за гостуващите работници (Гастарбайтер). От Виетнам (главно), Куба, Никарагуа бяха докарани работници, настанявани в работнически общежития, за да запълнят пробойните в производството, главно в строителството. В статията за Римската империя пише: „С трудно работещата си икономика, западащата търговия и постоянният недостиг на селскостопански стоки, Римската империя започва да губи ролята си на хегемон в Европа.\" По същия начин многото разходи за отбрана, твърде големия военен и административен апарат водят социализма към трудно работеща икономика и недостиг на селскостопански (хранителни стоки). В статията за Римската империя пише: „Още един удар за икономическия упадък става завоюването на Северна Африка от вандалите през V век. Освен, че лишават империята от важни за нея източници на стоки, вандалите започват с пиратските си набези да пречат и на търговията в Средиземноморския регион.\" С падането на Берлинската стена през ноември 1989 г. и последвалото обединение на Германия Съветът за икономическа Взаимопомощ /СИВ/ губи важен и надежден партньор. Това е първият удар по търговията на Съветския блок. На 25 юни 1988 г. в Люксембург е подписано споразумение между ЕИО и СИВ за взаимно признаване и официални отношения, което позволява на страните от СИВ да сключват търговски договори пряко с Европейската общност. Според доктрината „Синатра\" (1989) обменът е изключително право на всяка отделна страна. Либерализацията след това бележи началото на края на СИВ. От 1 януари 1991 г. страните от соцлагера започват да извършват сделките помежду си по правилата на пазарната икономика. В резултат на това се получава радикален спад в търговския обмен между тях, тъй като Източна Европа сменя несиметричната търговска зависимост от Съветския съюз със също толкова несиметрична търговска зависимост от Европейската общност. Тук трябва да поясним: съветският лидер Михаил Горбачов настоява на срещата на 1 януари 1991г. търговията в СИВ да се води в конвертируема валута. Това на пръв поглед е хитро, защото СССР има много природни ресурси, но на втори план е глупаво, защото всички останали производства в съюза пострадват и спират своя обмен между соцблока. Въртележката на управници за кратко се случва и в упадащата Римска империя, и в СССР. Нека погледнем какво сочат фактите. „Да си император на Рим винаги е било рисковано занимание, но през бурните и размирни II – III век буквално се превръща в смъртна присъда. Гражданските войни постоянно тресат империята и само за период от 75 години 20 мъже носят титлата император, като всеки следващ я наследява, след като предшественикът му е убит. Персоналната охрана на императора – Преторианската гвардия – убива и възкачва нови императори по нейно собствено усмотрение, а веднъж дори се стига до обявяване на императорското място на търг, за да го предаде в ръцете на онзи, който предложи най-голяма цена.\" Край на цитата. Горе долу също е положението и в СССР. За кратко време начело на съветската империя след Леонид Брежнев се извъртат Юрий Андропов (12 ноември 1982 г. – 9 февруари 1984 г.)  и Константин Черненко (11 април 1984 г. — 10 март 1985 г.), за да дойде \"гробокопачът на СССР\" Горбачов. Случайно или не, точно когато Брежнев се разболява (първа загуба на съзнание), точно тогава назначение като апаратчик в Москва получава Горбачов.", "date": "2018.10.05", "title": "Осем прилики в рухването на Римската империя и СССР"}
{"url": "http://standartnews.com/sport/kalgari_stokholm_i_italiya_shte_se_boryat_za_zimnite_olimpiyski_igri_prez_2026_g-376390.html", "text": "Международният олимпийски комитет (МОК) одобри три кандидатури за домакинство на зимните олимпийски игри през 2026 година. Изпълнителният комитет на организацията разгледа препоръките след направените инспекции на кандидатите и даде зелена светлина на Калгари (Канада), Стокхолм (Швеция) и италианската на Кортина Д'Ампецо и Милано да продължат борбата за домакинство на форума, като отхвърли заявката на турския град Ерзурум. Общо седем бяха кандидатите за Игрите през 2026 година, но Сион (Швейцария), Сапоро (Япония) и Грац (Австрия) се отказаха в последните месеци заради прекалено големите разходи и съпротива от страна на местните жители. Домакинът на зимните олимпийски игри през 2026-а ще бъде определен през септември следващата година.", "date": "2018.10.05", "title": "Калгари, Стокхолм и Италия ще се борят за зимните олимпийски игри през 2026 г."}
{"url": "http://standartnews.com/sport/parlamentat_prie_na_vtoro_chetene_noviya_zakon_za_fizicheskoto_vazpitanie_i_sporta_-376408.html", "text": "Народното събрание прие на второ четене текстовете на новия Закон за физическото възпитание и спорта. Новият закон променя изцяло философията на досега действащия ЗФВС. В него има множество нови моменти, които ще помогнат за развитието на спорта за всички и спорта за високи постижения в България. Един от основните акценти, който ще помогне за разрешаването на проблема с остарялата или липсваща спортна инфраструктура е начинът, по който в закона се регламентира стопанисването, използването и поддържането на спортни обекти. Според вече приетите текстове се допуска отдаване под наем на спортни обекти държавна или общинска собственост за срок до 30 години на обединен спортен клуб, спортна федерация или спортен клуб, независимо дали е търговско дружество или сдружение с нестопанска цел. Специфично задължение на наемателите е представянето и изпълнението на инвестиционна програма за ремонт и обновяване, която да води до увеличаване на стойността на обекта и трябва да бъде изпълнена в първите три години на сключването на договора. Законът предвижда учредяване на право на ползване и право на строеж на спортен обект възмездно до 30 години. В закона се регламентира статута на треньорските кадри - проблем, който вълнува много спортни специалисти в страната. Дава се определение на спортна услуга и се регламентира предоставянето й само при осигурени и гарантирани безопасни условия и от лица с нужната квалификация и вписани в регистър на Министерството на младежта и спорта. Съществени изменения, които ще позволят да се ограничи съществуването на клубове-фантоми са изискването спортните клубове да бъдат членове само на една спортна федерация, както и задължението да имат наети треньорски кадри, за да бъдат вписани в регистъра на спортните организации. Лицензията за спортни федерации става безсрочна, но при по-строг последващ контрол. Изрично е предвидена възможността за създаване на студентски спортни клубове, които могат да се подпомагат финансово от висшето училище и Министерството на образованието и науката. Създава се национална организация за университетски спорт, която е част от специалните организации в спорта. Урежда се възможността за създаване на професионални лиги, които могат да са помощни органи към спортните федерации, или самостоятелни юридически лица, на които е делегирано управлението на определени първенства от държавния спортен календар. Важен момент от закона е създаването на национална паралимпийска организация, която е част от т.нар. „специалните организации\" в областта на спорта. Такива са още Българския олимпийски комитет, националната организация за спортно-туристическа дейност,  обединените спортни клубове и националната  организация за университетски спорт. В закона е обособена самостоятелна глава, регулираща допинговия контрол и борбата срещу употребата на допинг в спорта, която е напълно съобразена със Световния антидопингов кодекс. Един от новите моменти по отношение на изплащането на пожизнени месечни премии е изплащането на месечна парична помощ на ненавършилите пълнолетие деца на починали олимпийски и паралимпийски медалисти. Такава помощ ще получават и децата на починали олимпийски и паралимпийски медалисти, които са студенти в редовна форма на обучение до 25 г. възраст. Законопроектът беше приет на първо четене от НС на 13 декември 2017 г. По него са постъпили над 130 предложения от всички парламентарно представени групи. След 4 месеца работа на работна група от парламентарната Комисия по въпросите на децата, младежта и спорта, са приети голяма част от предложенията на народните представители.", "date": "2018.10.05", "title": "Парламентът прие на второ четене новия Закон за физическото възпитание и спорта"}
{"url": "http://standartnews.com/balgariya/7_dushi_bili_nameseni_v_shemata_za_krazhba_na_onkolekarstva-376411.html", "text": "Общо седем души, сред които и двама лекари, са задържани за участие в организирана престъпна група за злоупотреба с лекарства, след акцията на Специализираната прокуратура и ГДБОП в четвъртък в болниците \"Свети Мина\" в Благоевград и \"Йоан Павел\" в София. Това заяви зам.-главният прокурор Иван Гешев на брифинг в Специализираната прокуратура. Той потвърди още, че единият от задържаните медици е управител на едно от двете проверени болнични заведения. \"Разследваме конкретни лица, които са извършили, така да се каже, лоши деяния, а не болници. Колегите са събрали информация за привличане като обвиняеми на 7 лица. Очаква се до края на деня да им бъдат повдигнати обвинения за участие в ОПГ. Всичко това е търговия със живота на хората. Резултатът от това е, че се източва здравната каса, търгува се със смърт. На гърба на човешките животи тези хора трупат доходи\", заяви прокурор Гешев и обясни, че схемата е подобна на случая с подсъдимия пред Специализирания наказателен съд за реекспорт на скъпи лекарства сириец Амир Мохамед ал Хусаини, но двете дела в случая нямат нищо общо. Наблюдаващият досъдебното производство прокурор Лидия Манолова, която също взе участие в брифинга, обясни, че сред задържаните освен двамата лекари, са един фармацевт и лица, които посредничат, организаторът на ОПГ-то, както и човекът, които е търгувал с фирма, имаща лиценз за реекспорт на лекарства. Тя подчерта, че схемите, които към момента се разследват във връзка с настоящото досъдебно производство, са две. При първата - лекарства, които не могат да бъдат намерени в българската аптечна мрежа, се внасят у нас от чужбина и се предоставят на болниците с цел лекарите да вливат тези медикаменти на онкоболни хора. Прокуратурата обаче е установила случаи, при които е било документално записвано, че на болните е влято такова лекарство, но това на практика не се е случило. Втората схема, за която прокуратурата е събрала доказателства, е във връзка с подмяна на такива скъпи лекарства от външни лица, с помощта на лекари и медицински помощници от двете болници. \"Такава подмяна е ставала срещу големи суми пари. Предстои да се направи анализ на лекарствата, с които са били подменени. Съмненията е, че не са оригинални лекарства, а са такива, придобити по друг начин\", обясни прокурор Манолова и допълни, че в случая престъпната група е имала ръководител извън болниците, който е намирал лекари и посредници, които са осъществявали тези схеми. \"Фармацевтът, който е задържан, е от болницата в Благоевград, а лекарите са от болницата в София\", заяви наблюдаващият прокурор. Според зам.-главният прокурор Иван Гешев в случаи като този трябва да се работи за превенция на такива престъпления. Тази задача обаче, според него, е на Министерството на здравеопазването. По думите му реекспортът на лекарства, който по документи обикновено е легална дейност, се е превърнал в практика през последните години. \"На процесуално-следствените действията са присъствали представители на Агенцията по лекарствата. Ще бъде направена и среща с представители на министерството на здравеопазването, тъй като тука се касае за един системен проблем. Когато се намеси прокуратурата, тогава вече нещо се е случило, въпросът е да се вземат превантивни мерки, за да не се случва\", заяви Иван Гешев. \"В повечето случаи, а най-вероятно и в този, ще се окаже, че лекарствата са изнасяни за Европейския съюз. Разликата – цената на лекарствата в България и в ЕС. Каквото и да се каже обаче в момента ще е спекулация. Факт е, че е застрашен животът на граждани, които са онкоболни. Обикновено при такива схеми, поне по документи износът е легален\", допълни зам.-главният прокурор.", "date": "2018.10.05", "title": "7 души били намесени в схемата за кражба на онколекарства"}
{"url": "http://standartnews.com/sport/vereya_dalzhi_pari_na_sport_depo_za_ekipi-376388.html", "text": "Първодивизионният \"Верея\" продължава да има финансови трудности. От най-голямата верига спортни магазини в България - \"Спорт Депо\" разкриха пред \"Стандарт\", че на 12-и юли 2016-а година са подписали договор за екипировка Errea за отбора с президент Галин Михайлов, който е син на Николай Михайлов, собственик на \"Трейс\". Още тогава екипите са били предоставени на тима. До момента обаче в \"Спорт Депо\", които представляват в България италианския концерт за спортна екипировка са получили само 3000 лв и то от трета фирма, която се явява спонсор на \"Верея\". Останалите 14 675 лева все още не са изплатени на \"Спорт Депо\". \"Верея\", която е последен в класирането на Първа лига е регистриран като сдружение с нестопанска цел и е безпредметно да се търси по съдебен пък дълга. От \"Спорт Депо\" обявиха, че са алармирали всички за ситуацията, но все още няма никаква реакция.", "date": "2018.10.05", "title": "\"Верея\" дължи пари на \"Спорт Депо\" за екипи"}
{"url": "http://standartnews.com/mneniya/dps_dade_kurs_za__nadpartien_kabinet-376381.html", "text": "Точно преди един месец Мустафа Карадайъ направи едно от най-острите си изказвания в пленарна зала. „Смяна на министри, какво от това? Промяна на формулата – какво от това? Предсрочни избори – какво от това? За нас от ДПС е важно какво се прави след това и как ще се гради отново авторитета на държавността\", каза лидерът на Движението за права и свободи в първия ден от новия политически сезон. Не му обърнаха голямо внимание нито ГЕРБ, нито БСП. Едните се вълнуваха от министерските рокади, другите – от срещите си с електората по места. Резултатът от всичките тези вълнения, за съжаление, не донесе нито по-стабилно управление, нито по-значима опозиция. Напротив - отключиха паническия страх от неизвестността накъде ще ни отведе това проточило се безвремие И може ли да избегнем бездната. Може би, защото това са както обществено-политически, така и философски въпроси, затова и отговорите дойдоха от Мустафа Карадайъ. Без никакво съмнение, избистрени и консултирани с философа Ахмед Доган. За разлика от иносказателните изречения, които използваше в предишните си изяви по телевизията, вчера Мустафа Карадайъ беше пределно ясен в посланията: Напрежението и бедността са големи, протестите стават все повече. Българите имат нужда от промяна, но не на принципа „стани да седна\", казва Карадайъ. Това е препратка към фраза от новогодишното обръщение на Доган, с което той защити тезата си защо смяната на ГЕРБ с БСП в управлението е безсмислена. Лидерът на ДПС отново не се впусна в догадки кога ще падне сегашната власт и кой ще поеме кормилото. Макар да е убеден, че партията му е готова да управлява и то с програма, съобразена с новите реалности у нас и в Европа. Повече от наивно е да се мисли, че ДПС трепери от нетърпение да влезе във властта. Още по-малко, че няма властовия ресурс, че завижда на патриотите или че иска да свали Борисов, за да короняса Нинова. Карадайъ постави въпрос с нов дискурс- не е важно кой ще управлява, а с каква програма. И по-важното - до какво ще доведе тя. И то не става дума за партийна програма, а за национална стратегия, написана в диалог с всички политически сили. Тя трябва да формулира държавните приоритети. И чак когато е готова, има смисъл да се ходи на избори и да се решава кой ще управлява, за да я изпълни. Дали това ще е кабинет на националното спасение или единение, е въпрос на отправна точка. Позицията на ДПС може да се приеме и като апел за надпартийна национална доктрина. Такава, каквато страната ни имаше, когато тръгна към ЕС и НАТО. И която липсва от години. Сега е нужна, защото отново сме на кръстопът Тръмп разтури глобализма, ЕС се тресе от вътрешни скандали, а на Балканите отново замириса на барут. Дори да приемем, че сме остров на стабилност заради макроикономическите показатели, разтворената ножица в доходите и очаквания ценови шок засилват усещането за мъртво вълнение. И нито една партия сама не може да изведе кораба в задаващата се буря. Две са темите, за които хората очакват да бъде намерен консенсус - как да се вдигнат осезаемо доходите и как България да намери своето достойно място в Европа. ДПС отдавна има категорична позиция по двата въпроса и затова има самочувствието да ги постави сега на масата. Движението за права и свободи много преди БСП би тревога за вдигане на жизнения стандарт и решаване на  демографската криза като национален проблем. Още по-категорично беше и позицията за мястото на България на международната сцена: твърдо отстояване на евроатлантическите ценности без шикалкавене. За разлика от другите играчи на политическата сцена у нас. ГЕРБ поиска България да не изпадне в периферията на ЕС и започна процедура по влизане в чакалнята за еврозоната. В същото време депутатите на партията в европарламента дадоха подкрепа за Орбан, който е флагман на центробежните сили в Съюза. Като участник във властта, патриотите също за разкрачени между Брюксел и Москва. Докато Валери Симеонов вижда корупция във всички руски проекти у нас, колегата му Красимир Каракачанов подписва скъпи договори за ремонт на руската бойна техника. БСП пък са постоянно контра на европейската партия -майка ПЕС. ДПС винаги е била най-праволинейна по отношение на мястото на България, а именно -за ЕС и НАТО. Факт е, че Ахмед Доган се противопостави на силния човек от Босфора - Реджеп Ердоган, когато дори Европейския съюз му се кланяше заради бежанците. Неслучайно Карадайъ вчера каза, че няма как да сме малко или много членове на Съюза. Защото \"или сме в ЕС или не сме\". Именно с тази категоричност ДПС печели доверие навън, справка - гостуването на американския посланик в централата на Движението. Със сигурност, апелът на ДПС за надпартийност в националните приоритети и ясна програма още преди изборите, ще допадне на повечето българи, уморени от партийни ежби и злободневни скандали. Въпросът е дали партиите са узрели, че трябва да загърбят егото си и да се откажат от дребните сметки в името на властта. Фактът, че цял ден никой от тях не реагира на призива на Карадайъ, означава две неща. Или че са се замислили. Или че са си запушили ушите.", "date": "2018.10.05", "title": "ДПС даде курс за  надпартиен кабинет"}
{"url": "http://standartnews.com/mneniya/s_pretopleni_idei_nyama_da_namalim_zhertvite_na_patya-376393.html", "text": "- Моето мнение по този, както и по всички останали въпроси, които представителите на българското правителство изнесоха като предложения на тази конференция, е като към добре претоплени стари идеи, които дълго време са се разхождали из общественото пространство и досега не са намерили своята реализация. Това са идеи, които бяха представени като нещо ново. Лично аз смятам, че на конференцията не чухме какво конкретно ще направи правителството, а само предложения, хвърлени да се обсъждат с основната цел да се отнеме обществената енергия, но не и да се решат конкретните проблеми на пътната безопасност в България. - Това също са само едни идеи и нищо повече. Няма конкретни решения за конкретни действия, а аз не бих искал влизам в общата обществена полемика и да коментирам идеи, които вече сме коментирали стотици пъти през последните месеци и дори години. Необходими са конкретни действия на кабинета за намаляване на травматизма по българските пътища. Това е единственото, което е важно. - Ние от ИПБ организираме на 10-и октомври голям международен форум в Интер експо център, на който ще поставим началото на промяната на модела за управление на пътната безопасност. - Не зная дали ви звучи претенциозно, но наистина ние организираме един безпрецедентен форум, на който ще дадем конкретните решение и категорично ще настояваме за изпълнението им. Той няма да е като конференцията в НДК, на която чухме само единствено намерения и общи приказки от представителите на кабинета. Хубавото е, че на тази конференция беше показан и един добър международен опит, от който ние в България можем да се учим и директно да приложим. За съжаление обаче тези, които ни показаха този опит, бяха и организатори на тази конференция, така че вместо да ни го показват, трябва само предприемат конкретни решения и да го приведат в действия. Ние отдавна нямаме нужда от общи приказки, а от действия, защото броят на жертвите по пътищата ни не намалява. - Ще присъстват експерти по пътна безопасност на правителствено ниво от Швеция, Финландия, Швейцария, Германия, Белгия, Кипър. На нашия форум по пътна безопасност на 10-и октомври ще присъства и българският премиер Бойко Борисов. И именно от него ние очакваме да даде началото на промяната на модела за управление на пътната безопасност. - Не, това са експерти от съответните държавни институции, които от години работят по проблемите на пътната безопасност в посочените европейски държави. Очакваме от тях изнасянето на презентации, които ще ни представят как са били решени конкретни проблеми за намаляването на пътните инциденти в техните страни. Освен това на този международен форум ще присъстват и посланиците на някои от посочените държави, като вече имаме потвърждение от техни превъзходителства посланиците на Финландия и Кипър. Така че ние се готвим наистина за безпрецедентен форум, на който ще присъстват над 400 експерти от България и други страни. - Отново повтарям - това са само един общи идеи. Ако някой от българското правителство е искал наистина да направи нещо конкретно - то имаше доста години досега, за да го свърши. Ако си спомняте - само преди 4-5 месеца предишният вътрешен министър Валентин Радев също лансира подобна идея. Някой да му е попречил да я осъществи? И министрите на вътрешните работи, транспорта и регионалното развитие, и кабинетът като цяло имат управленската възможност да реализират всички свои идеи, които смятат, че ще доведат до намаляване на травматизма по пътищата, а не да правят конференции, на които само да обявяват какво смятат евентуално да правят! Лично аз наистина не виждам какво им пречи да реализират идеите си, след като са добри?! Те просто трябва да поемат отговорността за своите идеи и за прилагането им на практика. Белчо ЦАНЕВ", "date": "2018.10.05", "title": "С претоплени идеи няма да намалим жертвите на пътя"}
{"url": "http://standartnews.com/balgariya/sotsialniyat_ministar_predlozhenieto_za_tavan_ot_1200_lv_na_vsichki_pensii_e_dobro-376406.html", "text": "Министърът на труда и социалната политика Бисер Петков смята, че предложението за таван от 1200 лв. на всички пенсии е добро, има позитиви и позволява на една голяма част от пенсионерите, чиито пенсии сега са ограничени, да получават действителните размери. Това заяви той пред журналисти в Народното събрание. Предложението беше оповестено вчера от финансовия министър Владислав Горанов след среща в Министерския съвет. Попитан защо не е присъствал на тази среща социалният министър заяви, че не е бил поканен и допълни, че по същото време е имал други ангажименти. \"Не мога да коментирам този въпрос. Това е била преценката. Аз бях част от разговорите по темата преди това, след това\", посочи той. Бисер Петков каза, че с оглед предвидимостта на системата в разговори той е застъпвал виждането за отпадане на тавана на пенсиите, но допълни, че въпросът се решава комплексно, има своите финансови измерения, в решаването му участват и социалните партньори. Той обясни, че от една страна увеличаването на максималния осигурителен доход ще осигури допълнителни приходи в бюджета на ДОО, от друга - ще има ефект и върху разходите доколкото част от плащанията са свързани с максималния осигурителен доход (пенсиите с максимален размер и краткосрочно обезщетение). \"Винаги предпазливо се подхожда към тази мярка, поради този двояк ефект, но вчера на тази среща е договорено да се извърши тази стъпка. С нея имаме чувствително повишаване на тавана на пенсиите от 1 юли следващата година от 910 лв. на 1200 лв., което ще позволи на повече от две трети от пенсионерите, които са ограничени сега от тавана, да получат изчисления размер на пенсиите\", каза Петков.", "date": "2018.10.05", "title": "Социалният министър: Предложението за таван от 1200 лв. на всички пенсии е добро"}
{"url": "http://standartnews.com/balgariya/prezidentat_radev_tsenim_visoko_prinosa_na_tunis_za_stabilizirane_na_severna_afrika-376404.html", "text": "България цени високо приноса на Тунизийската република за стабилизиране на региона на Северна Африка. Това е заявил президентът Румен Радев по време на днешната среща с министъра на външните работи на Тунис Хмайес Жинауи. Тунис е важен партньор на Европейския съюз в борбата с тероризма и миграцията, затова страната ни ще работи за задълбочаване на сътрудничеството в тази посока, е допълнил Радев, цитиран от прессекретариата на държавния глава. Радев е отбелязал, че през следващите години Европейския съюз трябва да засили подкрепата си за Северна Африка чрез ефективни програми в социалната сфера, образованието, здравеопазването. \"Задълбочаването на сътрудничеството на страните от региона ни с ЕС е инвестиция в стабилността\", е заявил от своя страна министър Жинауи. Той е посочил, че Тунис се стреми към още по-тясна интеграция с европейската икономика и разчита на подкрепата на традиционни приятели и партньори като България. И президентът Радев, и министър Жинауи са отбелязали потенциала за задълбочаване на икономическото и инвестиционното сътрудничество между България и Тунис. През миналата година има увеличение на стокообмена между страните ни, който е достигнал близо 124 млн. долара, но има възможности за разширяване на търговските и икономически контакти. Принос в тази насока ще има свикването в близко бъдеще на Смесената комисия за икономическо сътрудничество, както и организирането на бизнес форум, са допълнили още президентът Радев и министър Жинауи. Българският държавен глава е подчертал възможностите за засилване на обмена в областта на туризма, образованието, науката. Хемайес Джхинауи е благодарил за приноса на България и на българските специалисти за изграждането на високоуважавани в Тунис кадри в сферата на инженерните науки и медицината и е призовал за възстановяване на доброто сътрудничество от близкото минало в тези сфери.", "date": "2018.10.05", "title": "Президентът Радев: Ценим високо приноса на Тунис за стабилизиране на Северна Африка"}
{"url": "http://standartnews.com/balgariya/kaloyan_pargov_kmetat_fandakova_shte_tryabva_da_izpie_gorchivata_chasha_do_dano-376407.html", "text": "Калоян Паргов: Кметът Фандъкова ще трябва да изпие горчивата чаша до дъно Настъпва времето, в което кметът Йорданка Фандъкова ще трябва да изпие горчивата чаша до дъно. Това заяви лидерът на БСП - София и председател на групата на социалистите в СОС Калоян Паргов на извънреден брифинг днес. Той, заедно със заместник-председателите на парламентарната група на БСП Георги Свиленски и Христо Проданов, народните представители Николай Цонков, Димитър Данчев и Петър Витанов, заместник-председателя на СОС Милка Христова и общинските съветници Иван Таков, Борис Цветков и Николай Николов коментираха пред журналисти сагата с ремонта на столичната улица \"Граф Игнатиев\". \"Остава една година до местните избори, в която ГЕРБ ще оберат плодовете на 10-годиншото си управление в София. Ще лъснат \"големите\" им достижения, а на кмета Фандъкова не й остава нищо друго, освен да се оттегли, коментира Калоян Паргов. - Съвсем логично е, когато лъснат далаверите, да настъпи и краят на кметуването на столичния градоначалник. Така беше със Софиянски. Така ще бъде и с Фандъкова. Очевидно е, че търпението на гражданите на София се изчерпа. След сагата с \"Дондуков\", сега тази с \"Граф Игнатиев\" идва в повече. Вече е напълно ясно, че управляващите в Столична община не умеят да се разпореждат ефективно с парите на софиянци, не успяват да извършват качествени ремонти и да оправдаят очакванията на гражданите. И се оказва, че чакани с години ремонти в крайна сметка са опорочени от неумението на отговорните в Столична община да се справят с работата си\". Калоян Паргов добави, че БСП не иска оставки на \"буфери\". \"Искаме отговорността да бъде понесена от първо лице - от кмета Фандъкова. Не искаме господин Крусев, като щит, да предпазва системата. Защото качеството на работата по ремонта на \"Графа\" показва пълна липса на контрол. И този път кметът и екипът й няма как да прехвърлят отговорността на друг, тъй като в договора между Столична община и фирмата-изпълнител има един член 15, алинея 2, точка 8, който гласи: \"Изпълнителят се задължава да изпълнява всички нареждания и заповеди по изпълнението на СМР, дадени от възложителя, консултанта, упражняващ строителен надзор\". Тоест, всяко действие на фирмата-изпълнител е съгласувано с възложителя в лицето на Столична община\", заяви той. Според Калоян Паргов, реакцията на софиянци по отношение на качеството на ремонта на \"Граф Игнатиев\" и на градинката пред църквата \"Свети Седмочисленици\" показва, че те повече няма да търпят подигравка със символите и историята на София. \"Благодаря на гражданското общество, че се събуди, заяви той. - През август инспектирахме редовно ремонтните дейности по \"Граф Игнатиев\". И още тогава сигнализирахме, че има проблеми. Посочихме нарушения и несъответствия. Някои от тях започнаха да се разрешават под нашия натиск - най-пресният пример е с гражданите от улица \"Луи Леже\". Тогава изразихме смущението си и от прекалено високата цена на този ремонт - над 20 милиона лева при положение, че един километър от магистралата в двете посоки и с включени средства за отчуждение на частни имоти струва 7 милиона\". Калоян Паргов напомни, че все още чака отговор от кмета Фандъкова на зададения още в края на август въпрос за събраните глоби от фирми-изпълнители на ремонти в София. \"Колко пари е събрала Столична община от наложени санкции, за които постоянно кметът говори, попита той. - Какъв е размерът на средствата, постъпили в бюджета на СО в последните две години от глоби. Очаквам още на следващата сесия да чуя числата\". Заместник-председателят на парламентарната група на БСП Георги Свиленски пък цитира клауза в договора между Столична община и фирмата-изпълнител на ремонта на ул. „Граф Игнатиев\", според която при констатиране на нередности, неправилно изпълнение или некачествен ремонт, работата по обекта може да бъде спряна до отстраняване на проблемите. \"От три дни слушам оправдания, че обектът още не бил завършен и да сме били изчакали с поставянето на оценки за свършената работа, коментира Свиленски. - Тези криво поставени павета и 8 години да ги чакаме, те все ще бъдат криво поставени. Разликата е, че след 8 години това паве ще е унищожено, защото не е било поставено правилно. Управляващите така ли си правят ремонтите и по домовете си? Вижте бул. \"Витоша\". Там ремонтът отдавна приключи, а вижте качеството му. Погледнете разместените и почупени плочки, за които бяха хвърлени толкова много пари. Ремонтът на \"Граф Игнатиев\" ще бъде емблемата на управлението на ГЕРБ. И в този случай дали ще си отиде Крусев или Фандъкова, няма кой знае какво значение. Истината е, че трябва този техен модел на управление да бъде отстранен. Модела на високите цени, ниското качество и компрометираните обществени поръчки\".", "date": "2018.10.05", "title": "Калоян Паргов: Кметът Фандъкова ще трябва да изпие горчивата чаша до дъно"}
{"url": "http://standartnews.com/mneniya/makedoniya_shte_izpadne_v_bezvremie-376412.html", "text": "- Налице е видим сблъсък както на икономически, така и на политически интереси по повод руските енергийни проекти в Европа - и вътре в ЕС, и с участието на САЩ. Тук влияние оказват както отношенията с Украйна (запазване на транзита на руски газ през нейна територия), така и търговските интереси на САЩ (продажби на американски втечнен шистов газ), така и политическата конфронтация с Русия (с най-активни участници Полша и Прибалтика). Германия даде заявка, че ще удържи на натиска и ще реализира „Северен поток\" – нещо, което явно не беше по силите на България с „Южен поток\". - Често у нас под хъб се разбира само наличието на хранилище за газ. А хъб означава доста повече от това – необходими са стабилни и диверсифицирани източници (поне три според поставените от правителството цели), разгърната преносна инфраструктура, големи потребители с дългосрочни договори от другата страна на тръбата. По договорените към момента отклонения през България се предвижда към съседните страни да минават незначителни количества газ. Нещо повече, Турция вече на практика зае това пространство в нашия регион –включително след като успя да неутрализира проекта „Набуко\", който не й осигуряваше търсените от нея условия да бъде не транзитна страна, а да купува и респективно – да продава газа, преминаващ през нейна територия, генерирайки по-големи печалби. - Геополитическата конфронтация не подминава и Балканите. И би било твърде опасно, ако регионът е изправен пред избора между зона-буфер (сива периферия на нестабилност) и зона-фронт (територия на сблъсък на интереси между глобални и регионални играчи). За съжаление събитията в Украйна доказаха, че тези две алтернативи не са взаимно изключващи се. Стабилността на Балканите означава сигурност за Европа. Затова и на практика акцентът върху Западните Балкани по време на българското председателство на Съвета на ЕС номинално бе евроинтеграция, но реално ставаше дума за сигурност – което намери израз и в Софийската декларация на ЕС, където отсъстваха понятия като разширяване и членство – за огромно разочарование на балканските столици. - Залогът тук е много по-голям от просто последствията за правителствата в Скопие и Атина. Става дума за съдбата на Република Македония. На практика ако не се намери политическата воля и механизми за ратификация на договора от двата парламента (нещо, изглеждащо изключително трудно към днешна дата), Македония ще изпадне в политическа криза и дългосрочна външнополитическа изолация, лишена от реални перспективи за присъединяване към ЕС и НАТО. Преговорите между двете страни не могат да бъдат рестартирани, споразумението от Преспа няма как да бъде предоговорено, а едва ли могат да се очакват едностранни отстъпки от Гърция, които да позволят Република Македония да се присъедини към НАТО и да получи дата за преговори с ЕС през юни догодина под сегашното си официално име ФИРОМ. Което ще изпрати страната в своеобразно политическо безвремие, вътрешно ще я дестабилизира и ще постави въпроса включително за съхраняване на нейната държавност (с всички негативни последствия за целия регион), защото албанската част от нейното население вижда основен мотив за оставането си в нейните рамки основно през призмата на евроатлантическата интеграция. - Членството в НАТО и европерспективата на  Македония е в интерес на България и на Балканите, защото то дава гаранции срещу външна намеса в политическите процеси в страната – включително и от съседни страни, членки на НАТО. - Доминиращите настроения в Обединеното кралство през последните две години са нарастващата несигурност и дълбокото вътрешно разделение в обществото. Независимо какво се случи оттук нататък, едната или другата половина британски граждани ще се чувстват излъгани. Което води до парадоксалната ситуация противоречията по Брекзит да са по-дълбоки в самата Великобритания, даже вътре в една партия – Консервативната, отколкото между Лондон и Брюксел. Конференцията на консерваторите беше битка с отложен край. Не беше възможно, а и никой реално не искаше да сменя Тереза Мей сега, на финалната права на преговорите. За сметка на това Борис Джонсън си осигури платформа, от която да атакува Мей за вбъдеще независимо от резултата от преговорите: за това, че не е постигнала договорка – в случай, че имаме несъгласуван Брекзит; или за отстъпките в евентуалния договор – в случай, че все пак има такъв. Времевият фактор става все по-важен - преговорите трябва да завършат не по-късно от ноември за да има време договорът да бъде ратифициран от всички 28 парламента на страните-членки на ЕС и „разводът\" да се състои на 29 март 2019 г., както го изискват сроковете в Лисабонския договор. За да се избегне ситуацията на хаотичен Брекзит не следва да се изключва варианта в договора да се фиксират някои базисни принципи, като после те бъдат облечени в съответните договорни механизми. Което на практика означава още един преходен период – към вече съгласувания до края на 2020 г. за практическо осъществяване на разделянето да се добави и такъв, за удължаване на самия преговорен процес. Тази идея се съдържа и в предложението за т.нар „заслон\", който да реши най-тежкия проблем с границите между Северна Ирландия и Ирландия под формата на някакво общо регулаторно пространство между ЕС и Обединеното кралство. На практика това би представлявало нещо като митническо споразумение, но без да се нарича така (за да е приемливо за крайните привърженици на Брекзит) и да бъде с достатъчно продължително времетраене, но формулирано като „временно\" (отново за да не бъде политически отхвърлено). Като дори и подобно споразумение трудно ще отговори на най-тежките въпроси: как да няма граница там, където трябва да я има (между Република Ирландия като страна-членка на ЕС и Северна Ирландия, която е част от напускащото ОК); къде да минава тази граница (между двете Ирландии или вътре в Обединеното кралство – между Северна Ирландия и Великобритания); как тя да бъде избирателно пропусклива (да осигурява свободно движение на стоки, без страната да остава част от общия пазар – защото в противен случай цялото упражнение губи смисъл). Иначе казано – ще успее ли Великобритания да запази всички предимства от членството в ЕС, освобождавайки се от задълженията. - На практика предизборната кампания за Европарламент вече започна. Тече преконфигуриране на политическото пространство вече не на национално, а на европейско ниво и основната динамика сега е в дясното поле. Това е свързано с процесите в много европейски страни, довели до нарастване влиянието на крайно десни, популистки и националистически формации. Най-видимо това се прояви в дебата в Европейския парламент във връзка с евентуалното задействане на чл. 7 от Лисабонския договор и налагане на санкции спрямо Унгария. Орбан успя да подмени темата, като вкара обсъждането в руслото на мигрантската криза, пренебрегвайки останалите единадесет сфери, в които страната е критикувана. ЕНП е в твърде неуютно положение – от една страна правителствата в страни, управлявани от нейни партии-членки, критикуват Унгария за нарушение на демократичните правила на ЕС, от друга – самата ЕНП е твърде снизходителна към партията на Орбан ФИДЕС, която е член на ЕНП. Това раздвоение се отрази и разнопосочното гласуването на депутатите от ЕНП (включително и българските) след дебата. ЕНП рискува да губи гласове в редица страни заради присъствието на Орбан в своите редици, а не може да го изключи, защото това ще доведе до изтичане на гласове от нея в посока крайно-дясно, ако Орбан се профилира като лидер на тази тенденция и успее да я консолидира. Във всеки случай можем да очакваме един доста по-различен парламент, като крайната десница има потенциала да се превърне в трета сила там, което може да подкопае дори лидиращата позиция на център-дясното в паневропейски мащаб. Антония КЮМЮРДЖИЕВА", "date": "2018.10.05", "title": "Македония ще изпадне в безвремие"}
{"url": "http://standartnews.com/balgariya/vanshniyat_ministar_istoriyata_tryabva_da_bade_nash_uchitel_a_ne_ogranichenie-376402.html", "text": "Историята не трябва да бъде наше ограничение, а да носи поуките, спомените и да ни предпазва от бъдещи грешки, да бъде наш учител. Това заяви вицепремиерът и министър на външните работи Екатерина Захариева днес по време на интерпарламентарната конференция \"Трансформирането на региона на Западните Балкани - парламентите за ролята и бъдещето на процеса на присъединяване към ЕС\", организирана от Народното събрание и Европейския парламент. Форумът е част от събитията, посветени на водещия приоритет на Българското председателство на Съвета на Европейския съюз и е в рамките на Програмата за подкрепа, която Европейският парламент оказва на парламентите от процеса на присъединяване. Екатерина Захариева отбеляза, че основният мотив и двигател за истинско помирение, свързаност, реформи в нашия регион, е европейската перспектива. Тя посочи, че без подкрепата на партиите, на националните парламенти и на Европейския парламент няма как да се случи нито една реформа. Имаше задръжка за разширяване предвид многото предизвикатества, с които се сблъсква ЕС, а и като че приятелите от Западните Балкани се бяха уморили и от това да бъдат отлагани във времето и да нямат ясна перспектива за пътя напред, припомни Захариева. Тя изрази задоволство, че за шест месеца тези задръжки вече са се превърнали в ясно разбиране от страна на ЕС, че без страните на Западните Балкани да бъдат членове на ЕС, когато са готови, няма как европейският проект да бъде цялостно завършен, а в страните от Западните Балкани все повече се чува не за умора от реформи, а за това кой ще успее да приложи необходимите реформи за членство и кой по-бързо ще стане член на ЕС. Все още в нашия регион, на Балканите, има предизвикателства, отворени въпроси между част от съседите, има много реформи, които трябва да се случат, а в част от страните от ЕС има необходимост да ги убедим, че наистина държавите от Западните Балкани трябва да бъдат членове на ЕС и това е възможно да се случи чрез изпълнение на реформите, посочи външният министър. Балканите са в сърцето на Европа, каза още Екатерина Захариева. Тя отбеляза, че държавите от Западните Балкани имат младо, талантлинво, изключително мотивирано население, има правителства, които имат желание да придвижат своите страни напред и тези млади хора заслужават нашата подкрепа. Заместник-председателят на парламента Явор Нотев коментира, че България, 15 години след срещата в Солун, е постигнала своята цел - да постави трайно Западните Балкани в европейския дневен ред. Имаме неизчерпаема енергия за продължаващи усилия и ангажимент към тази кауза, подчерта той. Колкото по-трудни стават предизвикателствата в регионален и глобален план, колкото по-големи са изпитанията, толкова по-убедителна е тезата, че членството на всички партньори от Западните Балкани в Европейския съюз няма алтернатива, заяви Нотев и отбеляза, че европейската перспектива на региона е геостратегическа инвестиция в стабилна, силна и обединена Европа. Все по-често чуваме това послание на различни европейски и международни форуми и няма как да не сме удовлетворени, че чрез Софийската декларация Европейският съюз пое ангажимент да засили ангажираността към Западните Балкани и да осигури силна подкрепа за реформите, които нашите партньори следва да осъществят, коментира Нотев. Силно вярвам, че фокусът върху Западните Балкани не само ще се запази при председателствата на Австрия, Румъния и Хърватия, но и ще се постига все по-осезаем напредък, заяви още заместник-председателят на парламента.", "date": "2018.10.05", "title": "Външният министър: Историята трябва да бъде наш учител, а не ограничение"}
{"url": "http://standartnews.com/balgariya/bashta_ubi_17godishnata_si_dashterya_v_slivensko_i_se_samoubi_otkriha_predsmartnoto_mu_pismo-376386.html", "text": "62-годишен мъж от с. Брястово е причинил смъртта на 17-годишната си дъщеря и след това се е самоубил. Това съобщиха от ОД на МВР-Сливен. Сигналът е подаден около 14.00 часа на 4 октомври в РУ-Нова Загора. От проведените процесуално-следствени действия е установено, че мъжът е причинил смъртта на 17-годишната си дъщеря, след което се е самоубил. Полицейските служители при огледа и извършване на следствените действия са намерили предсмъртно писмо. За случая е уведомена Окръжна прокуратура-Сливен. Образувано е досъдебно производство.", "date": "2018.10.05", "title": "Баща уби 17-годишната си дъщеря в Сливенско и се самоуби, откриха предсмъртното му писмо"}
{"url": "http://standartnews.com/balgariya/osem_sa_arestuvanite_pri_proverki_v_dve_onkobolnitsi_u_nas-376389.html", "text": "Осем души са били арестувани при акцията на Спецпрокуратурата и ГДБОП в две онкоболници у нас. „Св. Мина\" в Благоевград и хематологичната „Йоан Павел\" са проверявани за злоупотреби с лекарства за онкоболни. „Св. Мина\" работи нормално. Проверката продължила до късно снощи. Лечебното заведение обслужва пациенти въпреки акцията, а управителят недоумява кой и защо е подал сигнала за злоупотреби. Управителят на болницата д-р Георги Георгиев уточни, че е съдействал на полицията. От тази година всички разтвори се приготвят в специален бокс на болничната аптека. „Всички остатъци, които има, ние се опитваме да групираме пациентите и да може максимално да използваме цялото количество от лекарствения препарат\", категоричен е Георгиев. От болницата успокояват, че здравето на нито един неин пациент няма да бъде застрашено.", "date": "2018.10.05", "title": "Осем са арестуваните при проверки в две онкоболници у нас"}
{"url": "http://standartnews.com/balgariya/nova_agentsiya_shte_bori_katastrofite-376394.html", "text": "Правителството усилено работи по създаването на Държавна агенция за пътна безопасност. Това е съобщил вицепремиерът Томислав Дончев на среща с представители на 15 неправителствени организации в Министерския съвет. Бъдещата агенция ще осъществява мониторинг върху всички институции, ще анализира информацията и ще създаде нови стандарти за експертно управление на пътната безопасност. Целта е да се намалят жертвите по пътищата. Очаква се следващата седмица премиерът Бойко Борисов да подпише заповедта за назначаване на председател и членове на работната група, която ще изработи структурата и щата на бъдещата агенция. Всичко това ще бъде обявено лично от премиера на голям международен форум на 10 октомври в Интер експо център в София, на който ще присъстват над 400 наши и чужди експерти. Белчо Цанев", "date": "2018.10.05", "title": "Нова агенция ще бори катастрофите"}
{"url": "http://standartnews.com/balgariya/zlaten_oktomvri-376391.html", "text": "Днес ще бъде слънчево. Преди обяд на отделни места в котловините ще се образува краткотрайна мъгла. Ще духа слаб изток-югоизточен вятър. Максималните температури ще са предимно между 19° и 24°. Над планините ще бъде предимно слънчево. Ще духа слаб югоизточен, по най-високите върхове – северозападен вятър. Максималната температура на височина 1200 метра ще е около 14°, на 2000 метра – около 9°. През нощта ще бъде предимно ясно, ще духа слаб до умерен вятър от изток-югоизток. Минималните температури ще са между 4° и 9°. В сутрешните часове на места в котловините и около водните басейни видимостта временно ще бъде намалена. През деня ще бъде предимно слънчево. Ще духа умерен вятър от източната четвърт. Максималните температури ще са предимно между 20° и 25°. И в неделя и понеделник ще бъде предимно слънчево, с по-значителна ниска облачност над Източна България. Ще духа слаб вятър от изток-югоизток. Сутрешните температури ще са между 6° и 11°, дневните ще са предимно между 19° и 24°. Във вторник и сряда вятърът в Източна България ще стане слаб до умерен от изток-североизток. Ще преобладава слънчево време, но ще има и временни увеличения на облачността. На отделни места са възможни и краткотрайни превалявания, незначителни като количество. Повишава се вероятността за сутрешна мъгла и ниска облачност в низините. Дневните температури ще се понижат с градус-два.", "date": "2018.10.05", "title": "Златен октомври"}
{"url": "http://standartnews.com/balgariya/malko_tarnovo_se_otkasva_ot_balgariya_kmetat_se_chudi_dali_da_obyavi_avtonomiya-376387.html", "text": "Малко Търново може да остане откъснато от България. За това предупреждава кметът на града Илиян Янчев, а причината е, че от два месеца се е активирало старо свлачище в местността Босна, на главния път за Турция, а ремонти така и не се извършват. \"След като пътят Царево – Малко Търново така и не бе ремонтиран, въпреки обещанията на държавата, единствената връзка с област Бургас остава главният път за Турция. И тя може да прекъсне\", казва кметът Янчев пред БНР. \"Под старото свлачище на Босна, се е отворило ново. Аз съм алармирал поне преди два месеца. Нищо не се е направило. В момента е опасно, защото при по-голяма скорост, можеш да излезеш извън платното и да се случи най-страшното. Трябва ли наистина да се обърне някой автобус или някое дете да загине при катастрофа, за да може да се вдигнем и да кажем \"Махаме министри\" и с това решаваме проблема? Не!\" Пътят за Царево беше само закърпен, въпреки обещаните над 3 милиона за ремонт, но и този път забравиха хората от Странджа\", казва кметът. \"Ако затворим и този път – Малко Търново – Бургас, Царево – Малко Търново е непроходим, единствено ни остава връзката с Турция. Освен аз да обявя, като кмет, автономия\", обяви Янчев къде на шега, къде съвсем сериозно. \"От пътното управление ни обясняват, че няма пари за ремонт\", добави кметът.", "date": "2018.10.05", "title": "Малко Търново се откъсва от България, кметът се чуди дали да обяви автономия"}
{"url": "http://standartnews.com/balgariya/krasimir_vlahov_stana_konstitutsionen_sadiya_bez_nito_edin_glas_protiv-376384.html", "text": "Красимир Влахов бе избран за конституционен съдия с внушително мнозинство от 127 гласа т всички парламентарни групи с изключение на БСП. Социалистите, 55 на брой, се въздържаха, но нито един народен представител не натисна бутона \"против\". \"Заставам пред вас, за да заявя единствено, че съзнавам високата отговорност, която току-що ми възложихте, и няма да отстъпя от нея\", заяви Влахов веднага след избора му. Близо час депутатите от БСП и ГЕРБ спориха не по кандидатурата му, която стана ясно, че всички одобряват безспорно, а чисто политически, от позицията на мнозинство и опозиция по повод издигането на номинацията. Стана ясно, че социалистите признават безупречната му кандидатура на професионалист, но имат съображения по начина на издигане и предварителна подкрепа от всички други групи, която обезсмислила състезанието. Излъченият от парламента конституционен съдия ще се закълне в КС на 13 ноември заедно с още трима нови съдии - двама, номинирани и избрани от върховните съдилища, и един, издигнат от президента. На всеки три години завършва 9-годишният мандат на четирима от 12-те конституционни съдии. Към момента Влахов е съдия във Върховния касационен съд (ВКС). Той има 20-годишен съдийски стаж, включително и като заместник-председател и ръководител на Гражданска колегия във ВКС. Роден е на 24 септември 1972 г. в Плевен. Юридическото си образование придобива в СУ „Св. Климент Охридски\", а професионалния си път започва през 1996 г. като младши съдия. На следващата година става съдия в Софийски районен съд. От 2001 до 2004 г. е негов заместник-председател. През 2004 г. е повишен в Софийски градски съд, а по-късно е командирован във Върховен касационен съд. През 2008 г. Висшият съдебен съвет избира Красимир Влахов за председател на Софийски районен съд, а през 2012 година е назначен за заместник-председател на ВКС. От 20 февруари 2018 година до настоящия момент той правораздава като съдия там. Съдия Красимир Влахов е хоноруван преподавател по гражданско право и процес в Юридическия факултет на СУ „Св. Климент Охридски\" и временен преподавател в Националния институт по правосъдието.", "date": "2018.10.05", "title": "Красимир Влахов стана конституционен съдия без нито един глас \"против\""}
{"url": "http://standartnews.com/balgariya/61godishen_mazh_e_19ata_zhertva_na_tragediyata_kray_svoge-376392.html", "text": "Жертвите на жестоката автобусна катастрофа край Своге станаха 19. Преди дни в университетската болница \"Света Анна\" е починал 61-годишен мъж. В реанимацията на болницата все още е неговата съпруга, предава Нова телевизия. Тежкият инцидент стана на 25 август. Тогава пълен с пътници автобус излезе от пътя и се падна върху асфалтова площадка под нивото на пътното платно на изхода на града. Разследването на фаталното произшествие продължава. Към момента единственият обвиняем е шофьорът на автобуса, който е на свобода под гаранция.", "date": "2018.10.05", "title": "61-годишен мъж е 19-ата жертва на трагедията край Своге"}
{"url": "http://standartnews.com/balgariya/dps_obsazhda_ideyata_preizchislyavaneto_na_pensiite_vmesto_ot_1_yuli_da_bade_ot_1_april-376396.html", "text": "ДПС сериозно обсъжда идеята преизчисляването на пенсиите вместо от 1 юли да бъде от 1 април. Така ще може всички пенсионери да получат пари, които да покрият увеличените цени на енергоносителите от началото на тази година. Това каза в кулоарите на парламента председателят на социалната комисия Хасан Адемов (ДПС). Според него важната тема е дали в социалния пакет, който предвижда правителството, ще има мерки за подпомагане на пенсионерите. Само промяната в наредбата за енергийно подпомагане няма да реши всички проблеми, свързани с очаквания ценови шок от по-скъпите  енергоносители, посочи председателят на социалната комисия. Вчера на среща при премиера със синдикатите бяха постигнати договорености за тавана на пенсиите и по-висок - с 400 лв., максимален осигурителен доход (от 2600 лв. сега на 3000 лв. догодина). Адемов обаче не е съгласен да се предлагат решения без участието на работодателите и най-вече на социалния министър. Това е пренебрежение към усилията на институцията МТСП, смята председателят на социалната комисия. Процедурите в България не предполагат такива срещи, макар и в кабинета на министър-председателя, в тях да не участва основният играч в тази история, наречен министър на труда и социалната политика, разясни той. Според него въпросът с тавана на пенсиите не трябва да се изнася пред скоби, преди да са ясни другите параметри, преди да е ясно по какъв начин ще се преизчисляват пенсиите за следващата година (ако има разлика от записаното досега). На тези, които са си отложили пенсионирането на база законови текстове, казваме, че политически аргументи надделяват над експертните, коментира Хасан Адемов. По думите му аргументите, че преди 1997 г. не е имало регистър на осигурените лица, формулата  е била в един или друг вид и тя трябва да се промени, са били релевантни и към 2015 г. Сега какво се оказва, че тези, които са се осигурявали върху реални доходи на база на действащо законодателство, ще бъдат излъгани, обобщи той. Идеята за увеличаване на максималния осигурителен доход съществува от 10 години, не разбирам защо не се повдига въпросът за отпадането му изобщо, ако искат хората да се осигуряват върху реалните си доходи, отговори на въпрос председателят на социалната комисия. И уточни, че на семинар днес и утре ДПС ще обсъди и този въпрос, но на този етап в партията нямат позиция. Ние по принцип подкрепяме идеята да има предвидимост в данъчно-осигурителното законодателство. Когато искаш да променяш данъци и осигуровки - заявяваш го в предизборна кампания, излизаш с тази програма, търсиш доверието на гражданите и я реализираш, посочи Адемов. В противен случай по всяко време да се търсят промени в данъчно-осигурителната система за мен е несериозно, допълни той.", "date": "2018.10.05", "title": "ДПС обсъжда идеята преизчисляването на пенсиите вместо от 1 юли да бъде от 1 април"}
{"url": "http://standartnews.com/balgariya/prosvetniyat_ministar_pozdravi_uchitelite_po_sluchay_mezhdunarodniya_im_praznik-376395.html", "text": "Днес у нас и в още над 100 страни по света се отбелязва Международният ден на учителя. Той е повод за равносметка на извършеното, но и за разговор за нови, по-високи цели и задачи, за поставяне на важните въпроси за учителската професия и за мисията й в живота на всеки. Това се казва в поздравление от министъра на образованието и науката Красимир Вълчев и от ръководния екип на МОН към българските учители за Международния ден на учителя. Обществото разчита на вас, скъпи учители, за да се справим с най-важните предизвикателства, пред които сме изправени. Няма друга професия, от която толкова много да зависи бъдещето ни - духовното и социално-икономическото развитие на страната, заявява министър Вълчев. \"Вие сте най-важният гарант и за бъдещето на нашите деца. Благодарение на вас младите хора се превръщат в личности и започват самостоятелен живот. В тази най-отговорна дейност екипът на Министерството на образованието и науката ще продължава да полага всички усилия, за да ви подкрепя\", с тези думи се обръща към българските учители министър Красимир Вълчев и им пожелава \"здраве и все така всеотдайно да изпълняват мисията си на просветители\".", "date": "2018.10.05", "title": "Просветният министър поздрави учителите по случай международния им празник"}
{"url": "http://standartnews.com/balgariya/mvr_shte_prenasochva_sredstva_za_obezpechavane_na_politsaite_na_teren-376398.html", "text": "Вътрешният министър Младен Маринов е решил парите за обществената поръчка за преструктуриране на МВР да бъдат пренасочени към обезпечаване на полицаите на терен. Въз основа на анализ на приоритетите и финансовите възможности взех решение да насоча ресурса (не е тайна, че е ограничен) към обезпечаване на полицейските служители, работещи на терен, със средства от първа необходимост - техническо обезпечаване, униформи, средства за защита при изпълнение на задържанията, обясни той в кулоарите на парламента. Един милион лева, разбира се, не са достатъчни, призна министърът. В същото време, посочи той, не е отпаднала необходимостта от преструктурирането на МВР. Маринов отбеляза, че обществената поръчка е пусната \"под условие\" - при наличие на финансиране. Това е и мотивът тя да бъде спряна към този момент. Досега обаче в МВР била направена голяма административна реформа, в която са определени видовете правоотношения и са структурирани служителите. Предстоят реформи, които в процеса на работа показват къде има дублиране на функции, неравнопоставеност при изпълнение, например за едни и същи задължения да се получава различна заплата, разясни Младен Маринов. Осем души са задържани за съпричастност към организирана престъпна група след акциите в две болници за онкологично лечение, съобщи още вътрешният министър. Вчера антимафиоти влязоха в столичната Хематологична болница „Йоан Павел\" и в благоевградската „Свети Мина\" заради съмнения за злоупотреба с медикаменти за лечение на пациенти. Разследващите проверят колко болни са настанени, колко лекарства са изписани за деня и колко са приложени. Проверява се и цялата документация и наличностите, за да се установи по каква схема са източвани лекарствата. Подозренията на разследващите са за съществуването на организирана престъпна група за нелегална търговия с онколекарства, които са изписвани за болни, лекуващи се в двете болници.", "date": "2018.10.05", "title": "МВР ще пренасочва средства за обезпечаване на полицаите на терен"}
{"url": "http://standartnews.com/balgariya/arestuvaha_nahalen_protestar_pred_obshtinata_v_sofiya-376400.html", "text": "Жители на столицата се събраха на протест пред Столична община. Една от причините за недоволството им е качеството на ремонтите в центъра на града. Реконструкцията на ул. \"Граф Игнатиев\", както и новият облик на градината пред църквата \"Свети Седмочисленици\" предизвикаха противоречиви реакции в социалните мрежи, където беше организиран и протеста. Напрежението на ул.\"Московска\" 33 се покачи, когато един от протестиращите беше задържан при опит да влезе в сградата на общината. Той беше отведен в един от полицейските автомобили. А други протестиращи се опитаха да спрат полицаите да отведат задържания.", "date": "2018.10.05", "title": "Арестуваха нахален протестър пред общината в София"}
{"url": "http://standartnews.com/balgariya/skobi_na_kolite_shte_slagat_po_novite_ulitsi_sas_zelena_zona_v_sofiya-376401.html", "text": "Разширяването на зелената зона трябва да се случи от 1 ноември в четири столични квартала. 1500 нови места ще има в район Възраждане, 700 в Красно село 2200 в Лозенец и 1100 в Оборище. Румяна Милова - директор на дирекция „Паркиране и гаражи\" в Центъра за градска мобилност обясни пред БНТ, че „на практика целият Лозенец влиза в обхвата на зелената зона, но гражданите го пожелаваха\". „Смятам, че ще бъдат оправдани очакванията на тези, които пожелаха да има контролирано платено паркиране, тъй като практиката показва, че към момента това е единна добър способ за въвеждане на ред. Виждаме го в цяла Европа. Резултатите са положителни. Разбира се, след въвеждане на зоната е много важен контролът, за който се ангажираме, че ще бъде на ниво\", каза Милова. Назначени са около 70 души. В новоприсъединените райони контрол ще се осъществява от екипи с автомобили, които ще поставят „скоби\" на колите. „Скоро направихме едно проучване. В сега съществуващата зона в Лозенец запълняемостта на паркоместата е около 60%, а 80% от паркиралите автомобили са на домуващи\", обясни шефката на паркингите. „Колко струва точно ще можем да кажем в края на усвояването на зоната. Засега използваме договори с фирми, които сме сключили за поддръжка, разбира се, след проведена обществена поръчка. Поръчката е за 1 800 000 лв. Дотук около 1 200 000 са изразходвани, но имайте предвид, че голяма част от тях са вложени за ремонт на антипаркинг колчета в старите зони\", каза Румяна Милова. Тези колчета са необходими, за да бъдат опазени тротоарите от недобросъвестни водачи. Хората обаче ги премахват, за да си освободят място за паркиране, подчерта тя: „Тази година Общинският съвет даде съгласието си и ни разрешиха всяка година, в зависимост от финансовите възможности, да изразходваме средства за ремонт на тротоари. За тази година сумата, която е заделена е от порядъка на два милиона лева за цялата зона. Тя е от тези пари, които се получават от платеното паркиране. Вместо да се харчат от тях, за да се демонтират разрушени от гражданите колчета, може да бъдат в ремонт на тротоари. В момента сме почти на финала на избор на изпълнители за ремонт на тротоари\". Домуващите в новите зони, които имат постоянна регистрация, могат да ползват постоянен талон, закупен от офисите на ЦГМ на улица „Будапеща\" 17, площад „Възраждане\" и на метростанция „Европейски съюз\", както и онлайн. Въпроси могат да се задават и на телефон 0 700 13 233.", "date": "2018.10.05", "title": "Скоби на колите ще слагат по новите улици със зелена зона в София"}
{"url": "http://standartnews.com/balgariya/proektat_na_nova_naredba_za_vik_uslugite_zashtitava_izryadnite_potrebiteli-376399.html", "text": "Министърът на регионалното развитие и благоустройство Петя Аврамова съобщи по време на парламентарния контрол, че с публикувания за обществено обсъждане проект на нова наредба за условията и реда за присъединяване на потребителите и за ползване на водоснабдителните и канализационни системи се въвежда по-справедлив модел на отчитане на водата. В проекта на нова наредба е посочена рамката, която считаме, че в максимална степен е приложима в действащите условия и защитава изрядните потребители, заяви министърът. Предлага се изразходваното количество вода за общо потребление в сграда да се разпредели поравно за всеки водоснабден обект, когато всички потребители имат метрологично годни водомери и осигуряват периодично достъп до тях. В този случай се предоставя възможност на етажната собственост, чрез решение на Общото събрание, сама да определя спецификата на водното потребление в сградата и в съответствие с нея да управлява разпределението на вода между отделните потребители по принцип, който смята за подходящ - на базата на притежавани идеални части, на брой жители или пропорционално на индивидуалното потребление. Когато в сградата има потребители, които въпреки изискването за монтаж на индивидуален водомер в едногодишния срок не са регистрирали такива, или не са допуснали оператор за реален физически отчет през последните 12 месеца, тогава за тези потребители ще се счита, че нямат осигурено мерене и участват солидарно в разпределението на количествата вода, които са изразходвани в сградата, но не могат да бъдат измерени.", "date": "2018.10.05", "title": "Проектът на нова наредба за ВиК услугите защитава изрядните потребители"}
{"url": "http://standartnews.com/balgariya/parlamentat_prie_na_vtoro_chetene_noviya_zakon_za_fizicheskoto_vazpitanie_i_sporta_-376408.html", "text": "Народното събрание прие на второ четене текстовете на новия Закон за физическото възпитание и спорта. Новият закон променя изцяло философията на досега действащия ЗФВС. В него има множество нови моменти, които ще помогнат за развитието на спорта за всички и спорта за високи постижения в България. Един от основните акценти, който ще помогне за разрешаването на проблема с остарялата или липсваща спортна инфраструктура е начинът, по който в закона се регламентира стопанисването, използването и поддържането на спортни обекти. Според вече приетите текстове се допуска отдаване под наем на спортни обекти държавна или общинска собственост за срок до 30 години на обединен спортен клуб, спортна федерация или спортен клуб, независимо дали е търговско дружество или сдружение с нестопанска цел. Специфично задължение на наемателите е представянето и изпълнението на инвестиционна програма за ремонт и обновяване, която да води до увеличаване на стойността на обекта и трябва да бъде изпълнена в първите три години на сключването на договора. Законът предвижда учредяване на право на ползване и право на строеж на спортен обект възмездно до 30 години. В закона се регламентира статута на треньорските кадри - проблем, който вълнува много спортни специалисти в страната. Дава се определение на спортна услуга и се регламентира предоставянето й само при осигурени и гарантирани безопасни условия и от лица с нужната квалификация и вписани в регистър на Министерството на младежта и спорта. Съществени изменения, които ще позволят да се ограничи съществуването на клубове-фантоми са изискването спортните клубове да бъдат членове само на една спортна федерация, както и задължението да имат наети треньорски кадри, за да бъдат вписани в регистъра на спортните организации. Лицензията за спортни федерации става безсрочна, но при по-строг последващ контрол. Изрично е предвидена възможността за създаване на студентски спортни клубове, които могат да се подпомагат финансово от висшето училище и Министерството на образованието и науката. Създава се национална организация за университетски спорт, която е част от специалните организации в спорта. Урежда се възможността за създаване на професионални лиги, които могат да са помощни органи към спортните федерации, или самостоятелни юридически лица, на които е делегирано управлението на определени първенства от държавния спортен календар. Важен момент от закона е създаването на национална паралимпийска организация, която е част от т.нар. „специалните организации\" в областта на спорта. Такива са още Българския олимпийски комитет, националната организация за спортно-туристическа дейност,  обединените спортни клубове и националната  организация за университетски спорт. В закона е обособена самостоятелна глава, регулираща допинговия контрол и борбата срещу употребата на допинг в спорта, която е напълно съобразена със Световния антидопингов кодекс. Един от новите моменти по отношение на изплащането на пожизнени месечни премии е изплащането на месечна парична помощ на ненавършилите пълнолетие деца на починали олимпийски и паралимпийски медалисти. Такава помощ ще получават и децата на починали олимпийски и паралимпийски медалисти, които са студенти в редовна форма на обучение до 25 г. възраст. Законопроектът беше приет на първо четене от НС на 13 декември 2017 г. По него са постъпили над 130 предложения от всички парламентарно представени групи. След 4 месеца работа на работна група от парламентарната Комисия по въпросите на децата, младежта и спорта, са приети голяма част от предложенията на народните представители.", "date": "2018.10.05", "title": "Парламентът прие на второ четене новия Закон за физическото възпитание и спорта"}
{"url": "http://standartnews.com/balgariya/angelkova_sobstvenitsite_na_firmi_s_otnet_litsenz_nyama_da_mogat_da_rabotyat_v_turizma-376383.html", "text": "Собствениците и управителите на туристически компании, чийто лиценз е бил отнет, няма да имат право да създават или управляват нова компания с такава дейност в период от три години. Това съобщи в студиото на „Здравей, България\" министърът на туризма Николина Ангелкова в отговор на въпрос как се получава така, че туроператори с отнет лиценз заради измамени клиенти продължават да работят. „С новите промени в закона, за да се избегнат подобни проблеми, са предвидени и декларации за физическо лице, за да се избегне едни и същи хора да създават нови фирми, които мамят клиентите. Ако един човек е бил управител или собственик на туристическа фирма с прекратена дейност и отнет лиценз да няма право в продължение на три години да работи във фирма със същия предмет на дейност и да учредява нова\", обясни министърът. Клиентите могат да проверят на сайта на министерството дали дадена компания е била санкционирана.  „Регистърът е публичен, а компаниите с прекратени лицензи не са премахнати от него, а имената им са оцветени с червен цвят, за да се види, че те нямат право да извършват такава дейност. Включително и тези, които нямат застраховка, също са с отделен цвят\", каза Ангелкова. Въпреки студеното лято, туристическият сезон е бил успешен. За трите летни месеца страната ни е посетена от 4,5 млн. туристи, което е увеличение от 3,6 на ст. 6,9 млн. чуждестранни туристи за първите 8 месеца на годината, което е почти 6% ръст. Очаква се ръст от около 5% и през септември. Като цяло най-много посетители идват от Румъния, Гърция и Германия, но има голямо увеличение на туристите от   Великобритания –около 20%, Украйна – 25%, САЩ  -ръст от 12%.", "date": "2018.10.05", "title": "Ангелкова: Собствениците на фирми с отнет лиценз няма да могат да работят в туризма"}
{"url": "http://standartnews.com/balgariya/duhovnitsite_s_uchitelski_zaplati-376374.html", "text": "Заплатите на духовниците от всички вероизповедания ще бъдат изравнени с тези на учителите и ще се поемат от бюджета. Това съобщи премиерът Бойко Борисов след среща с Негово светейшество патриарх Неофит и митрополитите от Светия Синод. За тази година са предвидени до 15 млн. лв. От следващата средствата ще бъдат по 15, уточни министър-председателят. Премиерът Бойко Борисов отиде по спешност в Светия синод заради напрежението около промените в закона за вероизповеданията. В Народното събрание са внесени два законопроекта. Единият е на ГЕРБ, БСП и ДПС, другият - на ВМРО. В сряда представители на Синода присъстваха на дебатите по темата в правната комисия в НС. Час по-късно Светият синод излезе с гневна декларация срещу поправките. Ръководството на църквата бе възмутено, че проектите не са консултирани с тях, че никой не е потърсил мнението на духовенството, когато е подготвял проектозаконите. Синодът остро възрази срещу част от идеите в проекта на ВМРО, защото откри в тях намесата на държавата във вътрешноорганизационните дела на Църквата. Заедно с премиера Борисов в Синодалната палата отидоха председателят на ПГ на ГЕРБ Цветан Цветанов, председателят на ДПС Мустафа Карадайъ, зам.-председателят на ПГ на ДПС Йордан Цонев, зам-шефът на групата на обединените патриоти Искрен Веселинов и ръководителят на дирекцията по вероизповеданията Емил Велинов. \"Разбрахме се със Светия синод да не изтегляме законите. Между първо и второ четене, през тези близо 20 дни, с работната група, в която още днес се включват 5 митрополити, ще регулираме всичко, което сме се разбрали, за да може на второ четене да се приеме закон, който да бъде приемлив\", съобщи Борисов. „Г-н Цонев много ясно го каза - че се мъчат от 90-а година държавата да си поеме грижата за вероизповеданията и неслучайно ние приравняваме заплатите с учителските заплати. Защото това са проповедниците в едната и в другата религия, които ще обучават, възпитават, учат на ценности и морал\", коментира още премиерът. И допълни: „Щом се качват учителските заплати, толкова се качват съответно на свещеници, ходжи и т.н.\". \"Срещата премина в един добър тон. Като човешки закон винаги има някакви пропуски и недоглеждания, но постигнахме консенсус\", заяви след срещата и Западноевропейският митрополит Антоний. \"Благодаря на патриарха. Много е направено, оценява се това, което правим. Това което държавата дава целево, ще му държим контрол и те нямат против това\", каза премиерът Бойко Борисов. Преди да се присъедини към премиера за срещата в Синода, Цветан Цветанов проведе разговор с председателя на ДПС Мустафа Карадайъ. Двамата направиха второ поред съвместно изявление. \"Ще се съобразим с основателните критики, които отправят вероизповеданията за промените в Закона за вероизповеданията, внесен от Обединени патриоти, каза Карадайъ. \"В Закона за вероизповеданията, който е подписан от председателите на парламентарните групи на ГЕРБ, БСП и ДПС няма притеснения. Има чисто технически и редакционни моменти в някои от разрешителните уведомителни режими, които са залегнали. Критиките от Светия Синод ние внимателно ще ги изслушаме\", допълни той. \"Помолих г-н Карадайъ, заедно сега с Йордан Цонев да отидем до Светия синод, защото там ще имаме една работна среща. Просто ще чуем какви са евентуалните забележки, притеснения. Смятам, че от вчерашния дебат в правна комисия вносителят Йордан Цонев е дал някои разяснения, които са успокоили Светия синод\", допълни от своя страна Цветан Цветанов.", "date": "2018.10.05", "title": "Духовниците с учителски заплати"}
{"url": "http://standartnews.com/balgariya/orban_blagodari_na_nashi_evrodeputati-376376.html", "text": "Унгарският премиер Виктор Орбан лично благодари на всеки от българските евродепутати, които на 12 септември подкрепиха страната му и отхвърлиха налагането на санкции срещу нея. Представителите на управляващото мнозинство Андрей Ковачев, Андрей Новаков, Емил Радев, Владимир Уручев, Асим Адемов от ГЕРБ/ЕНП, както и Ангел Джамбазки и Николай Бареков от Европейски консерватори и реформисти гласуваха срещу предложението да бъде отнето правото на Унгария заради политиката й за мигрантите. Докладът срещу Унгария бе изготвен от зелената евродепутатка  Джудит Саргентини. Ангел Джамбазки нарече това отмъщението на Сорос заради твърдата политика на Орбан за изгонването на международния спекулант и структурите му от Унгария. Благодарствено писмо изпрати Орбан на всеки от подкрепилите го български евродепутати. Новината съобщи във фейсбук Николай Бареков и публикува писмото с думите: \"Гордея се, че третият ми син се казва Виктор\". След него и Ангел Джамбазки и Асим Адемов потвърдиха, че също имат писма. \"Бих искал да изразя своята благодарност за Вашата подкрепа по време на гласуването на доклада за ситуацията в Унгария, което се проведе в Европейския парламент на 12 септември\", пише Орбан. И допълва: \"Вярвам, че този доклад е присъда срещу Унгария и унгарския народ. Той не само е базиран на политически инсинуации и фактологични грешки, но и прилага двойни стандарти и по този начин подкопава доверието и почтеността на Европейския парламент и на европейските институции като цяло\". Премиерът на Унгария подчертава, че оценява дадената подкрепата за националния суверенитет и солидарност. И уверява, че \"независимо от срамните атаки на проимиграционните сили\", Унгария няма да се поддаде на изнудване.", "date": "2018.10.05", "title": "Орбан благодари на наши евродепутати"}
{"url": "http://standartnews.com/balgariya/otvaryat_za_dvizhenie_ednoto_platno_na_patya_smolyan__madan-376378.html", "text": "До петък е в сила графикът за пропускане на автомобили през затворения от свлачище участък от пътя Смолян - Мадан. По план аварийното укрепване трябва да приключи и движението по едното пътно платно да бъде възстановено напълно. Участъкът в района на село Тикале е затворен от март заради опасност от свличане на скална маса. Тогава няколко села останаха откъснати от Смолян, а десетки хора рискуваха живота си като преминаваха пеша по опасния път. Затварянето на отсечката Смолян - Мадан доведе и до протести на местните хора.", "date": "2018.10.05", "title": "Отварят за движение едното платно на пътя Смолян - Мадан"}
{"url": "http://standartnews.com/balgariya/blasnatoto_v_stolipinovo_dete_e_sas_seriozni_naranyavaniya_shofyorat_ne_bil_bit-376380.html", "text": "Блъснатото дете снощи в пловдивския квартал \"Столипиново\" е със сериозни наранявания. То е на 7 години. Това обявиха от ОДМВР-Пловдив, като излязоха с официална информация за случая. От полицията категорично отрекоха шофьорът, блъснал детето да е бил бит от местни жители. Инцидентът стана снощи, като на място се събраха десетки жители на квартала с преобладаващо ромско население. Около 19:45 часа е получен сигнал за пътен инцидент на ул. \"Ландос\" в кв. \"Столипиново\". По първоначални данни 7-годишно дете е изскочило внезапно на пътя и е било блъснато от лек автомобил. Настанено е в болница със сериозни наранявания. 40-годишният шофьор е задържан за едно денонощие. В района на местопроизшествието са се събрали множество местни жители, но не е нанесен побой над шофьора и не са правени подобни опити. Обстановката в квартала е спокойна\", гласи официалното съобщение от ОДМВР-Пловдив.", "date": "2018.10.05", "title": "Блъснатото в \"Столипиново\" дете е със сериозни наранявания, шофьорът не бил бит"}
{"url": "http://standartnews.com/balgariya/prodalzhava_proverkata_na_spetsprokuraturata_i_gdbop_v_dve_onkobolnitsi_u_nas-376379.html", "text": "Продължава проверката на Спецпрокуратурата и ГДБОП в две болници за лечение на онкологични заболявания. Проверява се има ли злоупотреби със скъпоструващи лекарства. Едно от лечебните заведения е \"Йоан Павел\" в столицата, а другото е \"Свети Мина\" в Благоевград. В четвъртък разследващите влязоха в двете онкологии по сигнал за злоупотреби с медикаменти за раковоболни пациенти. Очаква се в петък Специализираната прокуратура да даде повече информация по случая.", "date": "2018.10.05", "title": "Продължава проверката на Спецпрокуратурата и ГДБОП в две онкоболници у нас"}
{"url": "http://standartnews.com/balgariya/glasuvat_kandidaturata_na_krasimir_vlahov_za_konstitutsionen_sadiya-376377.html", "text": "В последното за седмицата пленарно заседание депутатите ще започнат работа с обсъждане и гласуване на кандидатурата на Красимир Влахов за конституционен съдия. Влахов е единственият кандидат за поста от квотата на Народното събрание, а номинацията му бе направена от партиите от управляващото мнозинство ГЕРБ и „Обединени патриоти\". Той ще получи подкрепата и на партия ВОЛЯ, които я обявиха след проведената среща него. Красимир Влахов проведе такава среща и представители на групата на ДПС, които не заявиха позиция спрямо неговата кандидатура, но дадоха подкрепата си по време на гласуването в Комисията по правни въпроси. Само „БСП за България\" заявиха, че Влахов няма да може да разчита на гласовете на техните депутати. Красимир Влахов вече беше изслушан от Правна комисия, а кандидатурата му – подкрепена. За да бъде окончателно избран за поста, той трябва да получи повече от половината от гласовете на присъстващите в пленарна зала народни представители. Влахов, който бе доскорошен заместник-председател на Върховния касационен съд, остана единственият кандидат от парламентарната квота, след като номинираният от БСП Янаки Стоилов се оттегли. Общо трима нови конституционни съдии трябва да бъдат избрани през ноември. Останалите две имена ще бъдат излъчени от президента Румен Радев и двете върховни съдилища.", "date": "2018.10.05", "title": "Гласуват кандидатурата на Красимир Влахов за конституционен съдия"}
{"url": "http://standartnews.com/balgariya/slancheva_esen_v_petak-376375.html", "text": "Днес ще бъде слънчево. По-значителна ниска облачност ще има на места в Източна България в часовете около обяд. Ще се появи слаб изток-югоизточен вятър. Максималните температури ще са предимно между 19 и 24 градуса. Над Черноморието ще бъде предимно слънчево. В часовете около обяд ще има временни увеличения на облачността, предимно ниска. Ще духа слаб до умерен източен вятър. Максималните температури ще са между 18 и 20, температурата на морската вода е 19-21 градуса. Вълнението на морето ще бъде 1-2 бала, вечерта на юг ще се усили до 3 бала. Над планините ще бъде предимно слънчево. Ще духа слаб югоизточен, по най-високите върхове - северозападен вятър. Максималната температура на височина 1200 метра ще е около 14, на 2000 метра - около 9 градуса. През почивните дни ще бъде предимно слънчево. По-значителна, предимно ниска облачност, ще има над Източна България. Ще духа слаб до умерен изток-югоизточен вятър. Сутрешните температури ще са между 5 и 10, дневните ще са предимно между 18 и 23 градуса.", "date": "2018.10.05", "title": "Слънчева есен в петък"}
