{"url": "http://standartnews.com/sport/balgariya_pobedi_finlandiya_na_starta_na_svetovnoto_parvenstvo_po_voleybol-375616.html", "text": "Националите ни по волейбол победиха тима на Финландия в първата среща от започналото в София Световно първенство по волейбол. Първата част на срещата започна равностойно и резултатът бе изравняван 4 пъти, след което с успешна атака на Николай Николов и отлична блокада България поведе с 6:4. Гостите успяха да изравнят при 7:7. Последваха нови две равенства, след което с 2 точки успя да поведе отборът на Финландия. Домакините изравниха при 12:12 след много добре изпълнен сервиз на Георги Сеганов и лошо посрещане на гостите. След нови три равенства при второто техническо прекъсване резултатът бе 16:15 за националите ни. След прекъсването домакините поведоха с 3 точки при 19:16 и гостите взеха таймаут. Финландците намалиха пасива си до точки при 18:19, но след блок-аут на Николай Учиков, атака на Тодор Скримов и ас на Виктор Йосифов България дръпна с 4 точки - 23:19 и спокойно затвориха гейма с 25:21. В началото на втория гейм играта бе равностойна, а резултатът бе изравняван три пъти, след което България поведе с 2 точки, а при първото техническо прекъсване резултатът бе 8:5 за домакините. Гостите успяха да изравнят резултата при 10:10. След още едно равенство България успя да поведе с 4 точки при 15:11 след отлична игра на блокадата и в атака, и ас на Николай Николов. При второто техническо прекъсване резултатът бе 16:11 след страхотна атака по диагонал на Валентин Братоев. Националите ни поведоха с 6 точки при 18:12 след страхотна атака на Валентин Братоев. При 19:16 Пламен Константинов взе прекъсване, след като гостите реализираха три поредни точки и намалиха пасива си до 3 точки. Домакините се възползваха максимално добре от грешки на финландците и успяха да реализират три поредни точки и поведоха с 6 точки при 23:17, а след това, независимо че изпуснаха един гейм бол, взеха втората част с 25:19. В началото на третата част домакините поведоха с 2:0, но допуснаха финландците да изравнят при 3:3, след което след грешка при атака на Тодор Скримов гостите и поведоха с 4:3. България веднага изравни при 4:4, а след нови 3 изравнявания при първото техническо прекъсване резултатът бе 8:7 за скандинавците. След прекъсването играта бе равностойна и резултатът бе изравняван още 4 пъти, последно при 11:11. Последваха три поредни точки на домакините и България поведе с 14:11, а при второто техническо прекъсване резултатът бе 16:13 за националите ни. Гостите се възползваха от грешки в играта на домакините и изравниха при 17:17. След ново равенство България успя да поведе с 2 точки, малко по-късно и с три точки при 22:19 след страхотен ас на Виктор Йосифов. Домакините изпуснаха едни гейм бол, но със страхотна атака по блокадата на Николай Учиков взеха третата част с 25:22 и съответно мача с 3:0. Следващите срещи в групата са на 12 септември. От 17.00 часа е двубоят между Иран и Пуерто Рико, а от 20.30 часа играят Куба и Полша. В следващия етап на надпреварата продължават първите четири отбора в класирането в групата.", "date": "2018.09.10", "title": "България победи Финландия на старта на световното първенство по волейбол"}
{"url": "http://standartnews.com/mneniya/vreme_e_da_porabotim-375598.html", "text": "Едно любопитно изследване излезе миналата седмица, но остана почти незабелязано покрай шумотевицата около преждевременно пенсионираните министри и олигарси. Всеки  трети българин вярва  на гадателки и екстасенси, всеки четвърти - на гледане на кафе, а  всеки пети реди пасианси. Дори и най-бакалската сметка показва, че врачките и шаманите чупят всякакви рекорди до доверие в  сравнение с  политиците. И тъй като това се оказва изключително доходен бизнес, интересно е  колко приходи от  гадателки влизат в бюджета. И ако дори половината, които са обявили в изследването, че вярват в предопределеността на съдбата, са решили да проверят влиянието на звездите върху себе си, може да се окаже, че сивият сектор е набъбнал неочаквано през последните месеци. Извън шегата, масовото врачуване е вече социален проблем. Непредсказумостта на обществените събития, избива в зловеща агресия и  чудовищен  размер на култа към мистичността. Сватбите, съобразени с хороскопите, вече отдавна не са само азиатски патент. А личния  екстрасенс върви заедно със семейния лекар. Нещо като извънземното джипи, което отговаря за семейното  щастие и кариерното развитие. Възраждащият се орфеизъм със сигурност не е напаст само за България, но при нас придобива уродливи форми заради голямата неизвестност в държавата и неформулирането на обществени приоритети. Може би е и заради лавината от фалшиви новини, които ежедневно разместват координатната система на всеки от нас. Кой министър ще остане, къде ще е следващата акция  на прокурорите, ще успеят ли заговорниците да свалят  властта,  каква е съдбата на Борисов? Тези въпроси бяха всекидневно в менюто на летните софри не само на политиците и \"бароковите\" бизнесмени. Темата  засенчи вечните  коментари за  световното по футбол  и традиционните разпри по оста леви- десни. Днес хейтването е  национален спорт. Вълнуващ повече българи  дори от предстоящите първенствата по волейбол и художествена гимнастика. А махленските  разговори трайно заместиха държавността с  постоянната подкрепа на  политическите ястреби. Ако я караме все така, трудно ще доживеем до следващото лято. Когато вече няма да имаме позитивността от успешното европредседателството, а ще трябва да разсъждаваме върху поуките от изненадите в евроизборите.. И пак ще бъдем дълбоко изненадани,  че отново сме изпаднали от играта. Защото докато другите са  работили в защита на идентичността си , ние сме се разрушили като нация. И сме се превърнали в разглезеното дете на Европа, което е вечно недоволно от себе си,не знае какво иска и няма план за бъдещето си. Имаме 9 месеца, за да не сбъднем позорния сценарий. И тон за промяна  трябва да дадат политиците. Каквито  и да са промените в кабинета, да ги обявяват час по-скоро. Смяната на министри е управленски, а не махленски въпрос. С чиито отговор  очевидно не могат да променят съдбата за 17 човека, които намериха смъртата си край Своге. Но с него могат да покажат каква ще е средата за  7те милиона българи, които работят, живеят и милеят за държавата си. И които искат експерти, а не партийни назначения. Искат стабилност и изпълнение на управленската програма, в която обещанията за  по-добро образование и здравеопазване да се изпълняват бързо, а социалната реформа да се усети по джоба на всеки. Не искат есента на недоволството, а искат есента не ясните приоритети на държавата, за да може всеки да си види кратката и далечна перспектива. Искат от управляващите програма, а не скандали, от   президента -  стабилност, а не контра, а от опозицията - алтернатива на политиките, а  не на пиар акциите. Само така може да излезем от омагьосания кръг на нарушеното доверие. И най-накрая да започнем да работим, вместим да ходим по гадателки. А както стана ясно от последните им изяви  по телевизиите, и звездите са благосклонни сега към нас - нямало вече нито една ретроградна планета.", "date": "2018.09.10", "title": "Време е да поработим"}
{"url": "http://standartnews.com/biznes/bulgargaz_iska_poskapvane_na_prirodniya_gaz_s_blizo_14-375617.html", "text": "\"Булгаргаз\" предложи на Комисията за енергийно и водно регулиране да утвърди цена на природния газ за четвърто  тримесечие на 2018 година в размер на 456,65 лв. за хиляда кубически метра или в размер 43,41 лв./MWh (без цени за достъп, пренос, акциз и ДДС). Това се казва в съобщение на обществения доставчик на синьо гориво. В сравнение с цената за настоящото тримесечие предложената за утвърждаване цена за четвъртото тримесечие на 2018 г. е по-висока с 13,89% или 55,70 лв. за хиляда кубически метра. От \"Булгаргаз\" обясняват, че поисканото увеличение се дължи на по-високи доставни цени на природния газ от внос, по-високия курс на щатския долар спрямо лева, както и в резултат на акумулирания ефект от утвърдената продажна цена за третото тримесечие на 2018 г., която била по-ниска от разходите за доставка. Очаква се КЕВР да вземе решение за цената на газа от 1 октомври до края на настоящия месец.", "date": "2018.09.10", "title": "Булгаргаз иска поскъпване на природния газ с близо 14%"}
{"url": "http://standartnews.com/balgariya/shefkata_na_agentsiyata_za_transplantatsii_pak_podade_ostavka-375618.html", "text": "Директорът на Изпълнителната агенция по трансплантации д-р Марияна Симеонова е подала оставка, съобщиха от пресцентъра на Министерството на здравеопазването. Мотивите на д-р Симеонова са лични, свързани с нейното професионално развитие, посочват от ведомството. Тя ще остане на поста до назначаването на нов титуляр от ресорния министър Кирил Ананиев. Д-р Симеонова подава оставка за втори път. В края на юни тя поиска да се оттегли заради прекратения договор с Евротрансплант, който доведе до протести на нуждаещи се пациенти. Екипът на Министерството на здравеопазването продължава преговорите за сключване на договор с европейски трансплантационен център, който да осигури лечението на българските граждани, нуждаещи се от трансплантация на бял дроб. На финален етап са разговорите с трансплантационния център в германския град Есен, за които д-р Симеонова ще продължи да съдейства със своята експертиза, посочват от МЗ.", "date": "2018.09.10", "title": "Шефката на агенцията за трансплантации пак подаде оставка"}
{"url": "http://standartnews.com/balgariya/prosvetniyat_ministar_odobri_chastichnoto_izvazhdane_na_nimh_ot_ban-375615.html", "text": "Приветствам решението на Общото събрание на БАН, каза днес в Кюстендил министърът на образованието и науката Красимир Вълчев. Решението касае частично извеждане на част от Националния институт по метеорология и хидрология (НИМХ) от структурата на Академията. Имахме възможност доста да си говорим и отбелязахме, че нищо няма да правим насила, т.е., тези от научните работници, които искат да останат в Академията - да останат, а другите, които не искат - да излязат, заедно с оперативната дейност и НИМХ, каза министърът. Той посочи, че има редица уточняващи въпроси и е много важна частта от решението, отнасяща се до отделянето на оперативната дейност, за да има първоприемственост на всички договори. \"НИМХ участва в редица международни организации, има редица други договори и не бива да се създават пречки за оперативната дейност. Трябва или да се закрие институтът в рамките на БАН преди ние да открием институт, или той да бъде разделен, за да може да изведем цялата тази съвкупност от права, задължения и договори в НИМХ. Искам да ви уверя, че НИМХ ще продължи да работи като национална хидрометеорологична служба, ние ще го подкрепим в максимална степен, но тепърва ще решим къде ще бъде ситуиран и какъв точно да бъде организационно-правния му статут\", каза още министърът. Той потвърди, че има опасения, че няма да има заплати и аванси за служителите в НИХМ, заради това, че институтът работи 12 дни без ръководство и няма кой да подписва никакви документи. \"Аз коментирах решението за предсрочно прекратения мандат на директора като неуместно, което временно възпрепятства дейността на института. Моят апел е час по-бързо да определят временно изпълняващ длъжността директор, който да бъде приемлив за колектива на НИМХ. В момента няма кой да подпише\", каза Красимир Вълчев.", "date": "2018.09.10", "title": "Просветният министър одобри частичното изваждане на НИМХ от БАН"}
{"url": "http://standartnews.com/balgariya/valentin_radev_e_dovolen_che_priemnikat_mu_e_chovek_ot_sistemata-375614.html", "text": "Доволен съм, че на моето място идва човек от системата – така коментира номинацията на Младен Маринов вътрешният министър в оставка Валентин Радев. Продължаваме напред с все по-бързо темпо, бяха пък първите думи на досегашния главен секретар на МВР. Валентин Радев подчерта, че не се чувства жертва на обстоятелствата, защото по думите му премиерът е взел правилно решение след трагедията край Своге. „Не съм облекчен. Облекчен съм дотолкова, доколкото е посочен като номиниран Младен Маринов, с когото работим прекрасно, и това е продължение на това, което сме правили\", категоричен беше Радев. Министърът в оставка отрече тезата за предсрочни избори заради оставките и каза, че държавата е стабилна. Той коментира думите на лидера на „Атака\" Волен Сидеров за заговор срещу премиера с думите: „Не съм фен на конспирациите, вероятно той има повече информация и не мога да коментирам какво казва един шеф на парламентарна група\". „Аз досега съм работил в професионална среда, сега ще ми се наложи да се сблъскам с политически проблеми, но службата ме е научила да посрещам всякакви трудности. Ще направя всичко, което зависи от мен, за да оправдая доверието на премиера\", каза на свой ред Младен Маринов. В Елхово Валентин Радев и Младен Маринов отличиха служители на „Гранична полиция\" за успешната им работа по опазване сигурността на българо-турската граница.", "date": "2018.09.10", "title": "Валентин Радев е доволен, че приемникът му е човек от системата"}
{"url": "http://standartnews.com/balgariya/borisov_obyavi_imenata_na_novite_ministri-375607.html", "text": "Тримата министри си отиват, реши коалиционният съвет. Оставките ще бъдат гласувани в четвъртък, обяви премиерът Бойко Борисов. Решението било взето с мнозинство на срещата при него днес, подчерта Борисов. Премиерът обяви и новите министри. Главният секретар на МВР поема вътрешното министерство, зам.-министърът на икономиката Александър Манолев застава начело на транспортното министерство, а депутатката Петя Аврамова от ГЕРБ застава на кормилото на регионалното ведомство.", "date": "2018.09.10", "title": "Борисов обяви имената на новите министри"}
{"url": "http://standartnews.com/balgariya/tomislav_donchev_vazmozhni_sa_oshte_ostavki_v_pravitelstvoto-375601.html", "text": "Възможни са още оставки в правителството. Това обяви вицепремиерът Томислав Дончев в интервю за bTV преди днешния коалиционен съвет между ГЕРБ и \"Обединени патриоти\", на който ще бъде решено дали да бъдат приети оставките на министъра на вътрешните работи Валентин Радев, министъра на регионалното развитие и благоустройството Николай Нанков и министъра на транспорта, информационните технологии и съобщенията Ивайло Московски. Те бяха поискани от премиера Бойко Борисов и подадени от тримата министри след трагичния инцидент край Своге, при който автобус излетя от пътя и загинаха 17 души. \"Оставките след критична ситуация не означават индивидуализирана вина на всеки от министрите, това е знак за поемане на политическа отговорност\", изтъкна Дончев. На въпрос дали ще има нови рокади във властта, вицепремиерът отговори, че кабинетът е динамична среда и там няма гарантирано място. \"Този, който не се вписва, който няма усещането, че може да допринесе за отбора, е напълно нормално да бъде сменен\", смята Томислав Дончев. Според него министър-председателят има право да избира екипа, с който работи. \"Кадровите промени в Министерския съвет се гласуват от Народното събрание, но Конституцията категорично е предвидила, че това става по предложение на министър-председателя. Каквито и усилия да има за търсене на консенсус, съгласуване и обсъждане, това е ексклузивен ангажимент на премиера, той избира с кого да работи. Той преценява кому да приеме оставката и какво предложение да входира в Народното събрание\", подчерта Дончев. На въпрос дали ако премиерът е поискал оставката на даден министър, а депутатите не искат този министър да си тръгне, това означава бойкот на решението на премиера, Дончев отговори: \"Дълбоко не вярвам да се стигне до подобна ситуация\". Той беше категоричен, че в ГЕРБ няма конфликти и интриги. \"Не сме имали възможност да обсъждаме министерските оставки с Цветан Цветанов в детайли, но не виждам причина да имаме остри различия, отбеляза Дончев\". Министърът на туризма Николина Ангелкова към момента запазва поста си, заяви още той. Според него, когато става дума за държавното управление, е изключително подозрително да се взема решение, без да има спор. По думите му е нормално да има напрежение в кабинет, изграден на база коалиционен формат. На въпрос дали се оглеждат за нови министри, той заяви, че имат дълги редици и достатъчно потенциални кандидати в резерв. Вицепремиерът коментира и акциите на прокуратурата срещу фамилиите на Ветко Арабаджиев и Миню Стайков. \"От нас нито чадър, нито подкрепа, нито нещо друго са получавали. Да си богат, не е престъпление, престъпление е да не си плащаш данъците. Това е доказателство, че няма значение колко си богат, какви хора познаваш – няма нито един застрахован, когато не спазва закона\", категоричен беше Томислав Дончев. Той коментира и въпроса, че хотелът на Ветко Арабаджиев е сред спечелилите обществена поръчка за настаняванията по време на европредседателството. „Самият факт, че се случва подобна операция, означава, че ако не сега, преди месец или преди месец и половина са намерени достатъчно данни и, надявам се, доказателства, че има престъпна дейност. Това по всяка вероятност не е било известно към момента на провеждане на поръчката. Комисията по избор на изпълнител по обществена поръчка не е разследващ орган и не прави данъчна ревизия\", каза Томислав Дончев.", "date": "2018.09.10", "title": "Томислав Дончев: Възможни са още оставки в правителството"}
{"url": "http://standartnews.com/balgariya/siderov_podozira_zagovor_spryamo_borisov_ot_nayblizkite_mu-375606.html", "text": "Лидерът на \"Атака\" Волен Сидеров оповести публично подозрението си, че спрямо премиера Бойко Борисов има бойкот от ГЕРБ. В отговор на въпроса дали такъв е налице, Сидеров заяви: Започвам вече да подозирам, че има заговор от най-близките му. Той даде да се разбере, че си прави такова заключение заради пълното мълчание на ГЕРБ и останалите министри след декларацията на Валери Симеонов, в която Бойко Борисов беше обявен за авторитарен премиер. Сидеров не виждал смисъл от днешната сбирка, ако не се изчистят въпросите за това дали може един вицепремиер да каже, че премиерът е диктатор и руши държавността, и нито един министър от целия състав да не стане и да не каже - \"това не е вярно\". Тогава всичките 19 министри  да си ходят, тъй като те са измъчвани от една диктатура и рушене на държавността, призова Сидеров. Това ще предложа на премиера. Ако са съгласни да работят под диктаторска палка, ако не са съгласни - да станат и да кажат на вицепремиера \"не си прав, ако обичаш, оттегли се\", добави той. Сидеров отново повтори тезата си, че министерските оставки са в прерогативите на министър-председателя. \"Оставките се подават пред премиера, той ги приема, или не ги приема, аз оставки на министри не приемам и не се занимавам с оставки. И в тази връзка за мен основният въпрос към колегите, който ще поставя тук, е - в качеството на какъв съм аз? Председател на парламентарна група или не? Имаше официална декларация на НФСБ, нямаше официална реакция на ВМРО, нямаше официална реакция на ГЕРБ. И тук ще запитам - какво точно правя, какъв съм и като какъв присъствам. Оставки на министри аз не приемам, не се занимавам с това. Премиерът ги приема, има право на това, отсече Волен Сидеров, като добави, че кандидатурите на техните приемници също не е работа на друг, освен на министър-председателя. Какво точно този съвет може да реши? Те се предлагат от премиера и се гласуват от Събранието, какво точно ще направим ние тук?!, продължава да недоумява лидерът на \"Атака\". Аз ще попитам като какъв идвам на този коалиционен съвет, каза още Сидеров, предвид факта, че Симеонов не го искал да е председател на парламентарната група. Именно по тази причина лидерът на \"Атака\" не прочел декларация от името на групата при старта на политическия сезон. Коментарите Волен Сидеров направи на влизане на заседанието на коалиционния съвет, в което участват лидерите на управляващата коалиция. Лидерът на ПГ на ОП бе единственият участник в заседанието, който се спря пред медиите. На срещата трябва окончателно да се реши внасят ли се трите министерски оставки и приемат ли се от мнозинството. Участниците в нея са четиримата лидери на управляващата коалиция - Бойко Борисов, Волен Сидеров, Красимир Каракачанов, Валери Симеонов, както и лидерът на ПГ на ГЕРБ Цветан Цветанов. Очаква се да се включи и финансовият министър Владислав Горанов. Шестимата трябва да решат съдбата на Валентин Радев, Ивайло Московски и Николай Нанков, които получиха подкрепата на ГЕРБ, а и на ОП. Според слуховете поста си ще запази само министърът на регионалното развитие.", "date": "2018.09.10", "title": "Сидеров подозира заговор спрямо Борисов от най-близките му"}
{"url": "http://standartnews.com/balgariya/roditeli_predlagat_merki_sreshtu_lipsata_na_mesta_v_detskite_gradini_i_yasli-375604.html", "text": "Родители внасят предложения в Столичната община срещу недостига на свободни места в столичните детски градини, ясли и училища. Васил Николов, който е част от Инициативния комитет за качествено образование, посочи, че в момента за детска градина чакат 2 хил. деца, а за ясла над 5 хиляди. По думите му общината твърди, че се строят градини, но се строи за две групи в Красно село, а там има 700 чакащи.  „Строи се, но неадекватно спрямо колко хора чакат децата им да влязат в тези образователни институции\", коментира Николов. Предлага се още родителите да бъдат обезщетявани с ваучер, когато детето им не бъде прието в държавна градина или ясла. Николов допълни, че не е вярно, че са се осигурили 16 хил. нови места за деца - били са препълнени групите с по над 40 деца. Протестът настоява за уволнението на директора на Дирекция „Образование\" Мария Минчева и на Ирена Николова – главен експерт в Дирекцията\". Предлагат още системата за прием да се автоматизира и така да се изключи възможността за грешки и манипулации. Недостиг на места има само в яслената възраст – 1 до 3 години. Това коментира д-р Тодор Чобанов, зам.-кмет на Столичната община. Той отрече изнесената информация за над 2 хил. чакащи деца да е истина. „Казаните факти не са истински, чакащите в градинска възраст чакат за преместване, не за прием. Спекулира се с числата\", коментира той и добави, че скоро ще започне строителството на още 5 детски заведения.", "date": "2018.09.10", "title": "Родители предлагат мерки срещу липсата на места в детските градини и ясли"}
{"url": "http://standartnews.com/balgariya/dzhambazki_na_koalitsionniya_savet_obedinenite_patrioti_shte_imat_obshta_pozitsiya-375605.html", "text": "Каквито и да са разногласията в „малката коалиция\" по темата с поисканите министерски оставки Обединените патриоти ще имат обща позиция. Това коментира в студиото на „Здравей, България\" зам.-председателят на ВМРО Ангел Джамбазки. „Аз не виждам лична вина в министрите, които подадоха своите оставки. Не виждам лична вина в поведението на министър Николай Нанков, който е изключително одобряван не само от кметовете на ГЕРБ - изключителен професионалист и човек, който си разбира от работата, той е поне 10 години в това министерство\", посочи Джамбазки.  Като аргумент против смяната на министри евродепутатът посочи, че когато има рокади по върховете на властта, това спира работата на администрацията по няколко месеца. „Дали докато се стикова с новия министър, дали защото се скатава, но в такива ситуации администрацията не работи. Сега е месец септември, до средата на октомври ще бъдат избрани тези министри, докато се стиковат нещата, после започват празници и това означава администрацията да не работи до януари месец\", аргументира се Джамбазки. На въпрос това не е ли удобен пиар ход от страна на кабинета да се понесе политическа отговорност, но в крайна сметка да няма уволнени Джамбазки отговори, че ако има виновни хора, те трябва да бъдат издирени и наказани. „Убеден съм, че не е трудно да се разбере кога е ремонтиран, кой е изпълнителя, кой е възложителя – тези хора трябва да бъдат разследвани и те трябва да бъдат наказани, ако имат някаква вина\", заяви зам.-председателят на ВМРО. Министър-председателят е в пълното си право да поиска от своите министри оставки, когато не е доволен от работата им, но най-нормалното нещо е да го обсъди със своите партньори в коалицията, добави още Джамбазки.", "date": "2018.09.10", "title": "Джамбазки: На коалиционния съвет Обединените патриоти ще имат обща позиция"}
{"url": "http://standartnews.com/balgariya/ochakva_se_zahlazhdane_za_parviya_ucheben_den-375603.html", "text": "Около 17 септември – началото на учебната година, ще има захлаждане, придружено с валежи, главно в Западна България. Това каза в предаването „Тази сутрин\" по bTV синоптикът от НИМХ Анастасия Стойчева. Впоследствие захлаждането и превалянията ще преминат и на изток. След захлаждането, което се очаква в понеделник и вторник тази седмица, ще има повишение на температурите в петък и към почивните дни. Изключение прави четвъртък, когато ще има условия за превалявания, допълни Стойчева. „Вчера и миналия ден температурите на Мусала вече доближиха нулата, а в следващите дни ще има и температури малко под нулата\", обясни тя.  Синоптикът припомни, че астрономическото лято приключва на 23 септември в 4:54 ч. Ще отчетем, че в някои райони от страната годишните норми на валежите бяха постигнати почти до средата на годината, но пък в други райони са под нормата. Тази е и една от годините, в които имахме много градушки, каза още Анастасия Стойчева. Днес Общото събрание на БАН ще решава съдбата на Националния институт по  метеорология и хидрология.", "date": "2018.09.10", "title": "Очаква се захлаждане за първия учебен ден"}
{"url": "http://standartnews.com/balgariya/dobra_novina_za_sofiyskite_shofyori_otpushvat_edin_ot_nayklyuchovite_bulevardi_v_stolitsata-375602.html", "text": "Край на ремонта по бул. \"България\" в София. От днес се пуска движението по ключовия столичен булевард. Ремонтът се извърши на два етапа. Първо започнаха дейностите в участъка към квартал \"Бояна\", между кръстовищата с булевардите \"Акад. Иван Гешов\" и \"Гоце Делчев\". За близо 2 седмици отсечката, дълга километър, беше преасфалтирана. През това време трафикът се пренасочваше в обратното платно. Веднага след приключване на обновителните дейности, започна и работата в противоположното платно за движение. Там също се поднови асфалта. През следващата година ще започне следващ етап от ремонтни дейности по един от най-натоварените столични булеварди. Целият договор е за 13,5 млн. лв., посочиха от столична община. До края на седмицата трябва да приключат и останалите големи ремонти в столицата. До 15 септември трябва да приключат  и ремонтите по булевардите \"Васил Левски\", \"Арсеналски\", Източната тангента и улиците \"Резбарска\", \"Гюешево\" и \"Цар Симеон\". Няколко дни след това ще се работи по бул. \"Монтевидео\" и бул. \"П. Славейков\", а ремонтът на ул. \"Граф Игнатиев\" продължава и през ноември.", "date": "2018.09.10", "title": "Добра новина за софийските шофьори, отпушват един от най-ключовите булеварди в столицата"}
{"url": "http://standartnews.com/balgariya/ban_glasuva_sporno_reshenie_za_chastichno_izvazhdane_na_nimh_ot_akademiyata-375610.html", "text": "Днешното решение на Общото събрание на БАН отваря пътя за изваждането на Националния институт по метеорология и хидрология (НИМХ) от БАН и дава ясен знак на правителството, че може да предприеме съответните действия, за да бъде извършено това. Това решение се отнася за цялостната оперативна дейност на НИМХ и за всички учени, които пожелаят да се присъединят към тази нова структура, каза пред журналисти председателят на БАН акад. Юлиан Ревалски. Общото събрание гласува днес, че \"отчитайки декларираното намерение на правителството за решаване на проблема с НИМХ, Общото събрание на БАН изразява съгласие за частично изваждане на НИМХ от структурата на БАН и преминаването в нова структура, създадена от Министерския съвет\". Определението \"частично\" включва цялостната оперативна дейност, изпълнявана от НИМХ-БАН, както и учени и служители, които са декларирали намерение за напускане на БАН. НИМХ е една симбиоза между оперативна и научна дейност, и съм сигурен, че ще има има много учени, които ще отидат да работят заедно с колегите си от оперативната дейност, заяви акад. Ревалски. На въпрос как от БАН се съгласиха на такова историческо решение за излизане на част от НИМХ от академията, акад. Ревалски коментира, че \"нещата са стигнали до една крайност, от която не могат да бъдат върнати обратно\". Имало е много години, когато тази служба(НИМХ) е била извън БАН, но в повечето държави хидрометеорологичната служба е отделна, каза председателят на академията. Според него решението за НИМХ вероятно ще се отрази върху имиджа на БАН, защото винаги НИМХ се свързва с БАН. \"За други институти на БАН днешното решение съм убеден, че няма да повлече крак, защото НИМХ е изключително специфичен институт, тъй като учените в него са на щат около една седма от целия му състав\", коментира акад. Ревалски. Попитан какво ще се случи с материалните активи след излизането на част от НИМХ от БАН, акад. Ревалски каза, че Общото събрание решава, но на първо време ще им бъде предоставена сегашната собственост, за да могат да работят. След това се предвижда да се създаде смесена работна група, която ще изработи правила за приемането от ОС на БАН. Като брой на учените и работещите НИМХ е най-големият институт на БАН, тъй като има филиали в цялата страна и стопанисва имущество, предоставено му от МОСВ за хидроложката дейност, обясни акад. Ревалски. Той отново отбеляза, че учените в НИМХ са малко.", "date": "2018.09.10", "title": "БАН гласува спорно решение за частично изваждане на НИМХ от академията"}
{"url": "http://standartnews.com/balgariya/prezidentat_otkri_akademichnata_godina_v_shumenskiya_universitet-375611.html", "text": "Президентът Румен Радев посети Шумен, срещна се с кмета на града Любомир Христов и присъства на откриването на академичната година в Шуменския университет \"Епископ Константин Преславски\", съобщи БТА. Като президент бих желал да видя най-сетне успешно извървяна дълбока трансформация на нашето образование, която да го превърне от система за преподаване, наизустяване и възпроизвеждане на готови знания в система, която да произвежда личности, натрупали активни знания, умения и компетенции да се справят с предизвикателствата на съвременния свят, каза в словото си пред студентите президентът. От вас, студентите, не очакваме просто да се превърнете в млади хора, които един ден да си тръгнат оттук с достатъчно знания, умения и компетенции. Ние очакваме от вас оттук да излязат смели и отговорни граждани с ясна гражданска позиция и с отворено сърце за България, посочи Румен Радев. Ректорът на Шуменския университет проф. Георги Колев отбеляза, че тази година 1141 първокурсници ще влязат в залите на висшето учебно заведение. На колегите абсолвенти искам да пожелая успешно дипломиране, а на колегите преподаватели да пожелая да са все така всеотдайни, каза проф. Колев. След тържественото откриване на академичната година президентът Румен Радев коментира пред журналисти провеждащия се коалиционен съвет. Решенията на коалиционния съвет са изцяло в прерогативите на управляващите, лично на премиера - негово е решението и отговорността. За мен е важен крайният резултата, стига той да не се бави много и да не ни занимават само с проблемите на властта. Българското общество има пред себе си изключително тежки проблеми за решаване, каза държавният глава. Румен Радев отбеляза, че според него трябва да се възстанови системата на висшите военни училища. \"Само тогава те ще имат нужната самостоятелност и ще могат да вземат бързи, ефективни и ефикасни решения и да работят по-тясно с местната власт\", посочи президентът. Той заяви, че застава зад идеята Паметник \"Създатели на българската държава\" да получи статут на национален паметник.", "date": "2018.09.10", "title": "Президентът откри академичната година в Шуменския университет"}
{"url": "http://standartnews.com/balgariya/tsvetanov_obsadi_brekzit_s_poslanika_na_velikobritaniya_ema_hopkins-375609.html", "text": "Председателят на Парламентарната група на ГЕРБ и зам.-председател на партията Цветан Цветанов се срещна с посланика на Кралство Великобритания в България Н.Пр. Ема Хопкинс. Разговорът между двамата бе съсредоточен върху последствията от Брекзит в сектор „Сигурност\". Цветан Цветанов и Ема Хопкинс се обединиха около позицията, че трябва да се намери начин да се запази оперативният капацитет на сътрудничеството на държавите-членки на ЕС с Великобритания, за да се гарантира сигурността на европейските граждани. Цветан Цветанов, който е и председател на парламентарната Комисия по вътрешна сигурност и обществен ред, подчерта, че изграденото доверие и ефективни механизми на двустранно сътрудничество между двете страни ще допринесат значително за устойчивото и последователно развитие на стратегическото партньорство помежду им и след излизането на Великобритания от ЕС. В рамките на срещата посланик Хопкинс информира Цветан Цветанов и за последния развой на преговорите по Брекзит и го запозна с резултатите от детайлното разследване по случая „Скрипал\".", "date": "2018.09.10", "title": "Цветанов обсъди Брекзит с посланика на Великобритания Ема Хопкинс"}
{"url": "http://standartnews.com/balgariya/koalitsionniyat_savet_bil_edinen_otnosno_smyanata_na_trimata_ministri-375612.html", "text": "Днес премиерът Борисов лично обяви номинациите за нови министри на коалиционните партньори, каза пред журналисти в министерския съвет председателят на парламентарната група на ГЕРБ Цветан Цветанов и добави, че Борисов е получил неговата пълна подкрепа. Всички в Коалиционния съвет сме единни в позицията си относно смяната на тримата министри. Ще се съобразим обаче и с позицията на НФСБ, че те ще гласуват против оставките, каза Цветанов. По думите на Цветан Цветанов депутатите на НФСБ ще гласуват \"против\" оставките на тримата министри, но \"за\" новите предложения за тези постове. \"Интерпретацията и търсенето на провокация, че има различни мнения или разделение между Борисов и Цветанов или ПГ на ГЕРБ и премиера, са несъстоятелни тези\" каза Цветанов. \"Хубаво е, че за разлика от коалиционните съвети, които за съжаление не ги провеждаме толкова редовно, с премиера Борисов си говорим ежедневно по няколко пъти и някой път дори се забавляваме на интерпретациите на изказвания в обратната посока\", добави Цветанов. Нека Корнелия Нинова да бъде спокойна - няма никакво напрежение между Борисов и Цветанов и между парламентарната група и премиера, каза Цветанов. Но не знам дали това важи за парламентарната група на БСП, където Корнелия Нинова свежда решенията едностранно и еднолично и създава дискомфорт там. Молбата ми е да наблюдавате колко са депутатите от БСП, които участват в парламента - ако са над 20, явно има сериозен политически проблем за изпълнение на решенията на Изпълнителното бюро на БСП, допълни Цветанов. Цялостната професионална биография на Младен Маринов е минала в МВР. В момента е главен секретар там и по никакъв начин няма да има сътресения при освобождаването на поста министър от Валентин Радев, каза Цветанов. Маринов ще получи пълната подкрепа на Вътрешната комисия на парламента, но и ще искаме изпълнение на политики, свързани с пътна безопасност и някои неща, свързани с регистрацията на автомобили, каза Цветанов. Знаете, че се коментира как да се промени мястото за регистрация на автомобили в София, защото към терените има много реституционни претенции. Бюрата за регистрация на автомобили в София - град и София - област може да бъдат изведени и това да стане на мястото на жандармерията, каза Цветанов. Той допълни, че съвсем скоро ще е ясен и човекът, който ще заеме поста главен секретар в МВР, като уточни, че това ще е вътрешен за системата човек.", "date": "2018.09.10", "title": "Коалиционният съвет бил единен относно смяната на тримата министри"}
{"url": "http://standartnews.com/balgariya/koi_sa_trimata_kandidati_za_ministerskite_postove-375613.html", "text": "Александър Манолев, Младен Маринов и Петя Аврамова са кандидатурите за нови министри на транспорта, вътрешните работи и регионалното развитие, стана ясно след днешното заседание на коалиционния съвет на управляващите. , който е кандидат да оглави МВР, е роден е на 21 ноември 1971 г. в Тетевен. Завършва Академията на МВР през 1991 г. През 1997 г. получава магистърска степен от Висшия институт за подготовка на офицери и научноизследователска дейност – МВР. През 2005 г. се дипломира по специалност право в Юридическия Факултет при УНСС. На работа в МВР е от 1991 г. През 1997 е назначен на офицерска длъжност в отдел \"Охранителна полиция\" при Столична дирекция на вътрешните работи, а от юни 2013 г. заема длъжността заместник-директор на СДВР. С указ на президента на Република България Румен Радев от 9 май 2017 г. е назначен за главен секретар на Министерството на вътрешните работи.  (вляво на снимката), предложен за министър на транспорта, към момента е заместник-министър на икономиката. Той е роден на 28 април 1976 г. в Кулата. Получава висшето си образование в един от водещите икономически университети в света University College London, Великобритания. Притежава редица специализации в България и чужбина. Започва професионалната си кариера в Националното сдружение на общините в Република България. Работил е в областта на маркетинга и е заемал позиции на средно и висше управленско ниво в редица компании. Назначен за заместник-министър на туризма във второто правителство с министър-председател Бойко Борисов. През 2016 г. поема управлението на Държавната агенция за метрологичен и технически надзор. Ръководи агенцията до избирането му за народен представител на извънредните парламентарни избори на 26 март 2017 г. , кандидат за министър на регионалното развитие, е родена на 29 май 1963 във Враца. Тя е народен представител от 42-то Народно събрание. Член е на постоянните комисии по енергетика, вероизповедания и парламентарна етика и комисия по инвестиционно проектиране. През периода 2011-2013 година е председател на Общински съвет-Враца, а от 2009 до 2011 година заема поста на заместник-кмет по устройство на територията, общинска собственост, строителство и екология на Община Враца. Петя Аврамова е областен координатор на ГЕРБ във Враца.", "date": "2018.09.10", "title": "Кои са тримата кандидати за министерските постове?"}
{"url": "http://standartnews.com/balgariya/koalitsionniyat_savet_reshava_sadbata_na_ministrite_v_ostavka-375599.html", "text": "Съдбата на тримата министри в оставка ще стане ясна днес, когато коалиционният съвет на управляващите - ГЕРБ и „Обединени патриоти\", се събира отново точно след седмица. Трябва да се реши дали те изобщо да бъдат внесени в деловодството на парламента. Министърът на вътрешните работи Валентин Радев, транспортният Ивайло Московски и регионалният Николай Нанков депозираха оставките си на 31 август, след като те бяха поискани от премиера Бойко Борисов по-рано през деня заради катастрофата край Своге, при която загинаха 17 души. Новината съобщиха на брифинг Радев и Нанков, като обясниха, че Московски отсъства, защото е в болнични. Вътрешния министър изтъкна, че оставките са морален ангажимент и отговорност, който носят като политици в тези три министерства. Радев добави, че освен, че нямат персонална вина, очевидно министерствата им не са били в състояние да ни предпазят от такава трагедия.\" Той изтъкна, че МВР е подало седем сигнала за опасния участък, където се преобърна автобусът в събота, но оттам нататък отговорност имат други министерства. Николай Нанков видя пропуск в координацията между министерствата, но и в контрола на движението по пътищата. Неочакваните оставки предизвикаха истинска политическа буря сред коалиционните партньори. Обединените патриоти се обявиха против. След близо 4-часово заседанието на Коалиционния съвет на управляващите, на което се събраха при премиера Бойко Борисов, за бъдещето на правителството, партньорите  се разбраха, че остават заедно. Председателят на парламентарната група на ГЕРБ Цветан Цветанов заяви, че към настоящия момент има само подадени оставки, няма взето решение от коалиционния съвет. Темата за всяка една от подадените оставки ще бъде обсъдена днес на Коалиционен съвет, когато ще бъде свързана с процедурите в НС. Дали ще бъдат приети оставките, има капитан на отбора, има Народно събрание – те ще преценят, заяви министърът на вътрешните работи в оставка Валентин Радев. С призив към премиера излязоха от Съюза на международните превозвачи с категоричната  подкрепа към досегашната работа на министъра на транспорта Ивайло Московски. В негово лице, транспортният бранш в България срещна пълно разбиране на проблемите в транспорта. Коалиционните партньори от Обединени патриоти смятат, че оставките в случая са излишни, но как ще гласуват, ще стане ясно след днешното обсъждането. Партньорите ще обсъдят и имената на новите министри, които евентуално да седнат на местата на Радев, Московски и Нанков. Тримата най-вероятно ще се върнат в Народното събрание като депутати, а заместниците им си тръгват.", "date": "2018.09.10", "title": "Коалиционният съвет решава съдбата на министрите в оставка"}
{"url": "http://standartnews.com/balgariya/sled_tragediyata_kray_svoge_zapochva_proverka_na_tseliya_pat_prez_iskarskoto_defile-375600.html", "text": "От днес Агенция \"Пътна инфраструктура\" започва проверка за безопасността на целия път през Искърското дефиле. Целта е експертите да установят какви ремонти ще бъдат необходими, за да се избегнат катастрофи в бъдеще. Лицензирани външни одитори по пътна безопасност ще прегледат цялостното състояние на близо 82-километров участък на второкласния път през Искърското дефиле. Въз основа на техните заключения ще бъдат взети решения какви допълнителни ремонтни дейности трябва да бъдат предприети, за да  се повиши безопасността на движение. Това включва  и  поставянето на допълнителни ограничителни системи и пътни знаци. Участъкът, в който стана жестоката автобусна катастрофа със 17 жертви, вече е ремонтиран. Сложен е износващ асфалтов пласт и шумяща маркировка за повишаване безопасността на движение. Обновена е  отсечката от водостока, преди мястото на пътния инцидент, до моста над река Лесковдолска. Тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване са отговорност на общината.", "date": "2018.09.10", "title": "След трагедията край Своге започва проверка на целия път през Искърското дефиле"}
{"url": "http://standartnews.com/balgariya/aleya_na_knigata_v_sofiya_ot_11_septemvri-375593.html", "text": "Алея на книгата\" ще бъде открита в София на 11-и септември. Над 60 издателства ще се включат в тазгодишното шесто издание на литературното събитие, което ще продължи до 16-и септември. То ще се проведе на на бул. \"Витоша\", от пресечката с бул. \"Патриарх Евтимий\" до ул. \"Узунджовска\", съобщават организаторите. Всеки ден между 10:00 до 20:00 ч. е предвидена културна програма, премиери на книги, срещи с поети, писатели и преводачи, игри и работилници за деца. Официалното начало ще бъде дадено в обособен \"Литературен кът\" (до паметника на Алеко Константинов) с участието на джаз формация \"София\". В сряда, 12-и септември, от 18:00 ч. е предвидено литературно четене в памет на българския поет Евтим Евтимов и официално награждаване на лауреатите на Националния конкурс за любовна лирика \"Горчиво вино\" – 2018. Част от гостите в културната програма тази година са Атанас (Наско) Атанасов, Галина Вълчева, Георги Господинов, Димитър Тонин, Елисавета Логинова, Елица Виденова, Нели Нановска, Палми Ранчев, Петя Александрова, Светлозар Жеков, Татяна Костова, а също чешкият писател Мартин Райнер и др.", "date": "2018.09.10", "title": "Алея на книгата в София от 11 септември"}
{"url": "http://standartnews.com/balgariya/kakvo_vreme_ni_ochakva_v_ponedelnik-375587.html", "text": "Днес времето ще бъде слънчево. Главно в следобедните часове над централните и източните райони ще има временни увеличения на облачността и на отделни места там ще превали и прегърми. Ще продължи да духа до умерен северозападен вятър. Максималните температури ще са между 24 и 29 градуса, в София - около 24 градуса. Над Черноморието ще бъде предимно слънчево с временни увеличения на облачността, главно по северното крайбрежие, но само на отделни места там ще превали. Ще духа до умерен северозападен вятър. Максималните температури ще са между 25 и 27 градуса. Температурата на морската вода е 25-26 градуса. Вълнението на морето ще бъде 2-3 бала. Над планините също ще бъде слънчево, след обяд с временни увеличения на облачността, но валеж е малко вероятен. Ще духа умерен северозападен вятър. Максимални температури на 1200 метра около 18 градуса, на 2000 метра - около 10 градуса. Във вторник и сряда времето ще бъде променливо. На места в тези райони са възможни и краткотрайни превалявания. Ще продължи да духа умерен вятър, отначало от север-северозапад, а през втория ден - от север-североизток и дневните температури слабо ще се понижат; преобладаващите максимални ще са между 23 и 28 градуса, а и сутрешните в котловините на Западна България, защитени от вятъра, ще бъдат около 10 градуса.", "date": "2018.09.10", "title": "Какво време ни очаква в понеделник?"}
{"url": "http://standartnews.com/balgariya/georgi_rachev_v_kraya_na_sedmitsata_ochakvame_30_gradusa_v_polovin_balgariya-375589.html", "text": "В края на седмицата очакваме около и над 30 градуса в половин България. Това каза климатологът проф. Георги Рачев в интервю за Агенция „Фокус\" за времето през септември, за „циганското лято\", есента и зимата. „Септември заедно с август изцяло „компенсира\" това човешко усещане за по-хладно лято. До този момент септември месец се движи между 3 и 5 градуса над нормата. Доста е топло и ще продължи да бъде топло\", каза още климатологът. Той поясни, че днес ни очаква слабо захлаждане до към вторник. „След което отново се връщаме към наднормено по отношение на температурата време. В края на следващата седмица нищо чудно ние да видим отново над половината от България температури с 30 , а и над 30 градуса. Такава е средносрочната прогноза\", каза той. По думите му септември продължава като сух месец, какъвто е бил август. Проф. Рачев обясни, че това са двата месеца в годината, които са с най-малко валежи. „Циганското лято\" тази година вероятно ще продължи поне две седмици, прогнозира климатологът проф. Георги Рачев. Той обясни, че „циганското лято\" е един особен период от една седмица, понякога до четири, но това е времето около Димитровден, когато свършва полската работа и започват дългите зимни дни. „До тогава има много време, но едно съм сигурен, че „циганско лято\" ще има, както е имало винаги. Тази година има вероятност то да продължи поне две седмици. Сутрин и вечер ще си е студено. Около обед, като изгрее слънце и особено, ако човек е на завет, където вятърът не може да достигне, ще си е доста топличко. Затова е и циганско, защото продължава доста кратко време – няколко часа в максимума на слънцето в обедните часове\", коментира климатологът.", "date": "2018.09.10", "title": "Георги Рачев: В края на седмицата очакваме 30 градуса в половин България"}
