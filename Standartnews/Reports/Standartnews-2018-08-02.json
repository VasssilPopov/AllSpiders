{"url": "http://standartnews.com/kultura/fibank_otnovo_e_generalen_sponsor_na__dzhaz_festa_v_bansko-374315.html", "text": "От 4 до 11 август в джаз столицата на Източна Европа – Банско, ще се проведе най-голямото лятно музикално събитие в България, посветено на джаз музиката: 21-вия Международен Джаз Фестивал. Благодарение на подкрепата на Първа инвестиционна банка концертите на площад „Никола Вапцаров\" в  Банско отново ще бъдат със свободен вход. По този начин всички присъстващи ще могат да се насладят безплатно на изпълненията на едни от най-талантливите джаз музиканти от цял свят. Част от звездите на сцената в Банско тази година ще бъдат Васил Петров и Ангел Заберски бенд, Камелия Тодорова и музиканта Станислав Арабаджиев, Петя Буюклиева и Биг Бенд Благоевград, Рут Колева, Лиса Симон, джаз-поп групата „Мат Бианко\", както и още много други популярни изпълнители. На 10-и август 2018 г. Fibank организира традиционен стилен коктейл с гурме специалитети за свои дългогодишни клиенти, партньори и приятели, който ще се състои в Кемпински Хотел Гранд Арена Банско. Специално за гостите на банката на живо ще свирят британската група Дейвид Дауер Трио, като на събитието Първа инвестиционна банка е подготвила и още куп приятни изненади за своите гости и приятели.", "date": "2018.08.01", "title": "Fibank отново е генерален спонсор на  джаз феста в Банско"}
{"url": "http://standartnews.com/biznes/voennite__zavodi_s_244_mln_leva_pechalba_do_yuni-374313.html", "text": "Държавните компании от Военно-промишления комплекс /ВПК/ подобряват финансовото си състояние, като отчитат обща печалба от 24,4 млн. лева към края на второто тримесечие на 2018 г. Това показват данните от отчетите на дружествата, публикувани от Министерството на финансите. Сред отличниците е  , който е с 4,86 млн. лева положителен финансов резултат към края на юни. За сравнение, за същия период на 2017 г. авиоремонтният завод в Граф Игнатиево е отчел 615 хил. лв. Спрямо първото тримесечие на тази година също има подобрение – тогава печалбата е била 4,7 млн. лв. Печалбата на  за периода е 12,1 млн. лв., при 12,8 млн. лв. за цялата 2017 г. В сравнение с първото тримесечие, има ръст от над 30%, като в края на март печалбата беше 8,5 млн. лв. До средата на годината приходите от износ на специализирана продукция възлизат на 84 млн. лв., което е с близо 20% повече от първото тримесечие. Стойността на изнесените стоки за Алжир и Етиопия са в размер на близо 11 млн. долара. Подписани нови договори на стойност 67 млн. долара с министерството на отбраната на Индия. Брутният финансов резултат на   за второто тримесечие показва печалба в размер на 5,7 млн. лв. при 83 млн. лв. за същия период на 2017 г. Приходите от продажби са за 76,8 млн. лв., което с над 157 млн. лв. по-малко, отколкото в края на юни миналата година, но пък е с близо 60% повече, отколкото в края на първото тримесечие на 2018 г., когато са били 31 млн. лв. Общият размер на задълженията на дружеството е 163 млн. лв., което е с над 62 млн. лв. повече от началото на годината, пише още във финансовия отчет. Очаква се до края на годината ВМЗ да  изпълни договори за около 150 млн. лв. При   печалбата в края на юни възлиза на 1,3 млн. лв., при 1,6 млн. лв. за първото полугодие на 2017 г. До юни 2018 г. в групата е произведена продукция за 13,6 млн. лв. Нетните приходи от продажби на продукция, стоки и услуги на холдинга са в размер на 16,5 млн. лв., което е с 35,87% повече спрямо юни 2017 г. От бележките към финансовия отчет на дружеството става ясно, че се е увеличил броят на договорите, изпълнявани към външни клиенти, но въпреки това в някои от дружествата това не е било достатъчно за обезпечаване на нива на ангажираност над обичайното натоварване на производствените мощности и персонала. Според холдинга, твърде ограничен е броят на договорите, възлагани от Министерство на отбраната или неговите второстепенни разпоредители на бюджетни кредити. Приходите от дейността на развойното дружество   тръгват устойчиво нагоре. За второто тримесечие на годината компанията отчита приходи от общата дейност в размер на 1,28 млн. лв. Това е по-малко с около 280 хил. лв. спрямо същия период на 2017 г., но пък е двойно повече в сравнение с първите три месеца от 2018 г., когато приходите са били 597 хил. лв. Дружеството отчита и повишение на запасите от готова продукция, както и незавършено производство, което ще бъде реализирано на по-късен етап. Печалбата на „НИТИ\" в края на второто тримесечие възлиза на 44 хил. лв., при 23 хил. лв. година по-рано.", "date": "2018.08.01", "title": "Военните  заводи с 24,4 млн. лева печалба до юни"}
{"url": "http://standartnews.com/sport/kralev_se_sreshtna_s_kandidata_za_prezident_na_svetovnata_antidopingova_agentsiya_-374314.html", "text": "Министърът на младежта и спорта Красен Кралев проведе работна среща с полския си колега Полша Витолд Банка, който е а е кандидат за президент на Световната антидопингова агенция (WADA).  Както е известно, през 2017 г.  Кралев беше избран за член на Учредителния борд на Световната антидопингова агенция, представляващ  Европейския съюз. Витолд Банка е бивш лекоатлет с богата спортна кариера. Има бронзов медал на 400 м от Световното първенство в Осака, както и световна титла до 23 години с щафетата на Полша на 4х400 м. По време на срещата Банка, който в момента е член на Изпълнителния комитет на WADA, представи основните цели в програмата си. Той акцентира върху нуждата от подобряване на антидопинговата система и качеството на антидопинговите мерки, създаване на повече антидопингови лаборатории из целия свят, както и ролята на комуникацията със спортистите. „Една от основните ми цели е да изградя единство в Световната антидопингова агенция и да подобря партньорството между правителствата и спортното движение, за да се търсят компромисни решения по въпроси, които са трудни и за двете страни\", заяви Банка. Друг акцент в програмата на полския министър са изграждането и развитието на капацитета на антидопинговите организации чрез нов Антидопингов фонд за солидарност - напълно независим орган, финансиран от доброволни дарения от спонсори, правителства и спортните организации. Министър Кралев засвидетелства подкрепа за кандидатурата на Банка и се ангажира да работи активно в кампанията му. Той уведоми госта си, че след изтичане на мандата му като член на Учредителния борд на Световната антидопингова агенция на база на натрупания опит ще се кандидатира отново, но този път като министър-експерт. На срещата присъства и председателят на Ад хок Европейския комитет за Световната антидопингова агенция към Съвета на Европа  и заместник-директор в Министерството на спорта и туризма на Полша Рафал Пиечота. Изборите за президент на Световната антидопингова агенция ще се проведат по време на Световната конференция за допинг в спорта в Катовице през ноември 2019 г. Другият кандидат за президент на WADA към момента, който няма спортна биография, е норвежкият министър на децата и равенството Линда Хелеланд. Сегашният президент Сър Крейг Риди, чийто втори мандат изтича и той няма право да се кандидатира отново, е представител на спортното движение. Тъй като президентът на WADA се избира на реципрочен принцип, следващият, който ще заеме поста трябва да е представител на правителствата.", "date": "2018.08.01", "title": "Кралев се срещна с кандидата за президент на Световната антидопингова агенция"}
{"url": "http://standartnews.com/lyubopitno/holivudski_produtsent_i_mis_balgariya_koronovaha_mis_vlas_2018-374302.html", "text": "Специалният гост на конкурса Мис Влас, продуцентът от Холивуд Зий Ребело и вице Мис България Йовита Георгиева, връчиха короната и лентата на единодушно избраната за Мис Свети Влас Анабела Димитрова. Огнената красавица е на 18 години и е възпитаничка на Търговската гимназия в гр. Бургас. В момента Бела усилено изучава китайски език, а през свободното си време с фитнес поддържа перфектните си мерки 88/60/90. Нейни подгласнички станаха рускинята Ирина Лисенко, дългокраката Яна Пенчева и екзотичната Габриела Атанасова, която след бурни аплодисменти получи и лентата за лице на публиката и специалната награда за лице на бижутерийния мултибранд \"ГОТО\". Десетте участнички си тръгнаха и с още специални награди - от Christian of Roma, фитнес Пулс, Puls health center, Планет клуб, Тонино Ламборгини, виното Верано Азур, Гранд хотел Банско, модна къща Джофра и други. Претендентките за короните бяха оценявани от лицензиантката на Мис България Ирина Папазова, бившият модел и настоящ ивент мениджър Миглена Николова, регионалния представител на МА Интермоделс Ваня Маринова, вице Мис България 2017 Йовита Георгиева, Кралица на Бургас 2018 Теодора Мудева, продуцента Зий Ребело и други. Конкурсът Мис Влас стартира с невероятен пърформанс на бижутерийния гигант \"ГОТО\", който представи новата си диамантена колекция. Модна къща \"Джофра\" с главен дизайнер Петя Джофра показаха екстравагантни летни тоалети и дизайнерски бански, а финалният тур завърши с бутикови облекла с фолклорни мотиви на дизайнерката Елена Христова. Водещи на бляскавата церемония бяха Теодор Тодоров и Боряна Баташова, която бе в стилен тоалет на \"Палома фешън\". За настроението на гостите в Планет яхт Марина Диневи се погрижиха красивата хаус вокалистка Нелита и Боряна Баташова.", "date": "2018.08.01", "title": "Холивудски продуцент и Мис България короноваха Мис Влас 2018"}
{"url": "http://standartnews.com/biznes/pechalbata_na_bankite_porastna_s_21-374304.html", "text": "801 млн. лева е печалбата на банковата система за първата половина на 2018 г. За същия период на миналата година тя беше 660 млн. лв. На годишна база увеличението е с над 21%, показват изчисленията на Investor.bg въз основа на новите данни, публикувани от Българската народна банка (БНБ). В централната банка пресмятат, че разходите за обезценка на финансови активи, които не се отчитат по справедлива стойност в печалбата или загубата, за първите шест месеца възлизат на 207 млн. лв. (при 236 млн. лв. година по-рано). В края на юни активите на банковата система са 100,1 млрд. лв., като отбелязват увеличение с 2,6% (2,6 млрд. лв.) спрямо март. Делът на петте най-големи кредитни институции в активите намалява до 58,4%. Растежът при портфейлите с ценни книжа води до слабо увеличение на дела им до 13,5% от общите активи на банковата система. Делът на балансовата (нетната) сума на кредитите и авансите намалява до 61,5% поради по-ниския им темп на нарастване спрямо другите балансови позиции. Нарастват заемите за домакинства (с 1,1 млрд. лв., 5,5%), за нефинансови предприятия (с 641 млн. лв., 1,9%), за други финансови предприятия (със 121 млн. лв., 4,7%) и за сектор \"Държавно управление\" (с 25 млн. лв., 4,2%). В края на юни брутният размер на необслужваните кредити и аванси в системата възлиза на 7,702 млрд. лв. (при 7,715 млрд. лв. към 31 март, което е спад с 0,168%). Делът им в общата сума на брутните кредити и аванси намалява до 9,1% (при 9,3% в края на март). Нетната стойност на необслужваните заеми и аванси (след приспадане на присъщата за тази квалификационна категория обезценка) също се понижава и в края на тримесечието е 3,524 млрд. лв., или 4,4% от общата нетна стойност на кредитите и авансите (при 4,6% в края на март). Депозитите в банковата система нарастват през второто тримесечие с 3% (2,5 млрд. лв.) и в края на юни възлизат общо на 86,1 млрд. лв. Увеличение има при спестяванията на всички институционални сектори: при домакинствата (с 956 млн. лв., 1,9%), при нефинансовите предприятия (с 578 млн. лв., 2,4%), при кредитните институции (с 342 млн. лв., 6,8%), при други финансови предприятия (с 334 млн. лв., 11,9%) и при сектор \"Държавно управление\" (с 270 млн. лв., 12,5%). Собственият капитал в баланса на банковата система в края на юни 2018 г. възлиза на 12 млрд. лв., като през тримесечието нараства с 12 млн. лв. (0,1%).", "date": "2018.08.01", "title": "Печалбата на банките порастна с 21%"}
{"url": "http://standartnews.com/biznes/royters_societe_generale_blizo_do_prodazhbata_na_bankata_si_v_balgariya-374305.html", "text": "Френската банка Societe Generale води финални разговори за продажба на българското си звено на унгарската банка OTP, която е собственик на Банка ДСК в страната. Вероятно сделката ще бъде обявена още този месец, съобщи Ройтерс, като цитира двама източници, запознати с процеса. Очаква се френската кредитна институция да продаде и банката си в Албания на OTP, твърдят източниците, което е част от стратегията на банката за продажбата на по-малки активи и такива, които нямат потенциал за синергии в рамките на групата. SocGen също така обмисля продажбата на полската сибанка Eurobank, заявиха инвестиционни банкери миналия месец, а френската банка обяви в понеделник продажбата на звеното си за частно банкиране в Белгия на ABN AMRO. \"Сделката (в България) е до голяма степен договорена. Централната банка вече проведе предварителна среща с Банка ДСК (българското звено на ОПТ)\", каза единият източник. Societe Generale и OTP отказаха да коментират,съобщи Economic.bg. \"Очаква се сделката в България да бъде обявена през август, вероятно до края на тази седмица\", каза другият източник, добавяйки, че Societe Generale също е близо до продажбата на малката си банка в Албания на OTP. Societe Generale Експресбанк е седмата по големина банка в България с активи от 6.7 млрд. лева (4 млрд. долара) към юни, показват данните на централната банка. При обединение на Банка ДСК и Societe Generale Експресбанк, те ще се превърнат в най-голямата банка по активи в страната.", "date": "2018.08.01", "title": "Ройтерс: Societe Generale близо до продажбата на банката си в България"}
{"url": "http://standartnews.com/biznes/klientite_na_sibank_sas_smenen_iban_na_smetkite_-374306.html", "text": "От началото на август всички клиенти на ОББ вече имат IBAN номера на сметките си, съдържащи името на обединената банка – UBBS. Това налага промяна, отнасяща се само до клиентите на бившата СИБАНК, която се обедини с ОББ в началото на февруари. Тя е напълно техническа и по никакъв начин няма да се отрази на сметките им или свързаните с тях банкови продукти и услуги. За удобство настоящите им IBAN-и ще останат валидни до края на декември 2018 г., за да имат достатъчно време при необходимост да информират своите работодатели, партньори, контрагенти и институции. Информация за новите номера на сметките си те могат да получат в удобен за тях клон на ОББ или от специално разработения IBAN конвертор на корпоративния сайт на банката. Уеб инструментът е достъпен на адрес: https://www.ubb.bg/unitedforyou, където може да бъде открита информация за обединението, както и допълнителни разяснения за настоящата промяна. Информация за новите номера на сметките няма да бъде предоставяна по телефона с цел избягване на грешки. За персонално съдействие на всеки клиент на разположение е екипът на Контактния център на банката на телефон 0 700 117 17 или *7171 (за мобилни оператори).", "date": "2018.08.01", "title": "Клиентите на СИБАНК със сменен IBAN на сметките"}
{"url": "http://standartnews.com/biznes/targoviya_s_aktsiite_na_gradus_ot_ponedelnik-374307.html", "text": "Българска фондова борса допусна до търговия на Основен пазар BSE, Сегмент акции Standard, емисията на „Градус\" АД. Това става ясно от решение на Съвета на директорите на БФБ по време на провелото се във вторник заседание.  Размерът на емисията е 243 608 710 лв., разпределена в същия брой акции с номинална стойност от 1 лев всяка. Книжата са обикновени, безналични, поименни, свободно прехвърляеми. Търговията с акциите на „Градус\" АД започва в понеделник, 6 август. Индикативнста референтна цена за първата търговска сесия е 1,8000 лв. Поръчките за покупка и продажба се въвеждат съобразно ликвиден диапазон „LB2\" от приложението на Делегиран регламент (ЕС) 2017/588 на комисията от 14 юли 2016 г. Във връзка с разпоредбата на чл. 42, ал. 1 от Част III Правила за допускане до търговия емисията се поставя под наблюдение за срок от 3 месеца, уточняват от БФБ. Само ден по-рано Комисията за финансов надзор вписа „Градус\" АД като публично дружество в регистъра на публичните дружества и други емитенти на ценни книжа.", "date": "2018.08.01", "title": "Търговия с акциите на „Градус\" от понеделник"}
{"url": "http://standartnews.com/biznes/treys_grup_hold_s_263_rast_na_pechalbata-374308.html", "text": "\"Трейс груп холд\" АД отчете ръст от 263% на неконсолидираната печалба до 8,8 млн. лв. за първото полугодие на 2018 г. спрямо същия период на миналата година, показва отчетът, публикуван чрез БФБ АД в края на търговската сесия на 30 юли. Неконсолидираните продажби се увеличават със 75% до 74 млн. лв. за полугодието на годишна база. Ключът обаче е в консолидирания отчет, който ще бъде обявен след месец, пише investor.bg. Традиционно по-голямата част от приходите на пътностроителния холд са в дъщерните дружества. Малка част от подобрението в неконсолидирания отчет идва от приходите от дивиденти от дъщерните дружества, които достигат 5,82 млн. лв. за периода януари-юни 2018 г. спрямо 4,89 млн. лв. за същия период на 2017 г. Подобрението е с почти 1 млн. лв. и обяснява малка част от повишението на печалбата с 6,4 млн. лв. Компанията има дъщерни дружества в Сърбия, Чехия, Катар и Оман. Също така има клонове в Германия, Македония и Украйна. Неконсолидираните приходи в България са с дял от 73% в общите, а в чужбина от 27%.", "date": "2018.08.01", "title": "\"Трейс груп холд\" с 263% ръст на печалбата"}
{"url": "http://standartnews.com/biznes/acronis_idobiva_tsoft_pravi_razvoen_tsentar_v_sofiya_-374309.html", "text": "Водещата компания в областта на киберзащитата и хибридното облачно съхранение Acronis обяви, че придобива българската софтуерна компания T-Soft, която от 2012 г. разработва софтуер за Acronis. Новата компания ще се нарича Acronis Bulgaria и е част от плановете на Acronis за разширяване na дейностите си в Европа. Acronis планира да разшири инженерния екип в София до 300 души и ще инвестира 50 милиона долара в следващите 3 г. за изграждане на ключов европейски развоен център, фокусиран изцяло върху компютърна сигурност. Новите технологии, разработвани в София, ще предлагат лесни и ефективни решения за защита на данни, приложения и системи. Компанията планира да създаде екипи в България, занимаващи се с уеб технологии и осигуряване на качество. Acronis Bulgaria ще си сътрудничи активно с местни университети и учебни заведения, предлагайки обучение в IT сферата. \"Acronis има нужда от повече инженери, за да развива модерни технологии, които биха могли да задоволят нарастващата нужда от киберзащита. Увеличаваме присъствието си в Европа като част от стратегията ни за разширяване. Преценихме, че София е подходящ град за тази цел поради това, че там вече имаме партньор с много добри инженерни специалисти. Ще използваме уменията им за изследователска и развойна дейност в Европа. София е добър град за привличане на талантливи инженери\", каза Сергей Белоусов, основател и главен изпълнителен директор на Acronis. Acronis е основана в Сингапур през 2003 и регистрирана в Швейцария през 2008. Тази година компанията отбелязва петнадесетата си годишнина като глобален лидер в сферата на компютърна сигурност. Иновативните технологии на фирмата са подкрепени от над 100 патента, разработват се от над 500 инженери и се поддържат от над 1000 служители по цял свят. Продуктите на Acronis се използват в над 150 страни и са локализирани за над 20 езика, благодарение на което осигуряват пълноценна защита за повече от 5 милиона потребители и над 500 000 фирми.", "date": "2018.08.01", "title": "Acronis идобива T-Soft, прави развоен център в София"}
{"url": "http://standartnews.com/biznes/emigrantite_ni_pratili_nad_1_mlrd_leva_za_5_mesetsa-374310.html", "text": "От началото на годината до края на май българите, които живеят и работят в чужбина, са изпратили на близките си у нас над 1 млрд. лв. Това показва справка на Investor.bg в данните за платежния баланс, публикувани ежемесечно от БНБ. Точната сума е 506,9 млн. евро, което е със 6,8 млн. евро повече от същия период за миналата година, когато живеещите в чужбина българи са пратили на близките си 500,1 млн. евро. Само за май постъпленията са близо 117 млн. евро, което е най-високото ниво от началото на 2018 г. Това прави средно по 3,8 млн. евро на ден. Петият месец традиционно е най-силен и през последните няколко години. През май 2017 г. гастарбайтерите са изпратили 115,3 млн. евро. Сънародниците ни зад граница отново се подреждат до топ инвеститорите в страната. По данни на БНБ преките чуждестранни инвестиции в България по предварителни данни нарастват с 5,6 млн. евро за май 2018 г., при увеличение с 62,2 млн. евро за май 2017 г. За януари – май 2018 г. преките чуждестранни инвестиции в страната са в размер на 120,5 млн. евро (при 291,4 млн. евро за януари – май 2017 г.). Основните трансфери на българите продължават да идват от САЩ, Испания, Италия, Великобритания и Гърция, където живеят най-много българи и все така се използват предимно за погасяване на битови сметки, кредити, здравеопазване, образование и различни покупки. В отчетените от БНБ пари обаче не се отчита кешът, освен това Централната банка следи само преводите над 2 500 евро.", "date": "2018.08.01", "title": "Емигрантите ни пратили над 1 млрд. лева за 5 месеца"}
{"url": "http://standartnews.com/biznes/govorim_prez_4g_mrezhata_na_vivacom-374311.html", "text": "VIVACOM въвежда гласова услуга през 4G мрежата си. Досега високоскоростната мрежа бе използвана за сърфиране в интернет. С новaтa услуга -  4G Voice - телекомът цели да надгради добрата свързаност, осигурявайки не само високоскоростна мобилна интернет връзка, но и разговори с много по-кристален и отчетлив звук чрез LTE технологията. 4G Voice е възможен благодарение на успешното партньорство между VIVACOM и Ericsson. Едно от основните предимства на 4G Voice е, че съкращава времето за свързване, тъй като разговорът се провежда само в 4G мрежата, без необходимост от превключване към 2G или 3G. Така и самите устройства работят по-ефективно и пестят живота на батерията. Освен това потребителите могат едновременно да говорят по телефона и да сърфират в мрежата. Услугата се предлага безплатно и може да бъде активирана със SMS с текст START на номер 1701. За да ползват услугата клиентите трябва да разполагат с 4G SIM карта и съвместимо устройство.", "date": "2018.08.01", "title": "Говорим през 4G мрежата на VIVАCOM"}
{"url": "http://standartnews.com/lyubopitno/kade_shte_zhivee_ronaldo_sled_premestvaneto_si_v_torino_snimki-374272.html", "text": "Новата звезда на Ювентус Кристиано Роналдо пристигна в Торино преди дни. Вече стана ясно и къде вероятно ще живее футболистът заедно с приятелката си Джорджина и четирите си деца. Бившата звезда на Реал Мадрид е наел вила край града в модерен стил, съобщава \"Газете дело спорт\" и придружава материала си със снимки. В действителност обаче няма официално потвърждение, че точно това е домът на петкратния носител на „Златната топка\". Къщата, в която се посочва, че ще намират уединение Роналдо и семейството му е в модерен стил, за разлика от първоначалните информации, пише Gong.bg. Твърди се, че много наподобява на дома, в който Роналдо е живял в Мадрид. Имотът разполага с две вили, а мерките за сигурност са внушителни.", "date": "2018.08.01", "title": "Къде ще живее Роналдо след преместването си в Торино? (СНИМКИ)"}
{"url": "http://standartnews.com/svyat/15_dushi_sa_raneni_v_katastrofa_na_zhp_prelez_v_belgrad-374289.html", "text": "Най-малко 15 души са ранени, когато влак удари машина с работници на железопътната линия в белградския квартал Рипан, съобщава вестник \"Блиц\". Според първите информации няма опасност за живота на ранените работници. На мястото има полиция и няколко екипа на Бърза помощ. Движението на влаковете в тази част е спряно. Лекари оказват помощ на работниците на мястото на катастрофата и ги подготвят за транспортиране в белградски болници. Работниците, които били с машината, се намирали на жп прелез, когато ги връхлетял влакът от Бихач.", "date": "2018.08.01", "title": "15 души са ранени в катастрофа на жп прелез в Белград"}
{"url": "http://standartnews.com/svyat/pozhar_izbuhna_na_gratskiya_ostrov_zakintos-374286.html", "text": "Пожар избухна във вторник вечерта на гръцкия остров Закинтос. Огънят бързо се разрасна заради силния вятър, предаде БГНЕС. Според гръцката агенция ANA-MPA огънят започва в село Каламаки и се разпростира в два пламтящи фронта. При гасенето на огъня се включват голям брой пожарникари, а хеликоптерът им помага и от въздуха.", "date": "2018.08.01", "title": "Пожар избухна на гръцкия остров Закинтос"}
{"url": "http://standartnews.com/svyat/samolet_se_razbi_sled_izlitane_v_meksiko-374275.html", "text": "Най-малко 85 души са ранени при разбиването на самолет малко след излитането му от мексиканския щат Дуранго на път за столицата Мексико. Самолетът е на компанията \"Аеро-мексико\". В болница са приети 49 души, като двама от тях са в критично състояние. На борда на самолета е имало 97 пътници и четирима души екипаж. Според властите в момента на излитането самолетът е попаднал в силна буря и е бил подложен на мощно въздушно течение, което е довело до разбиването му.", "date": "2018.08.01", "title": "Самолет се разби след излитане в Мексико"}
{"url": "http://standartnews.com/lyubopitno/zvezdno_bebe_eva_longoriya_pokaza_sina_si_na_koritsa_na_spisanie_-374282.html", "text": "Актрисата Ева Лонгория позира със сина си за корицата на списание „Hola!\". Любимката от „Отчаяни съпруги\" публикува в Instagram няколко снимки с детето си, но на тях не разкрива лицето му. „Ето го! Сантяго Енрике Бастон маха за здравей на целия свят! Нямах търпение да споделя тази снимка с вас\", пише в социалната мрежа звездата. Ева Лонгория се омъжи преди две години за мексиканския медиен магнат Хосе Бастон. Синът им се роди на 19 юни в медицински център в Лос Анджелис. Хосе има още три деца - две момичета и момче от предишната си съпруга Наталия Есперон. Голямото момиче Наталия е на 22 години, а близнаците Мариана и Хосе - на 14.", "date": "2018.08.01", "title": "Звездно бебе: Ева Лонгория показа сина си на корица на списание"}
{"url": "http://standartnews.com/biznes/plashtame_poveche_ako_teglim_ot_bankomat_na_druga_banka-374303.html", "text": "По-скъпо ще ни струва тегленето на пари с дебитна карта от банкомат на друга банка. По-висока ще е и средната такса при теглене на пари в брой от сметката в офиса на банката - за суми до 1000 лева тя ще нарасне от 89 стотинки до 1.02 лв. Това са част от промените в банковите такси, които влязоха в сила от 1 август. Българската народна банка (БНБ) слага таван на комисионите, които трезорите начисляват за теглене от банкомат, разкриване на сметка или плащане с дебитна карта. С промените трябва да се намали таксата за откриване на разплащателна сметка. Откриването й ще струва максимум 1.79 лв. Досега лимитът на цената на тази услуга беше 2.16 лв. Ако към сметката има и дебитна карта, таванът на цената на таксата ще намалее от 1.92 на 1.32 лв. В същото време обаче обслужването на разплащателна сметка ще поскъпне. Според европейските изисквания, всяка година централната банка е задължена да публикува анализ на средните цени на банковите такси. Банките трябва да съобразят своите банкови такси със средните цени, определени от централната банка.", "date": "2018.08.01", "title": "Плащаме повече, ако теглим от банкомат на друга банка"}
{"url": "http://standartnews.com/biznes/magazinite_na_lidl_startirat_igra_za_lyuboznatelni_uchenitsi-374298.html", "text": "На прага на новата учебна година Lidl стартира „Back2School. Всичко е 6!\", специална игра за най-любознателните и нетърпеливи да се върнат в класната стая малчугани и в подкрепа на родителите в грижата им за техните деца, съобщават от фирмата. Желаещите да участват трябва да преминат през поне едно от трите предизвикателства – „Приготви раницата\", „Избери дрехи\" или „Сложи храна\" в специализирана подсекция на сайта www.lidl.bg/school. След успешно завършване на съответната игра потребителите ще могат да се включат в томбола с примамливи награди – един ваучер за езикова ваканция в чужбина на стойност 4000 лв., два ваучера на стойност 500 лв. и три ваучера на стойност 300 лв. Един от печелившите ще получи Езиковата ваканция с продължителност от 2 седмици по език по избор. Обучението може да бъде на един от следните езици: английски, немски, френски или испански и ще бъде съобразено с езиковото ниво на курсиста. В зависимост от предпочетения език, печелившият ще може сам да посочи и в коя от следните държави да се проведе обучението: Великобритания, Малта, Германия, Франция или Испания. Курсистът ще бъде настанен в общежитие или приемно семейство. Ще му бъде подсигурена храна на ежедневна база за целия период на обучението и забавления според програмата на съответното приемно учебно заведение. Ваканцията е подходяща за деца над 8 години и няма горна възрастова граница. Пътните разходи и здравната застраховка също се поемат изцяло от Лидл България. Играта „Back2School. Всичко е 6!\" продължава до 19 август, включително. Всеки потребител може да се регистрира по веднъж във всяко едно от трите предизвикателства и може да участва в томболата за наградите с 3 регистрации с един и същ имейл. Участието в играта не е обвързано с покупка в магазините на Lidl. Късметлиите ще бъдат изтеглени на случаен принцип измежду всички регистрирали се и ще бъдат обявени на страницата www.lidl.bg/school на 20 август 2018 г. Освен възможност за забавление и примамливи награди, всички посетители на подсайта ще могат да се запознаят както с най-актуалните седмични продуктови оферти за ученици, така и с полезни съвети и истории, свързани с първия учебен ден.", "date": "2018.08.01", "title": "Магазините на Лидл стартират игра за любознателни ученици"}
{"url": "http://standartnews.com/biznes/samo_7_ot_firmite_u_nas_imat_nad_10_sluzhiteli-374290.html", "text": "Не повече от 5% от българските предприятия преживяват пет години, отчете НСИ. \"Напълно нормално е да имаме такъв голям брой \"загинали\" фирми и фирми със замразена дейност. Това не говори лошо за предприемаческите способности на българина, а напротив\", каза в интервю за БНР Лъчезар Богданов - икономист в „Индъстри уоч\". \"Колкото повече се опитваме, толкова по-голям е шансът да стигнем до нещо добро\", така коментира Богданов анализа на Националния статистическия институт за демография на предприятията за последните пет години. „Няма промяна в данните за последните години спрямо това, което беше преди няколко години. В България половината действащи фирми нямат служители и още около 37% имат до 4-ма служители\", каза той, посочвайки, че огромният брой от регистрирани търговци са \"някаква форма на самонаетост\". Анализаторът потърси причина за това в наличното търговско законодателство: \"В България по данъчни и осигурителни причини е необходимо да се регистрира търговец, за разлика от други страни, в които може да извършваш дадена дейност като физическо лице, без да регистрираш предприятие\". Все по-често имаме регистриране на дружество с ограничена отговорност, както и на еднолично дружество с ограничена отговорност, допълни той: \"Това е оксиморон, вие извършвате сам някаква дейност, но всъщност се регистрирате като търговец. По тази причина имаме няколкостотин хиляди регистрирани търговци, а е много трудно на базата на тези данни, да разграничим тези, които наистина са опитали бизнес\". Броят на фирмите, които имат над десет служители, е едва 7% от общия брой регистрирани фирми и затова е напълно нормално да имаме толкова голям брой \"загинали\" фирми, коментира Богданов. Това, според него, не говори лошо за предприемаческите способности на българина, а напротив: \"Колкото повече се опитваме, толкова по-голям е шанса да стигнат до нещо добро\"и поясни още, че \"Пазарните открития са резултат от това, че много хора опитват различни неща. Няма как да знаеш предварително какво точно ще е успешно след две, три или пет години. Това е един от аргументите за това, че законодателството трябва да улеснява стартирането. Да е лесно и евтино повече хора да пробват\".", "date": "2018.08.01", "title": "Само 7% от фирмите у нас имат над 10 служители"}
{"url": "http://standartnews.com/biznes/pshenitsata_veroyatno_shte_poskapne_zaradi_prodalzhitelnite_dazhdove-374281.html", "text": "Специалистите очакват тежките климатични условия тази година да вдигнат цената на пшеницата до 350 лв. за тон. Това е равносметката в края на жътвената кампания. Според прогнозите, ще бъдат прибрани около 5,5 млн. тона зърно. Климатичните условия тази година опровергаха очакванията за високи добиви и за качествена пшеница, коментира пред БНР Антонина Белопитова от Софийската стокова борса. Най-вече от източната част на България не са доволни от качеството, от влагата. Продават я като фуражна, което е за тях един вид загуба, тъй като от хлебната пшеница е на по-висока цена с около 10-15 процента. Цената се движи около 300-320 лв. за тон -цена предлага - без ДДС. Търсенето - от 260-270 когато стартира тази кампания, вече е 290 до 300 лв. В сравнение с миналата година, увеличението на цената е с 10% и ще продължи да расте през следващите месеци. „Очаквам повишение, но не в рамките, които наблюдавахме през 2007-2008-ма, когато цената на пшеницата стигна до 400 лв. на тон. Когато се движи около 300-320 до 350, не смятам, че е някакъв феномен и някаква аномалия\". И в Швеция се очаква реколтата на жито да е с над 40 на сто по-малка в сравнение с миналата година заради недостатъчно валежи и необичайната за скандинавската страна гореща вълна, предаде Ройтерс. Това означава, че Швеция може да се превърне от износител във вносител заради нуждите ѝ от жито за фураж и биогориво. Производителите на зърно в Германия поискаха 1 милиард евро кризисни субсидии заради сушата. Правителството в Берлин обаче обяви, че ще изчака първо данните за реколтата, които се очакват идния месец.", "date": "2018.08.01", "title": "Пшеницата вероятно ще поскъпне заради продължителните дъждове"}
{"url": "http://standartnews.com/balgariya/otlichiya_za_sveshtenitsite_ot_hrama_v_lozenets-374312.html", "text": "Отличия получиха свещениците, служещи с най-новия софийски храм в квартал \"Лозенец\". По време на светата литургия вчера с офикия протойерей (на гръцки: πρώτοσ и ίερεύς — „първи свещеник\"), бяха възведени отците Божидар Маринов и Константин Цанков. Богослужението бе възгавено от Белоградчишкия епископ Поликарп, викарий на Софийския митрополит. Той бе в съслужение със ставрофорен иконом Василий Сарян, предстоятел на храм „Възвижение на Св. Кръст\", и столични свещеници. На утринното богослужение бе изнесена и частица от Св. Кръст Господен. В началото на Божествената литургия епископ Поликарп възведе храмовите свещеници, а в църквата проехтя многократното „Достоен!\" и за двамата свещенослужители. Миналата година протойерей Божидар Маринов и протойерей Константин Цанков станаха енорийски свещеници при най-новата енория в столичния квартал „Лозенец\", който и митрополити от Св. Синод през октомври 2017 г. Предишното им дългогодишно служение премина в Софийската духовна семинария „Св. Йоан Рилски\", където години наред вдъхновяваха, подпомагаха и засаждаха вярата в сърцата на семинаристите, за да станат те ревностни служители на Българската православна църква. В духовното училище те бяха ефимерии, духовни наставници, преподаватели, класни ръководители и най-вече приятели на подрастващите кадри на родната ни църква. От скоро в храма, с благословението на ставрофорен иконом Василий Сарян, се издава енорийски лист, в който се вписват интересни, любопитни и вдъхновяващи неделни проповеди и четива, с които се запознават енориашите при храма. Към него има и занимания за деца. През май с който искаха да подпомогнат събирането на средства за създаването на енорийски център при храма. Преди Великден пък заедно с викарния епископ боядисваха яйца пред църквата, като по този начин се подготвиха за посрещането на Празника на празниците – Пасха. Епископ Поликарп пожела на двамата нови протойереи да бъдат все така ревностни в изпълнението на своето служение, да бъдат за пример на всички свещенослужители в пределите на Софийска епархия, а новото им отличие да им бъде за смирение. Храмът  „Въздвижение на Светия Кръст Господен\" се намира в местността Кръста – мястото, където през 1878 година на Спасовден софиянци издигат кръст за освобождението на България. Строежът й започва през 1998 година от алтернативния Синод. След като бе замразен за известно време, едва през 2015 година Софийската света митрополия, със съдействието на Столичната община, поема по-нататъшното му изграждане. Храмът бе осветен със Света литургия лично от българския патриарх Неофит. До храма бе върнат и оригиналния кръст, който се съхраняваше в църквата „Преображение Господне\". Според историци този кръст е първият мемориален паметник в България на третата българска държава. Формата му е уникална и представлява комбинация от два кръста – този, който ние познаваме като православен и на второ ниво в него вграден по-малък, изобразяващ опълченски кръст. През 2005 година каменният кръст е обявен за паметник на културата. По настоящем в храма има неделно училище и добре организирана енорийска дейност, насочена към приобщаване на жителите на кв. \"Лозенец\" към Православната църква. В криптата на новия храм в момента се устройва бъдещ енорийски център, в който ще се събират деца от енорията за неделни дейности, както и ще се извършват социални такива – като подпомагане на възрастни и социално слаби хора и пр.", "date": "2018.08.01", "title": "Отличия за свещениците от храма в \"Лозенец\""}
{"url": "http://standartnews.com/balgariya/chastichki_ot_prof_bozhidar_dimitrov_byaha_prasnati_v_moreto_kray_sozopol_-374295.html", "text": "Съграждани, близки и приятели на уважавания историк, археолог, писател и общественик проф. Божидар Димитров участваха в ритуала по разпръсване на праха му в Созополския залив в близост до острова Свети Иван, съобщи Дарик. Негови роднини и съратници се качиха тази сутрин на борда на кораба \"Big Baba\" от рибарското пристанище в родния му Созопол, за да станат част от ритуала, с който бе изпратен в последния му път. Така волята на професора прахът му да бъде разпръснат в морето край Созопол днес бе изпълнена. Това съобщиха от пресслужбата на Община Созопол. На днешния ден се навършва един месец от кончината на големия родолюбец. Проф. Божидар Димитров почина на 1 юли. По воля на професора той е кремиран. Част от праха му е разпръсната над Македония, на която той посвети голяма част от живота си. Другата, отново по негово предсмъртно желание, днес бе разпръсната в морето край Созопол, друга част от праха на професора ще бъде поставена в гроба на майка му в градските гробища на Созопол. От пресслужбата на местната община съобщиха, че по-късно днес по време на редовно заседание на Общинския съвет, ще бъде представена за гласуване от общинските съветници докладна с предложения за именуване на Археологическия музей и улица в Созопол на името на проф. Божидар Димитров. Докладната за именуване на Археологическия музей е по предложение на директора на Общинския културен институт \"Музеен център\" - Созопол Димитър Недев. В мотивите си Недев посочва неоценимия принос на проф. Божидар Димитров за опазване и популяризиране на културно-историческото наследство на Созопол като част от националното и общоевропейско културно наследство. Освен Археологическия музей докладната от кмета Панайот Рейзи е допълнена с предложение името на проф. Божидар Димитров да носи улица в стария град на Созопол.", "date": "2018.08.01", "title": "Частички от проф. Божидар Димитров бяха пръснати в морето край Созопол"}
{"url": "http://standartnews.com/balgariya/priklyuchi_remontat_na_chast_ot_patya_varnadobrich-374292.html", "text": "По ОП „Региони в растеж\" завърши рехабилитацията и реконструкцията на 15,5 км от път II-29 Варна-Добрич, съобщиха от Агенция „Пътна инфраструктура\". Със средства от Европейския фонд за регионално развитие се ремонтират близо 30 км от второкласния път, които са разделени в два участъка. Работата в първия - лот 4, приключи и отсечката вече има разрешение за ползване. Строителните дейности на останалите 14 км между Добрич и Кардам, включени в лот 5, продължава и се очаква да завършат през ноември. Второкласният път II-29 е най-кратката връзка между Румъния с курортите по българското Черноморие и е основна транспортна комуникация между Варна и Добрич. В лот 4 са рехабилитирани два участъка. Първият започва на 500 м след разклона за с. Любен Каравелово и завършва при отклонението за с. Новаково и с. Крумово, а вторият е в близост до разклона за с. Дебрене и е до отбивката за с. Стефаново. Трасето преминава през центъра на село Стожер в област Добрич. Отсечките са с нова асфалтова настилка, маркировка и знаци. За доброто отводняване на пътя са изградени нови облицовани окопи и дренажна система. Със завършването на проекта се повишава безопасността на движение, осигурява се постоянна скорост на движение, с което значително се намалява времето за пътуване. Подобряват се връзките между населените места в региона и се увеличат възможностите за предоставяне на гражданите на качествени и конкурентни здравни, социални и образователни услуги. По-добрата инфраструктура е и предпоставка за увеличаване на инвестициите в региона и откриването на нови работни места. С основния ремонт на път II-29 Варна - Добрич се осигурява бърз транспортен достъп на жителите от с. Стожер, с. Стефан Караджа, гр. Генерал Тошево, с. Кардам и с. Йовково до ж. п. гара Варна, летище Варна, гр. Добрич и ГКПП Кардам на границата с Румъния. Строително-монтажните работи на лот 4 - път ІІ-29 от км 20+394.73 до км 23+199.86 и от км 25+342 до км 38+100.31, са изпълнени от ДЗЗД „ПХ – ДОБРИЧ\", в което участват: „ХИДРОСТРОЙ\" АД и „ПЪТСТРОЙ БУРГАС\" ЕООД. Стойността на договора е 8 533 720,38 лв. с ДДС. Строителният надзор осъществи „ПЪТИНВЕСТ-ИНЖЕНЕРИНГ\" АД. Техният договор е за 193 935,60 лв. с ДДС. Авторският надзор e на „ТРАНСКОНСУЛТ-22\" ООД. Договорът им е за 6 218,94 лв. с ДДС.", "date": "2018.08.01", "title": "Приключи ремонтът на част от пътя Варна-Добрич"}
{"url": "http://standartnews.com/balgariya/semeystva_na_detsa_bez_roditel_shte_poluchavat_nov_vid_mesechna_pomosht-374294.html", "text": "Семейства на деца, които са останали без родител, ще получават от догодина нов вид месечна помощ. Това обяви министърът на труда и социалната политика Бисер Петков на брифинг пред журналисти в сградата на министерския съвет. Той посочи, че помощта ще стане факт чрез промените на Закона за семейните помощи за деца, които правителството е приело днес. Условието е децата да нямат право на наследствена и персонална пенсия. Месечната помощ ще се отпуска на база на доходен критерий, който ще бъде съобразен с този, въведен за другите месечни помощи по Закона за семейните помощи за деца. Той се определя ежегодно със Закона за държавния бюджет, като сега е 450 лв. Освен това децата, в зависимост от възрастта си, трябва да посещават детска градина или училище. \"По разчетите, които са направени, от социалната помощ, която предлагаме, потенциално могат да се възползват 5600 деца\", посочи министърът. В момента приблизително 2700 деца получават персонални пенсии от Държавното обществено осигуряване, като въпрос на техен избор е дали ще се възползват от новата помощ или ще продължат да получават персонална пенсия, защото отпуснатите до края на годината персонални пенсии ще продължат да се изплащат. Новата семейна помощ да бъде по-висока като размер от сегашната персонална пенсия за сираци, която е 113 лв., оповести Бисер Петков. На днешното си заседание правителството е одобрило от 1 август да се изплащат персонални пенсии на още 92 деца, съобщи още министърът на труда и социалната политика. Бисер Петков информира, че днес е бил приет и проект на нов Закон за предприятията на социалната и солидарна икономика. С този законопроект се цели да се намали социалното неравенство и да се насърчи социалното включване, защото в обхвата на социалните предприятия са предложени 12 групи уязвими хора.", "date": "2018.08.01", "title": "Семейства на деца без родител ще получават нов вид месечна помощ"}
{"url": "http://standartnews.com/balgariya/edna_ferma_ot_bolyarovo_otkazva_vtora_proba_za_chumata-374287.html", "text": "В Болярово бяха взети втори проби от всички ферми, с изключение на фермата на Христо Христов, където представители са Ана Петрова и Тодор Христов. Това съобщи областният управител на Ямбол Димитър Иванов. \"Те не изпълняват Закона за ветеринарно-медицинската дейност\", отбеляза Димитър Иванов. \"Лекарите от БАБХ са възпрепятствани да си свършат работата по закона по отношение на прегледите и вземането на втори проби\", допълни той. На въпрос дали е обсъждано какви мерки ще се вземат, ако те не се съгласят на втора проба, Димитър Иванов отговори: \"Ние сме правова държава, имаме закони. Хората дори държаха вторите проби да се вземат първо от тях, за да излязат първо техните резултати. Разбираемо е покрай шума, който се вдига около въпросната ферма\", отбеляза Димитър Иванов. Той уточни, че не може да каже кога ще бъдат готови резултатите. „Това могат да кажат най-добре от централната лаборатория. Вземането на втори проби от животните започна от понеделник. Не мога да кажа точно от колко животни са взети проби\", допълни още той, като уточни, че вземането на проби от община Елхово е започнало в понеделник, а вчера и в пограничните села.", "date": "2018.08.01", "title": "Една ферма от Болярово отказва втора проба за чумата"}
{"url": "http://standartnews.com/balgariya/eksperti_vsichki_shofyori_da_se_testvat_periodichno_dali_sa_pravosposobni-374285.html", "text": "Всички шофьори трябва да се тестват периодично дали са правоспособни, а не само възрастните участници в движението, смятат Алекси Стратиев, бивш директор на КАТ, и Йонко Иванов, председател на Съюза на преподавателите по авто-мото подготовка. Разговорът беше подтикнат от инцидент преди около седмица, при който шофьор на 73 години блъсна малко дете, което все още в кома в Сандански. Шофьорът извършител беше пуснат от ареста след 24 часа с мотив, че бил в лошо здравословно състояние. Пред bTV бабата на детето попита защо са го пуснали навън, след като физически не се чувства добре. И защо въобще се е качил на автомобил, щом здравето му не е стабилно. „Не трябва да се заблуждаваме, че възрастта не влияе върху начина на управление на автомобила\", смята Йонко Иванов, но подчерта, че само от един инцидент не може да се направи извод за състоянието на всички водачи от една възраст нагоре. Според Иванов шофьорите периодично трябва да бъдат информирани за измененията в законодателството спрямо тях, за да шофират. Според Алекси Стратиев всички шофьори трябва да бъдат подлагани на периодични тестове, а не само по-възрастните. „Много от младите кандидати за водачи не отговарят на изискванията\", коментира той. „На възрастните хора, поради финансови или други социални ограничения, доста по-рядко им се налага да управляват автомобил. Всеки един шофьор, който не е управлявал дълго, трудно влиза в ритъма на движението\", посочва Стратиев. И двамата експерти са категорични, че страната ни закъснява най-вече с мерките за превенция на инциденти.", "date": "2018.08.01", "title": "Експерти: Всички шофьори да се тестват периодично дали са правоспособни"}
{"url": "http://standartnews.com/balgariya/borisov_i_zaev_shte_otbelezhat_zaedno_ilindenskopreobrazhenskoto_vastanie_v_blagoevgrad-374293.html", "text": "Министър-председателят Бойко Борисов и премиерът на Република Македония Зоран Заев ще отбележат съвместно 115-годишнината от Илинденско-Преображенското въстание. На 2 август двамата премиери ще участват в церемонията по полагане на венци и цветя на паметника на Гоце Делчев на площад „Македония\" в Благоевград, съобщиха от правителствената информационна служба. Това ще е второто съвместно отбелязване на годишнината, след подписването на Договора за приятелство, сътрудничество и добросъседство между България и Република Македония преди година. В церемонията ще вземат участие и вицепремиерът и министър на отбраната Красимир Каракачанов, както и вицепремиерът и министър на вътрешните работи на Република Македония Оливер Спасовски.", "date": "2018.08.01", "title": "Борисов и Заев ще отбележат заедно Илинденско-Преображенското въстание в Благоевград"}
{"url": "http://standartnews.com/balgariya/velosipedist_e_s_opasnost_za_zhivota_v_plovdiv_sled_udar_ot_kola-374288.html", "text": "Велосипедист е пострадал при пътно-транспортно произшествие на Кукленско шосе рано тази сутрин. По първоначална информация ударът е възникнал между лека кола \"Мицубиши\" и 62-годишния колоездач на кръстовището на ул. \"Индустриална\" с булеварда около 6 часа. Подаден е сигнал към 112, а линейка е пристигнала на произшествието. Удареният велосипедист е откаран в болница с опасност за живота. Към този момент, все още няма последваща информация за състоянието му. Зад волана на мицубишито е бил 22-годишен младеж. На мястото има няколко екипа на полицията, които обработват местопроизшествието. Движението е силно затруднено в активна лента, колите се пропускат само в крайна дясна.", "date": "2018.08.01", "title": "Велосипедист е с опасност за живота в Пловдив след удар от кола"}
{"url": "http://standartnews.com/balgariya/pravyat_iznenadvashti_proverki_na_mesta_za_ribolov_v_tsyala_balgariya_-374301.html", "text": "Инспектори на Изпълнителна агенция по рибарство и аквакултури (ИАРА) извършват мащабни проверки на търговски обекти, рибни стопанства, плавателни съдове и места за риболов в цялата страна. Това съобщи изпълнителният директор на службата Галин Николов. Той информира, че през последните дни са извършени изненадващи проверки на любители рибари на река Калница, рибовъдни стопанства, проверки в Черно море на даляни, мидени ферми, както и на риболовни кораби. Не са открити сериозни нарушения, което показва повишаване културата сред представителите на бранша, в това число и на любителите рибари. Не така стои въпросът обаче с нощния улов и там ще съсредоточим всичките си сили, прилагайки закона в цялата му тежест, заяви Николов. Той уточни, че по време на нощен обход в района от Бургас до Царево инспектори на агенцията са съставили четири акта за липса на билет за извършване на любителски риболов и един акт за извършване на любителски риболов чрез косене във водите на язовир \"Мандра\". В района на езерото Дуранкулак са съставени девет акта за нощен риболов на маломерни риби, с констативен протокол са иззети въдиците на нарушителите. При проверка на Централния рибен пазар във Варна е открито едно нарушение в обект за продажба на риба. На търговеца е съставен Акт за установяване на административно нарушение. Наложена му е глоба в размер на 500 лева. Иззета е и рибата - калкан. Съставен е и акт на търговец, хванат повторно да продава риба на пътя Созопол - Приморско без необходимите документи. Глобата, която законът предвижда за такова нарушение, е до 6000 лева. Николов каза, че подобна търговия крие риск за купувачите и съветва риба да се купува само от регламентирани търговски обекти.", "date": "2018.08.01", "title": "Правят изненадващи проверки на места за риболов в цяла България"}
{"url": "http://standartnews.com/balgariya/premierat_naredi_proverka_na_dnevnite_tsentrove_za_hora_s_uvrezhdaniya_-374296.html", "text": "Да бъде направена инспекция на дневните центрове за хора с увреждания, разпореди министър-председателят Бойко Борисов по време на днешното правителствено заседание. Според премиера това е необходимо, след като на вчерашната му среща в Министерския съвет представителите на хората с увреждания са поставили въпроса за качеството на тази услуга. \"От това, което сега като план сме направили, ще ми се социалният министър, вицепремиерът, здравният министър, те самите или оторизирани от тях хора, бързо да направим инспекция и да проверим тези дневни центрове, нивото, качеството на работа, качеството на услугата. Оказва, че и сега се дават много пари, но претенциите са, че самата услуга не е на необходимото ниво\", е заявил премиерът. \"Не трябва сега да го оставяме това с вакуум\", настоял Борисов.", "date": "2018.08.01", "title": "Премиерът нареди проверка на дневните центрове за хора с увреждания"}
{"url": "http://standartnews.com/balgariya/zabranyava_se_vlizaneto_v_buslenti_v_sofiya_osven_pri_desen_zavoy-374297.html", "text": "Пътните ленти за автобуси в София вече ще достигат до края на кръстовищата, като движението на автомобили в тях ще е напълно забранено, освен при десен завой. Първата от новите бус ленти вече е обособена по бул. \"Васил Левски\" - от Софийския университет до кръстовището с ул. \"Граф Игнатиев\". Предстои подобна промяна и във вече изградените бус-ленти. Това каза заместник-кметът на София в направление „Транспорт и транспортни комуникации\" Евгени Крусев по време на проверка на ремонтните дейности на бул. „Васил Левски\" и представянето на новоизградените бус-ленти там. „В случая това, което е новото на бул. „Васил Левски\" е, че се обособява бус-лента. За тази бус-лента има една специфична особеност. Конкретно на кръстовищата, където се правят десни завои ще може да се завива надясно от самата бус-лента. Това е продиктувано от промяната в Наредба 2, която беше приета в края на 2017 година и реално този модел на бус-ленти ще се следва от тук нататък в София\", допълни той. „Предстои да се преработят бус-лентите по бул. „Цариградско шосе\", бул. „Сливница\" и бул. „Данаил Николаев\" като там ще бъде въведен същия принцип – на самите кръстовища бус-лентата да стига до стоп линията на самото кръстовище и съответно всички, завиващи надясно да могат да завиват от самата бус-лента. Съответно, който продължи направо от бус-лентата се счита за нарушител\", каза още Крусев. „Тук на бул. „Васил Левски\" решихме да се направи бус-лента, защото тук минават повечето от тролейбусните линии в столицата – общо 5, както и автобуси. Закъсненията, които се трупат от градския транспорт в отсечката от кръстовището на Ректората до ул. „Граф Игнатиев\" са средно около 7-8 минути. Нашата цел е да се даде приоритет на градския транспорт\", допълни още зам.-кметът на София. По бул. „Константин Величков\" се изгражда първото в София обособено трасе само за градски транспорт, напомни Евгени Крусев. „По булеварда в момента се изграждат перони. Там се движат няколко трамвайни линии и автобусни такива. Всички спирки там ще бъдат с перони и ще се пресича на светофарно-регулирани кръстовища, а самото трасе с релси ще бъде оградено с делиниатори, които ще са бетонови, така че да са устойчиви на атмосферните условия и евентуалните нарушители\", допълни той. „В момента са изградени пероните на спирка „Парк св. Петър и св. Павел\", изграждат се и пероните на кръстовището с ул. „Цар Симеон\". Предстои да бъдат изградени перони и в отсечката между бул. „Тодор Александров\" и бул. „Александър Стамболийски\". Там ще се изместят и спирките, които са в района. Трамваите и автобусите ще спират на общи спирки и ще споделят общо трасе. Така ще се съкрати пътуването и ще се стегнат разписанията\", каза още Евгени Крусев. Средно с около 5 дни се забавят ремонтните дейности в столицата заради честите валежи, целта ни е да сме готови преди 15 септември, обяви още Евгени Крусев. „При хубаво време строителите имат мобилизация да наваксат това изоставане. Конкретно на бул. „Васил Левски\" утре, в четвъртък, се предвижда да започне полагането на асфалт по другото платно, което е в посока Ректората, след което за още около 2 дни да се оправят последните детайли и да се положи маркировка. Очакваме през уикенда движението тук да бъде пуснато като това са планове при хубаво време. Ако се влоши ще се наложи още забавяне, тъй като качеството е приоритет номер 1\", заяви той. „Само ремонтът на ул. „Граф Игнатиев\" със сигурност ще продължи до към края на октомври, тъй като там дейностите са по-обхватни. В момента движението по ул. „Солунска\" между бул. „Витоша\" и ул. „Ангел Кънчев\" е възстановено. Всички ремонти, които са по бул. „Васил Левски\", по бул. „Христофор Колумб\", по Източната тангента и бул. „България\" ще бъдат приключени до първия учебен ден\", каза още Крусев.", "date": "2018.08.01", "title": "Забранява се влизането в бус-ленти в София, освен при десен завой"}
{"url": "http://standartnews.com/balgariya/desislava_ivancheva_vleze_v_bolnitsa_zakopchana_s_beleznitsi-374299.html", "text": "Временно отстранената от длъжността кмет на кв. „Младост\" Десислава Иванчева е приета в болница, стана ясно от публикация в социалните мрежи. Тя беше откарана там с белезници. На профила на Десислава Иванчева е публикувано съобщение, според което тя е приета за една седмица с цел да се изследва тумор на хипофизата ѝ, който има от две години. „Силно се надяваме туморът да не се е увеличил, но е възможно, като имаме предвид болките в главата ѝ, от които отдавна се оплаква, огромният стрес, който преживя от показния арест и престъплението по набеждаване за подкуп, извършено срещу нея и Биляна Петрова, унижението в съдебните зали и медиите, както и пребиваването в отвратителните условия в ареста\", пише в съобщението. Според съобщението с Иванчева и Петрова се държат като с опасни престъпници. Публикувано е и видео, на което се вижда влизането на Иванчева в болницата. „Вижте във видеото как е окована Деси Иванчева – като Ханибал Лектър, само маската са пропуснали, но пък я бяха наплашили достатъчно като ѝ бяха забранили да говори\", пише в съобщението. По-късно днес ще бъде внесена подписка, адресирана до правосъдния министър Цецка Цачева, за пускането на свобода на Иванчева и Петрова, за самоотвод на спецпрокуратурата и за започване на независимо разследване срещу организираната престъпна група, която е набедила двете жени във взимане на подкуп.", "date": "2018.08.01", "title": "Десислава Иванчева влезе в болница закопчана с белезници"}
{"url": "http://standartnews.com/balgariya/kabinetat_dava_oshte_blizo_150_mln_lv_za_hramove_i_infrastruktura-374300.html", "text": "Министерският съвет одобри допълнителни трансфери по бюджетите на общини за 2018 г. в общ размер на 110,9 млн. лв. и 358 хил. лв. за ремонт и довършителни дейности на православни храмове във Варна и Русе. Разчетени са средства по бюджета на Община Пловдив в размер на 9 млн. лв. за финансиране на изграждането на нова или обновяване на съществуваща културна инфраструктура (художествени галерии, кина, зали за временни експозиции) и за обновяване на друга градска среда (площад „Централен\" и прилежащи културни пространства и др.). Финансираните обекти са в изпълнение на приетата Многогодишна програма (2015-2019 г.) за подкрепа на избрания за Европейска столица на културата български град. По бюджета на Столична община е предвиден допълнителен трансфер в размер на 15 млн. лв. за финансиране изграждането на разширение на метрото – Трета метролиния, етапи І и ІІ, участъка от бул. „Владимир Вазов\" – ЦГЧ – жк „Овча купел\" – кв. „Горна баня\". Проектът е продължение на изграждащата се Трета метролиния от бул. „Владимир Вазов\" до жк „Овча купел\" със съвместна жп спирка и метростанция на жп линията София-Перник в кв. „Горна баня\" и ново метродепо в кв. „Земляне\". С постановлението са одобрени средства по бюджетите и на редица други общини, които са предназначени приоритетно за ремонт на общинска улична мрежа и за реализиране на редица инфраструктурни проекти в подкрепа на общинската социална и жилищна среда. Допълнителните трансфери по бюджетите на общините и по бюджета на Министерския съвет се предоставят за сметка на предвидените средства в централния бюджет за 2018 г. и за сметка на преструктуриране на разходите и/или трансферите по централния бюджет за 2018 г.", "date": "2018.08.01", "title": "Кабинетът дава още близо 150 млн. лв. за храмове и инфраструктура"}
{"url": "http://standartnews.com/balgariya/golemi_promeni_na_dvizhenieto_v_tsentara_na_sofiya_ot_dnes-374284.html", "text": "От днес до 9 август 2018 г. се въвежда временна организация на движението във връзка с изпълнението на обект: \"Изграждане, възстановяване и обновяване на публични пространства в централна градска част - зона 2\". Това съобщиха от пресцентъра на Столична община. Забранява се влизането на пътни превозни средства, както следва: - по ул. \"6-ти септември\" в участъка от ул. \"Граф Игнатиев\" до ул. \"Ген. Паренсов\"; - през кръстовището ул. \"Граф Игнатиев\" - ул. \"6-ти септември\". Променя се посоката на движение на пътни превозни средства по следните улици: - ул. \"6-ти септември\" става с двупосочно движение в участъка от ул. \"Хан Крум\" до ул. \"Граф Игнатиев\". Закриват се местата за почасово платено паркиране и местата в режим на платено паркиране „служебен абонамент\", както следва: - по ул. \"6-ти септември\" от ул. \"Ген. Паренсов\" до ул. \"Граф Игнатиев\". От днес до 15 август 2018 г. се забранява влизането на пътни превозни средства по ул. \"Граф Игнатиев\", в участъка от ул. \"Георги Раковски\" до ул. \"6-ти септември\"; От 3 август 2018 г. до 30 септември 2018 г. се забранява влизането на пътни превозни средства по ул. \"Граф Игнатиев\", в участъка от ул. \"6-ти септември\" до ул. \"Цар Шишман\". При изпълнение на строително монтажните работи ще се осигури пешеходна проходимост в зоната на строителните площадки, с широчина от 1.50 м. От 10 август 2018 г. до 31 август 2018 г. се забранява влизането на пътни превозни средства по ул. \"Георги Раковски\", в участъка от ул. \"Хан Крум\" до ул. \"Ген. Гурко\", като се осигури преминаването на автомобили през кръстовище ул. \"Георги Раковски\" - ул. \"Стефан Караджа\". Закриват се местата за почасово платено паркиране и местата в режим на платено паркиране „служебен абонамент\" за времето и мястата посочени по горе.. От 10 август 2018 г. до 31 август 2018 г. се променя маршрутът на тролейбусна линия № 9 – в посока пл. \"Сточна гара\" – от тунела при Национален дворец на културата направо по бул. \"Васил Левски\" до пл. \"Сточна гара\" и обратно по бул. \"Васил Левски\" до кино Одеон и по маршрута си до ж.к. \"Борово\". Тролейбусите ще спират на всички съществуващи спирки по променения участък от маршрута.", "date": "2018.08.01", "title": "Големи промени на движението в центъра на София от днес"}
{"url": "http://standartnews.com/balgariya/premierat_ne_sme_zadalzhili_darzhavata__izlishakat_v_byudzheta_e_nad_2_mlrd_leva_-374291.html", "text": "Излишъкът в бюджета е малко над 2 млрд. лева. Това е за тези, които казаха, че сме задължили държавата и следващите поколения, а то е точно обратното. Това каза премиерът Бойко Борисов в началото на редовното правителствено заседание. Попитана от премиера колко е излишъкът в бюджета, зам.-министърът на финансите Росица Велкова обяви: „Към края на месец юли излишъкът с натрупване е 2 023 800 000 лева. А за месец юли излишъкът е 309 900 000 лева\". „Знаете преди година и нещо, като поехме управлението, колко беше дефицитът - 3,7%, с маса плащания, без обезпечение и рекордно нисък външен дълг от 24%\", коментира премиерът. Приходните агенции работят добре. Бюджетният излишък е добър, каза още Борисов. „Службите работят добре по битката с корупцията и контрабандата. Най-материалният израз са парите в бюджета\", обяви премиерът. „Ще можем да затворим добре годината с направените разходи и да преизпълним плана, поне от това, което имаме като информация от полугодието\", посочи Бойко Борисов.", "date": "2018.08.01", "title": "Премиерът: Не сме задължили държавата - излишъкът в бюджета е над 2 млрд. лева"}
{"url": "http://standartnews.com/balgariya/bedstvenoto_polozhenie_v_chepelare_ostava-374274.html", "text": "Свлачища и затворени пътища след пороите на няколко места в страната. Обявеното вчера бедствено положение в Чепеларе също остава. Огромно скално свлачище затвори пътя за село Забърдо и Чудните мостове. Преляла река разруши главния път Кричим – Девин. Придошлите води заляха и разрушиха частично и пътя 3 км преди с. Михалково. Пътят за с. Осиково ще се ремонтира с дни. Усложнена е обстановката и в Тетевенско след като свлачища затвориха няколко пътища. В района още се борят с щетите с продължаващите поройни дъждове. В с. Градежница, където водата излезе от каналите, тежка техника разчиства и подкопава отводнителните канали.", "date": "2018.08.01", "title": "Бедственото положение в Чепеларе остава"}
{"url": "http://standartnews.com/balgariya/evrostat_balgarinat_harchi_naymnogo_za_hrana-374276.html", "text": "Най-големият разход на българите е храната, сочи анализ на Евростат за финансовите характеристики на домакинствата в Европейския съюз през последната година. По този показател страната ни е в компанията на Румъния, Латвия и Естония, където храната е най-важен показател в разходите на всяко домакинство. Второто по големина перо в разходите на българина са парите, които отделя за поддръжка на дома – за вода, ток, газ, отопление с парно и други твърди горива – около 15%. За транспорт и социални осигуровки българинът е отделял около 7%. За облекло и обувки, както и за обзавеждане и поддържане на дома си, а също и за алкохол и цигари – 4,2%. За здравеопазване българинът е отделял 5,4%, а за свободно време, културен отдих и различните видове комуникации – по 4,4%. Предметът с дълготрайна употреба, който българинът купува най-масово, е телевизорът – близо 99% от домакинствата имат поне по един телевизор, а 30% - по два или повече. При европейските ни съседи потреблението на всяко домакинство варира и зависи от равнището на доходите, културните навици и географското положение на страните, сочи Евростат. Почти една четвърт от разходите обаче отиват за поддръжка на жилището – вода, електричество, газ или друг вид отопление. На второ място разходите на европейците са били за транспорт и чак на трето – за храна, около 12% от бюджета на домакинството. Европейците дават повече и за развлечения – за „ресторанти и хотели\" и „отдих и култура\" те отделят около 9%. Във Финландия са имали най-големи разходи – близо 30% от бюджета, Дания – 29%, Великобритания – 27%, Швеция и Франция – по 26%. Най-разточителни в харченето по ресторанти и  хотели са били жителите на Малта, Кипър и Испания. В съседните ни държави: в Гърция най-много пари се отделят за поддръжка на дома, за храна и за хотели и ресторанти. В Румъния – за храна, за дома и за транспорт.", "date": "2018.08.01", "title": "Евростат: Българинът харчи най-много за храна"}
{"url": "http://standartnews.com/balgariya/otbelyazvat_130_godini_ot_otkrivaneto_na_tsentralna_gara_sofiya-374279.html", "text": "Днешният 1 август е денят, в който се навършват 130 години от откриването на Централната гара в София. Първата сграда е била най-внушителната за времето си не само у нас, но и на Балканите. Днешният облик на гарата е претърпял обаче няколко промени през годините. За първи път сградата е проектирана от архитектите Антонин Колар, Богдан Прошек и Тодор Марков. Железницата е пусната в експлоатация през 1888 година. Освещаването на Централна гара София става на 1 август 1888 г., когато по обяд пристигна първият международен влак от Лондон и Париж (легендарният Ориент експрес), който отпътува рано на другия ден за Пловдив, Одрин и Цариград. По-късно през 1974 година на 15 април сградата обаче е напълно разрушена. Новият проект за облик на железницата е на архитект Милко Бечев. Така само за няколко месеца на 6 септември сградата на Централна гара София отново е открита. Преди 2 години приключи мащабния ремонт на гарата, който беше осъществен със средства от Оперативна програма „Транспорт\". През целия ден на Централна гара София за пътниците ще има народна музика, а освен годишнината от откриването на железницата, с празничната програма ще бъде отбелязан и Деня на железничаря, който по традиция е през първата неделя на месеца. По повод годишнината служители на железницата, ансамбъл \"Българани\" и пътници ще се включат в различни изяви. Отбелязването на годишнина от съществуването на Централна гара София е част от събитията, с които ще бъде маркирана 130-та годишнина от съществуването на Българските държавни железници, наследници на които са Национална компания „Железопътна инфраструктура\" и „Холдинг БДЖ\" ЕАД.", "date": "2018.08.01", "title": "Отбелязват 130 години от откриването на Централна гара София"}
{"url": "http://standartnews.com/balgariya/obeshtavat_ni_slantse_prez_avgust_topli_dni_no_i_novi_prevalyavaniya-374271.html", "text": "През първите два дни от август пак ще има превалявания, но те ще са в следобедните часове и главно в Западна и Централна България, където отново са възможни интензивни, в отделни райони, значителни валежи. Преди обяд над източните и на места в южните райони ще бъде предимно слънчево. В сряда на много места в страната ще се развива купесто-дъждовна облачност. Ще има краткотрайни валежи от дъжд с гръмотевици. В северозападните и планинските райони ще са интензивни и значителни по количество. Ще има условия за градушки. В югоизточните райони ще преобладава слънчево време. Ще духа слаб до умерен вятър от север-североизток. Максималните температури ще са предимно между 28 и 33 градуса, в София - около 28 градуса. Краткотрайни валежи с гръмотевици ще има и  в планините. По Черноморието преди обяд също ще има временни увеличения на облачността и на места ще превали и прегърми. След обяд облачността ще е намалее до предимно слънчево. В четвъртък и петък все още ще има превалявания. През първия ден ще са на повече места, в следобедните часове временно ще са интензивни, в отделни райони значителни по количество. Втория ден ще са на по-малко места, по-интензивни ще са главно в планините и планинските райони, посочат в прогнозата си метеоролозите на НИМХ към БАН. През почивните дни и в началото на следващата седмица вероятността за валежи намалява още. Ще бъде слънчево с временни увеличения на облачността. В понеделник и вторник температурите слабо ще се повишат. Дневните температури най-често ще бъдат между 28 и 33 градуса. През втората половина от първото десетдневие на отделни места, главно в планинските райони, ще има следобедни краткотрайни превалявания, придружени с гръмотевици, на повече места и по-интензивни - към края на десетдневието. Ще има повече слънчеви часове. С малки колебания, в повечето райони температурите ще бъдат близки до обичайните за периода. През първата половина от второто десетдневие има тенденция за относително стабилизиране на времето и по-високи температури. Вероятност за превалявания има в началото и около 14 август.", "date": "2018.08.01", "title": "Обещават ни слънце през август: Топли дни, но и нови превалявания"}
{"url": "http://standartnews.com/balgariya/kabinetat_shte_odobri_personalni_pensii-374273.html", "text": "Правителството на редовното си заседание се очаква да одобри проект на Закон за предприятията на социалната и солидарна икономика, както и промени в Закона за семейни помощи за деца, съобщи пресслужбата на кабинета. Министрите разгледат проект на решение за отпускане на персонални пенсии по Кодекса за социално осигуряване. Очаква се да одобрят доклад за изпълнението на Закона за експортния контрол на продукти, свързани с отбраната и на изделия и технологии с двойна употреба, през 2017 г. от Междуведомствения съвет по отбранителна индустрия и доклад за дейността на Съвета за координация в борбата с правонарушенията, засягащи финансовите интереси на ЕС, през 2017 г. Ще бъде одобрен и отчет за изпълнението на Плана за действие за 2017 г. за изпълнение на Националната стратегия за превенция и борба с нередностите и измамите, засягащи финансовите интереси на ЕС, за периода 2014-2020 г. Кабинетът ще приеме отчет за изпълнението на общинските програми за овладяване на популацията на безстопанствени кучета на територията на България за 2017 г. Министрите ще одобрят допълнителни разходи по бюджета на Министерството на правосъдието за 2018 г.", "date": "2018.08.01", "title": "Кабинетът ще одобри персонални пенсии"}
{"url": "http://standartnews.com/balgariya/registarat_za_horata_s_uvrezhdaniya_ne_pomagal_za_praveneto_na_politiki-374280.html", "text": "\"Регистърът на хората с увреждания трябва да дава информация за това какви конкретно са потребностите на всеки един човек. Тази информация в момента съществува на много места, но данните за конкретен човек не могат да останат статични, защото състоянието на всеки един може да се промени\", обяви в интервю за БНР Капка Панайотова от \"Център за независим живот\". „Този регистър, както е направен, той не обслужва по никакъв начин правенето на политики. Той просто пое 2 милиона лева\". Според Панайотова големият проблем е, че разбирането за увреждания в България не се е променило изобщо спрямо последните 50 години. „България е една от малкото страни в Европа, в която няма академична специалност, наречена „Социология на уврежданията\". Как искаме да има компетентни хора, които да знаят какво правят? Няма как. За съжаление няма особен професионализъм отникъде, но по-страшното е, че няма професионализъм във висшата администрацията, която трябва да произведе някакъв продукт, който да бъде предмет на дебат. Защото, каквото и да произведе която и да работна група, това, което се произведе, трябва после да се прилага. Те няма да могат да го прилагат, а контролът пък изисква още повече компетентност\". Панайотова каза още, че проблемите ще останат, докато не се започне да се „работи систематично, а не на парче, не пожарно\" и в момент на протест да бъдат отпускани пари, „за да млъкнат хората\". Според нея при вчерашната среща на премиера Борисов с представители на хората с увреждания и майките на деца с увреждания, не е постигнато нищо. Тя прогнозира нови протести догодина, защото парите, отпуснати за хората с увреждания „ще потънат\". „Аз много се надявам, че ще започнем да узряваме за това, че политики не се правят само с интерес, надвикване и наддаване, а със здрав разум, компетентност и разбиране, защото колкото и пари да се налеят в тази система, която обслужва хората с увреждания в момента, те ще потънат и догодина пак ще има протести\". Що се отнася до темата за медицинските изделия и техническите помощни средства за хората с увреждания, според Панайотова, нищо не се е променило, защото механизмът, по-който трябва да се работи, трябва да е различен от сегашния. „Той се свежда до това, че техническото помощно средство на човека с увреждане не е негова собственост, а е собственост на институцията, която отговаря за социалното включване на хората с увреждания. Например, в Швеция това е общината. Шведските общини имат такава функция, че те осигуряват помощни технически средства. В момента, в който човек има нужда от такова, той има предписания, отива и получава, но то не е негово. По този начин е доста по-трудно да харчиш безобразни пари и безконтролно, когато си публична власт, отколкото като раздаваш едни пари на хората и на фирмите, за да си осигуряват технически помощни средства. Вторият плюс на този механизъм е, че тези помощни средства могат да бъдат ползвани или рециклирани и от други хора, а не като при нас в момента – непрекъснато някой звъни и казва: „ Имаме една количка от баба ми. Какво да я правя?\". Никой това не го мисли. Затова казвам, че е въпрос на компетентност, на знания, на политическа воля\".", "date": "2018.08.01", "title": "Регистърът за хората с увреждания не помагал за правенето на политики"}
{"url": "http://standartnews.com/balgariya/bashta_i_sin_prebiha_zhestoko_mazh_za_imot_v_stolichniya_kv_hristo_botev-374283.html", "text": "58-годишен мъж от столичния квартал \"Христо Ботев\" е настанен в болница с опасност за живота след сбиване с баща и син, които са задържани, съобщиха от пресцентъра на МВР. Малко след 22.00 часа в понеделник в полицията е получен сигнал за възникнал скандал, който прераснал в сбиване. Към мястото незабавно са изпратени полицейски екипи, които задържали 43-годишен мъж и 19-годишния му син. В болница, за оказване на медицинска помощ е откаран 58-годишен, който е настанен за лечение с опасност за живота. По първоначални данни, спор за имот е в основата на конфликта между тримата. Работата за изясняване на всички факти и обстоятелства около случилото се продължава.", "date": "2018.08.01", "title": "Баща и син пребиха жестоко мъж за имот в столичния кв. \"Христо Ботев\""}
