{"url": "http://standartnews.com/svyat/evrokomisiyata_dava_na_olaf_danni_za_samneniya_za_zloupotrebi_s_evrofondove_v_balgariya-376487.html", "text": "Европейската комисия няма никаква търпимост към корупцията и злоупотребата със средства от ЕС, заяви днес говорител на институцията в отговор на въпрос. Възприемаме съвсем сериозно всички изразени подозрения за злоупотреба със структурните фондове, следим медийните материали, свързани с България, добави той по повод съмненията за нарушения около обществени поръчки в строителството у нас. Ще съобщим на ОЛАФ и вече поискахме данни по тези обвинения от съответните власти, добави говорителят. Той поясни, че ЕК е длъжна да препраща на европейската служба за борба с измамите всякакви данни, които прецени, че следва да бъдат подложени на задълбочена проверка. Говорителят отбеляза, че за неприключили проверки подробности не може да бъдат съобщавани.", "date": "2018.10.08", "title": "Еврокомисията дава на ОЛАФ данни за съмнения за злоупотреби с еврофондове в България"}
{"url": "http://standartnews.com/svyat/ekoinovatsii_donesoha_nobelova_nagrada_na_amerikanski_ikonomisti-376488.html", "text": "Уилям Нордхаус и Пол Ромер, изследователи в областта на изменението на климата и иновациите, получиха престижната Нобелова награда за икономика, съобщи БГНЕС. Двамата печелят наградата за създаване на методи за разрешаване на някои от най-фундаменталните и неотложни проблеми: дългосрочен устойчив растеж на икономиката и благополучието на световното население. Според изявлението на академията резултатите от изследванията на учените \"значително разширяват обхвата на икономическия анализ, като изграждат модели, които обясняват как пазарната икономика взаимодейства с природата и знанието\". Научното изследване на Нордхаус показва как икономическата дейност взаимодейства с химията и физиката, което пък води до климатични промени. Работата на Ромер показва как натрупването на идеи помага за устойчив и дългосрочен икономически растеж. Неговите изследвания полагат основата на ендогенната теория за растежа, довела до много нови изследвания на регулациите и политиките, които насърчават нови идеи и дългосрочен просперитет. Уилям Нордхаус е известен учен в сферата на икономиката на промените в климата и глобалното затопляне. Той е роден на 31 май 1941 г. в Албакърки, Ню Мексико, САЩ.Нордхаус е професор по икономика  в Университета в Йейл. Пол Ромер е роден през 1955 г. Той е гост-професор на бизнес факултет на Нюйорския университет.", "date": "2018.10.08", "title": "Екоиновации донесоха Нобелова награда на американски икономисти"}
{"url": "http://standartnews.com/svyat/naymalko_20_sa_zhertvite_na_tezhka_katastrofa_v_sasht-376466.html", "text": "Най-малко 20 души загинаха при тежка катастрофа в САЩ в американския град Скохери, близо до Ню Йорк. Според информацията до момента голяма лимузина, спускаща се с огромна скорост по наклон, е връхлетяла група хора пред популярен сред туристите магазин. 18 от жертвите са в лимузината, а две сред хората на паркинга пред магазина. С поред очевидци колата вероятно се е движела с над 100 км/ч., а след удара се е чул трясък като при експлозия.", "date": "2018.10.08", "title": "Най-малко 20 са жертвите на тежка катастрофа в САЩ"}
{"url": "http://standartnews.com/biznes/balgarska_pr_agentsiya_e_sred_naydobrite_rabotni_mesta_v_sferata_v_sveta_za_2018_g-376486.html", "text": "Една от най-авторитетните световни медии за комуникации PR News публикува списъка на най-добрите работни места в ПР-сферата за 2018 г. SiteMedia Consultancy е не само единственият представител на Източна Европа, но и най-младата комуникационна агенция, отличена с престижното звание. Компании и организации са оценявани за креативна атмосфера, възможности за развитие, нестандартни работни решения, цялостно отношение към работния процес и много други различни постижения в областта на развитието на работодателска марка (Employer Branding). SiteMedia Consultancy се нарежда както до глобални агенции като FleishmanHillard, Havas и Hill+Knowlton, така и до организации с отлични комуникационни постижения като HP Inc., The Heritage Foundation, The United Nation Foundations и други. „Огромна чест е за нас да получим подобно признание, което е поредното доказателство, че ПР-пазарът у нас е на световно ниво и името на България се чува на всички комуникационни форуми по всички континенти. За пореден път българска агенция печели награда на световно ниво и това е признание, както за цялостното развитие на българската ПР общност, така и за нивото на услугите в областта на развитието на работодателска марка, които се предлагат у нас. Приемаме наградата като доказателство за успеха на усилената ни работа през последните години, на подхода ни към хората и работния процес и на цялостното развитие на бизнеса на SiteMedia Consultancy\", сподели Ружа Загорска, управляващ партньор на SiteMedia Consultancy и допълни: „ПР общността в България има вече много поводи с какво да се гордее и всички успехи през последните години показват, че сме на прав път и усилената работа се възнаграждава.\" Целият списък с отличените работни места в ПР-сферата за 2018 г. може да видите тук. Церемонията по връчване на наградите ще се състои на 28 ноември 2018 г. в Ню Йорк. SiteMedia Consultancy (www.sitemedia.bg) е ПР-агенция, специализирана не само в класически комуникационни услуги, но и в изцяло нови за българския пазар продукти като Employer Branding, Time Management, Talent Development, Community Management, Risk Assessment и други. През последната година агенцията разработи успешни комуникационни кампании както за големи международни компании като Lidl, Coca-Cola, HP Inc, Майкрософт, Hewlett Packard Enterprise, Теленор и други, така и за иновативни стартъп идеи. Офисът на SiteMedia Consultancy се развива като единствения в страната Community&Event център и през 2016 г. спечели награда „Най-креативно офис пространство\" на b2b Media. За последните две години SiteMedia Consultancy спечели 13 награди, както и второ място като Агенция на годината, на престижните BAPRA Bright Awards 2017, организирани от Българската асоциация на ПР агенциите. Само преди 4 месеца SiteMedia Consultancy бе удостоена със Златна статуетка на престижните SABRE Awards за кампанията за първата бионик котка, както и Сертификат за отличие за инициативата #MidWeekPRmeetUp.", "date": "2018.10.08", "title": "Българска ПР агенция е сред най-добрите работни места в сферата в света за 2018 г."}
{"url": "http://standartnews.com/lyubopitno/14chasov_film_otnese_nagradata_na_zhurito_na_kino_festival-376474.html", "text": "Филмът с времетраене 14 часа „Цветето\" на аржентинския режисьор Мариано Линас получи приза на журито на 27-ия фестивал на латиноамериканското кино в Биариц, Южна Франция. Наградата за най-добър филм бе присъдена на „Прелетни птици\" на колумбийците Кристина Гайего и Сиро Гера, предаде АФП. „Цветето\" бе представен в рамките на три прожекции в три отделни вечери на фестивала, след като вече бе прожектиран в Аржентина и на кинофестивала в Локарно. Действието във филма се развива през 70-те години на миналия век в Колумбия, където семейство туземци е замесено в доходоносна продажба на марихуана на американски тийнейджъри. „Цветето\" проследява шест истории. Някои от тях сякаш нямат край, докато други спират по средата. „Петата история стига до самия си край, а шестата започва по средата и скоро приключва\", поясни режисьорът. Журито бе председателствано от френския режисьор Лоран Канте.", "date": "2018.10.08", "title": "14-часов филм отнесе наградата на журито на кино фестивал"}
{"url": "http://standartnews.com/biznes/do_31_oktomvri_priemat_nominatsii_za_tretite_godishni_nagradi_v_turizma-376481.html", "text": "Срокът за кандидатстване за Третите годишни награди в туризма е 31 октомври 2018 г. Министърът на туризма Николина Ангелкова даде старт на надпреварата на 1 септември във Велинград. Община Велинград стана носител на първа награда за община за балнео- и СПА в първото издание на Годишните награди в туризма, организирани от Министерството на туризма през 2016 г. Кандидатурите за наградите се подават в професионални и журналистически категории, като има и обособена група за общини. Общините могат да се състезават за статуетки в категориите за планински, морски, СПА и културно-исторически туризъм. Представителите на медиите имат възможност да мерят сили за материали на тема туризъм в печатни медии, онлайн медии, интернет блог, радио и телевизия. Общо категориите са 16, кандидатства се онлайн на платформата www.tourismawards.bg или на мейл   Там са описани подробно и всички условия, на които е необходимо да отговарят участниците. След изтичане на крайния срок кандидатите, които отговарят на критериите, ще бъдат обявени на сайта на наградите и за тях ще започне гласуването. Важно условие е, че всеки участник може да се включи в надпреварата с едно свое предложение в рамките на една категория. Чрез онлайн вот ще се избират победителите във всяка категория. Призьорите ще бъдат обявени на официална церемония на 11 декември 2018 г. Всеки може да гласува еднократно за един участник в рамките на една категория (отчита се едно гласуване от всеки IP адрес), но може да се подкрепи кандидат от всяка категория. Експертите ще следят внимателно да не се допуска манипулиране и нерегламентирано генериране на гласове. Подобни опити ще повлияят негативно за класирането на съответния кандидат.", "date": "2018.10.08", "title": "До 31 октомври приемат номинации за Третите годишни награди в туризма"}
{"url": "http://standartnews.com/biznes/rabotodateli_skochiha_sreshtu_namereniyata_za_promyana_v_pensionnoosiguritelnata_sistema-376482.html", "text": "Във връзка с оповестените намерения за отказ да отпадне таванът за новите пенсии от началото на 2019 г. и за рязко повишаване на т. нар. максимален осигурителен доход от 2600 на 3000 лв. Асоциацията на организациите на българските работодатели (АОБР) настоява за незабавна среща с премиера, министрите на финансите, на труда и  управителя на НОИ. Те призовават Съвета на управляващата коалиция да обсъди всички негативни последици и да заяви отказ от прокарване на съответните решения в хода на приемане на държавния бюджет и бюджета на ДОО. Това се казва в разпространена позиция на Радосвет Радев, изпълнителен председател на БСК и председател на АОБР за 2018 г., по поръчение на АИКБ, БСК, БТПП и КРИБ. В нея работодателите декларират несъгласие с \"провеждането на сепаративни срещи със синдикалисти зад гърба на национално представителните организации на работодателите и други компетентни органи с правомощия да провеждат политиките в областта на държавното обществено осигуряване\". Заявените намерения за промени в основни параметри на пенсионно осигурителната система са приети очевидно в условията на преобладаващи популистки нагласи преди провеждането на изборите за ЕП и за органи за местно управление, под синдикален натиск, без необходимата оценка на въздействие, без обществени и експертни консултации, вкл. с организациите на пенсионерите и други заинтересовани страни, се казва още в позицията. Според работодателските организации не са отчетени основни принципи на разходопокривната система на пенсионното осигуряване, вкл. различията в практиката на държавите-членки на ЕС и водещите пазарни икономики. Оповестените намерения влизат в драстично противоречие с огласените предизборни обещания и управленската програма на управляващата коалиция за отказ от увеличаване на данъчните и осигурителни задължения, запазване на условията за инвестиции и бизнес, както и със средносрочната бюджетна прогноза за 2019-2021, пишат от АОБР.", "date": "2018.10.08", "title": "Работодатели скочиха срещу намеренията за промяна в пенсионно-осигурителната система"}
{"url": "http://standartnews.com/biznes/tristranniyat_savet_edinodushno_odobri_paket_ot_promeni_na_danachni_zakoni-376483.html", "text": "Националният съвет за тристранно сътрудничество (НСТС) единодушно одобри пакет от промени на данъчни закони, каза пред репортери в министерския съвет Валери Симеонов, вицепремиер  и председател на НСТС. Пакетът включва Закона за корпоративното подоходно облагане, Закона за доходите на физическите лица, Закона за местните данъци и такси, Закона за счетоводството, Закона за ДДС и други. Всички участници в заседанието се обявиха за облекчаване на предложението за финансов одит за малки  предприятия с персонал до 50 души, според вида на фирмата. Валери Симеонов каза, че в сряда, когато МС ще гледа  пакета от данъчни промени, ще предложи облекчаване на условията за финансов одит, който би натоварил  около 6500 фирми с приблизително 13 милиона лева годишно. Представители на работодателските организации и на синдикатите  имаха и забележки относно предлаганите по-високи  екологични такси за старите автомобилите  и за отпадане на облекчението за наличието на  катализатор за изгорелите газове на колите. Представители на синдикатите поискаха да се въведе необлагаем минимум върху доходите и различна ставка на ДДС за храните и стоки от първа необходимост, а от работодателските организации остро възразяват срещу обсъжданата възможност максималният осигурителен доход да се вдигне от 2600 на 3000 лева.", "date": "2018.10.08", "title": "Тристранният съвет единодушно одобри пакет от промени на данъчни закони"}
{"url": "http://standartnews.com/sport/ministar_kralev_beshe_gost_na_133ata_sesiya_na_mok_po_pokana_na_tomas_bah-376513.html", "text": "Министърът на младежта и спорта Красен Кралев и генералният секретар на Българския олимпийски комитет Белчо Горанов бяха гости по покана на президента на МОК Томас Бах на 133 сесия на Международния Олимпийски Комитет в Буенос Айрес. На нея за първи път се взе решение, Олимпийски игри да се проведат в Африка. Дакар, Сенегал ще бъде домакин на Летните младежки олимпийски игри през 2022. Преди това българските гости присъстваха на презентацията на доклада за хода на подготовката на Зимните младежки олимпийски игри през 2020, които ще се проведат в Лозана, Швейцария. Кралев обсъди с проф. Угюр Ерденер, вицепрезидент на МОК и Ненад Лалович, член на изпълкома на МОК, кандидатурата на София за домакин на Зимните младежки олимпийски игри през 2024.", "date": "2018.10.08", "title": "Министър Кралев беше гост на 133-ата сесия на МОК по покана на Томас Бах"}
{"url": "http://standartnews.com/mneniya/spekulatsiite_za_ubiystvoto_izprevariha_razsledvaneto-376497.html", "text": "можните мотиви за смъртта на тв водещата ? - Категорично не бива да се спекулира със смъртта на една жена и майка при положение, че знаем толкова малко за убийството. Аз разбирам, че някои имат благородни мотиви да обявят една смърт за жертва на организирана престъпност, корупция и т.н. Това, което имаме до момента обаче, е първо недостатъчно, и второ, някак си, ми изглеждат много крайни някои хипотези за мотивите на убийството. - От това, което се коментира, става ясно, че журналистката е имала едно светско предаване -\"Подиум\", и всъщност го е преобразувала в \"Детектор\" . Въпросното предаване за предполагаема злоупотреба със средства от фондовете на ЕС, за което се говори в публичното пространство, е било първото, което е било социално -политическо. А и за самата телевизия, в която е работила, никой до този момент не беше чувал, вероятно с изключение на хората в Русе. Така че, ако някой е търсел някакъв политически или сплашващ ефект, би било доста странно усилие да поръчва убийство на журналистката. По-скоро би заплашил близките на авторите на разследването, ако иска да ги плаши. Затова версиите в тази насока са чисто спекулативни, ние нямаме факти, а просто някакви логични връзки - кое ни изглежда повече или по-малко реалистично, но не знаем нищо в конкретика. Ако все пак хипотетично свържем убийството с работата й, по скоро бих си представил версия за нейно разследване, което да засяга някакъв местен проблем в Русе. Но засега ние не знаем дали има такова нещо. Не виждам обаче какъв ще е мотивът да се извърши такова тежко престъпление. Иначе явно Виктория е била достатъчно смела журналистка за да направи последното си предаване, в което е поканила и румънски журналист заради съмненията за далавери с еврофондове. - Няма проблем да има международен контрол, не виждам някакви вътрешни пречки. Естествено, че темата е интересна за чуждите медии, защото самият образ на страната ни редовно е свързван и с някакви корупционни съмнения. Проблемът е, че каквото и да покаже разследването, то ще остави един негативен нюанс, че в България е убит журналист. - Не мисля, че е нещо неочаквано като реакция. Нормално е всеки, който е в опозиция да излезе с някаква позиция, когато имаме убийство на журналист. Засега не виждам някой рязко да политизира случилото се. Всички чакат да излезе повече информация. В същото време разследващите се опитват да не изтичат подробности, защото пък от това може да се възползва извършителят на убийството. - Виждате ли някакво сходство между сегашното убийство и това на студентката Вероника Здравкова във Велико Търново преди години ? -  При убийството на Виктория Маринова има и сексуално насилие. Оставените следи водят към извода, че не би следвало престъплението да е резултат от някакъв заговор или поръчка. Извършителят е оставил прекалено много възможности да се намерят улики и доказателства срещу него. Става дума преди всичко за ДНК-то. За разлика от търновския случай, където беше типично убийство, свързано с грабеж, тук имаме брутално изнасилване. Което на практика отхвърля повечето конспиративни теории. - На мен по-скоро така ми изглежда. Гледах жертвата на снимки, тя наистина е привлекателна жена. Целият проблем е, че след толкова много шум, убиецът, ако има малко здрав разум, вероятно много яко ще се покрие. - На пръв поглед е така, но ако убиецът не е криминално регистриран и разследващите не разполагат с негово ДНК ?  Защото има всякакви насилници и не всички са в полезрението на полицията. Така или иначе разследващите вероятно ще започнат да търсят хората с такъв профил, защото това убийство е много специфично като извършване, не всеки е способен да го направи. Малък процент хора са склонни към такава жестокост. Обикновено се прави оценка кой може да е потенциален убиец. Не бих се учудил вече да има заподозрян, както твърдят някои медии, но все още да няма достатъчно доказателства срещу него. - Такъв тип примитивно убийство е разкриваемо, особено, когато разследващите разполагат с ДНК на убиеца. Ако си припомним случая със сестрите Белнейски, които също бяха убити жестоко, там по някаква причина уликите от мястото на престъплението бяха съсипани. От хора в МВР знам, че добре подготвените експерти за такъв тип разследвания са много малко. Съвременните модерни методи са скъпи, а Институтът по криминалистика и криминология трябва да разполага с доста техника, която липсва. С други думи МВР не притежава достатъчно технически и човешки капацитет. А това е проблем, който трябва да бъде решен. Антония КЮМЮРДЖИЕВА", "date": "2018.10.08", "title": "Спекулациите за убийството изпревариха разследването"}
{"url": "http://standartnews.com/mneniya/konspiratsiyata_ne_pozhali_zhertvata-376495.html", "text": "Преди време имаше една поредица криминални романи, която започваше с букви от азбуката - А като алиби, Ж като жертва. Сетих се за нея покрай нелепото и ужасяващо убийство на една млада жена - русенската журналистка Виктория Маринова. Защото в нета и медиите се изляха куп коментари -Ж като жертва или като журналист? Куп колеги се опитаха да придадат на едно все още нерешено дело привкуса на нарушената свобода на словото и да намекнат, че ако версията за убийството се окаже друга, значи ченгетата са покрили журналистическо разследване. Куп други хора се опитаха да обяснят, че тя не е разследващ журналист, защото правела предавания за финтес, червила и парфюми, и поради това едва ли не злепоставя великата ни професия с версията, че може да е била убита заради разследване. В суматохата забравихме за едното Ж. Не е Ж като Журналист. А Ж като жертва. Виктория е човек, убит жестоко, за смъртта си, както и някой инженер, архитект, учител, лекар. Има и същото право на справедливо разследване, на каквото би имал някой клошар. За съжаление в момента общественото мнение дори не й го позволява, защото преекспонира темата за свободата на словото със същата наслада, с която дълго време не се е сещало, че подобна свобода няма. Колеги от медиите, не само в малките градове, но и в София, сещате ли се колко е лесно да ви запушат устата с някаква сума за едно елементарно разследване, без да се налага да Ви убиват. Един мой познат от местна медия в Южна България ми разказваше, че една от местните мутри опитала да го сплаши, после казала \"Абе можеш ли за 20 лева хонорар да развалиш далавера за 5 милиона?\" Ами никой не може. Нека не се опитваме да се изкарваме взаимно Ана Политковская и да оставим полицията и разследващите да си свършат работата въпреки всички резерви, които имаме спрямо тях. Нека не казваме предварително \"Аха, проверяват психично болните, понеже не им се прави сериозно разследване\". Вместо това на определени хора да превърнат една смърт в знаме, въпреки че тя не е. Защото тежко и горко на българската журналистика, ако тя се сети да развее някое знаме, чак когато стане дума за смърт. А напоследък май прави все това. В момента ние не все едно не търсим справедливост за смъртта на Виктория, а индулгенции за факта, че свободата на словото у нас е химера и търсим да му припишем всяка жертва, за да докажем колко сме велики и че и у нас убиват заради разследвания. За щастие, до момента май не убиват. И дано Виктория не е първата. А че имаме повод да си поговорим защо сме стигнали дотам, е друг въпрос. Естествено, възможно е и да е обратното, но нека това докаже разследването. По-важното е именно то да бъде честно и да стигне докрай. Тя е преди всичко човек, загубил живота си. Ако се научим да не делим жертвите на \"журналисти\" и останали, вероятно най-сетне ще разберем защо всеки има право на справедливост.", "date": "2018.10.08", "title": "Конспирацията не пожали жертвата"}
{"url": "http://standartnews.com/sport/kostadinova_i_kralev_okurazhiha_olimpiytsite_ni-376471.html", "text": "Председателят на БОК Стефка Костадинова окуражи и пожела успех на младите български таланти, състезаващи се на олимпийските игри в Буенос Айрес. На срещата в олимпийското село с Костадинова бяха още Красен Кралев – министър на младежта и спорта, Андрей Техов - извънреден и пълномощен посланик на Република България в Република Аржентина, волейболната легенда Любо Ганев – вицепрезидент на БОК, Белчо Горанов – генерален секретар на БОК и др. Всички те се ръкуваха с българските участници и техните треньори, пожелаха им успех, след което в непринуден разговор се запознаха с мненията на младите спортисти относно условията за настаняване, тренировки и състезания.  В разговорите преобладаваха емоциите от преживяванията на тържественото откриване на игрите от предишната нощ, което за първи път се състоя извън стадион в улична среда. Накрая всички си направиха обща снимка с родния трибагреник. Междувременно още в първия състезателен ден започна и българско участие на младежката олимпиада в Буенос Айрес. Талантливият ни млад тенисист Адриан Андреев стартира с победа на турнира в аржентинската столица. Младежкият шампион от откритото първенство на САЩ на двойки надигра сега испанеца Карлос Лопес Монтагуд със 7:6(4), 3:6, 6:2 и във втория кръг ще срещне турчина Янкъ Ерел, срещата а насрочена за вторник от 16 ч. българско време. Преди това, в понеделник, също след 16 ч. наше време, на поставеният под № 6 в основната схема българин предстои мач на двойки в тандем с Ринки Хиджиката от Австралия. В първия кръг Андееев/Хиджиката ще играят срещу Филип Хенинг от Южна Африка и Делмас Н′тча от Бенин. В турнира на смесени двойки Адриан ще си партнира с Виктория Дема от Украйна. Първият им мач е срещу двойката от Швейцария Лулу Сун и Деймиън Венгер. Напред продължава и Мария Делчева в бадминтона. Българката започна с победа участието си в Буенос Айрес, като надделя с 2:0 над Маделейн Акумба от Камерун. Следващата й съперничка в квалификациите е украинката Анастасия Прозорава, срещата е насрочена за понеделник в 20.40 българско време. По-късно тази нощ Делчева ще участва в мачовете на двойки в тандем с шведката Пилай и в микс турнира заедно с камерунеца Вантум Ват. В джудото Алекса Георгиева отстъпи в първия си мач в кат. 44 кг пред Вусала Каримова от Азербайджан. След това в първия репажаш българката победи Соня Бата от Непал, но в репашажа към бронза бе надиграна от Ерза Миминович от Косово и така остана извън четвъртфиналите. С резултат 612.4 т. Пламен Емилов не можа да се нареди сред най-добрите осем в спортната стрелба на 10 м пушка и остана 16-и в крайното класиране. В плуването на 400 м св. ст. Йордан Янчев финишира 6-и в серията си с 3:56,90 мин., което му отреди 17-а позиция в крайното класиране. На 50 м бруст Диана Петкова се нареди втора в серията си с 33,26 сек., на 3 стотни от победителката Ракел Перейра от Португалия. Този резултат обаче не бе достатъчен българката да попадне сред най-бързите осем, които продължават напред и така Петкова остана 24-та в крайното класиране за дисциплината.", "date": "2018.10.08", "title": "Костадинова и Кралев окуражиха олимпийците ни"}
{"url": "http://standartnews.com/balgariya/arhitekti_nastoyavat_za_nov_konkurs_za_ploshtad_sveta_nedelya-376496.html", "text": "Камарата на архитектите в България (КАБ) настоя кметът на София Йорданка Фандъкова и главният архитект Здравко Здравков да прекратят обществената поръчка за концепция за пл. „Света Неделя\" и да направят международен конкурс с широк достъп на български и чуждестранни архитекти. В сегашния си вид процедурата не отговаря на принципите за организиране на концептуални архитектурни конкурси на Архитектурния съвет на Европа, чиято философия е, че най-добрата идея може да се появи при участието на най-голям брой професионалисти, подчертава Камарата. Условията на ограничения конкурс за нов облик на емблематичния столичен площад предизвикаха остра полемика в професионалните среди. Те лишават от участие огромната част от архитектите за сметка на ограничен брой икономически силни фирми. Първоначално критериите бяха общ оборот от 1,5 млн. лв. и оборот от 750 хил. лв. по подобни проекти за последните 3 г., както и 15-членен екип. Камарата оспори тези и още няколко условия в конкурса. Финансовите изисквания бяха намалени наполовина, а екипът беше редуциран до 5 души. Изискването екипът да е проектирал подобно градско пространство с площ 25 000 кв. м също беше намалено – на 15 000 кв. м, но и в този размер то все така рязко стеснява кръга на участниците и избора на идеи. Според КАБ условията не са пряко свързани с качеството на проектите, а напротив - убиват конкуренцията на добри идеи, насърчават монополите и дискриминират проектантите, се казва в позиция на Камарата, разпространена до медиите. Колегията подчертава, че е в интерес на цялото общество концепцията за бъдещия вид на площад „Света Неделя\" да бъде избрана по най-добрия професионален начин със съвременна, прозрачна и ясно регламентирана процедура.", "date": "2018.10.08", "title": "Архитекти настояват за нов конкурс за площад \"Света Неделя\""}
{"url": "http://standartnews.com/balgariya/prosvetniyat_ministar_predlaga_moratorium_za_novi_visshi_uchilishta-376494.html", "text": "Министърът на образованието Красимир Вълчев предлага мораториум върху разкриването на нови висши училища. \"Едно предложение на съвета на ректорите, което ние обсъдихме и те приеха още миналата година, предвиждаме да го внесем заедно със Закона за изменени и допълнение на Закона за висшето образование\", поясни Вълчев и допълни: \"Ние смятаме заедно с тях, че мрежата е достигнала предела си на териториално и профилно разрастване и от по-нататъшното разрастване няма да спечели нито достъпа до висше образование, нито репутацията му\". 400 милиона лева повече ще има в системата на образованието през следващата година. 40 милиона от тях са предвидени за висшето образование. Увеличението ще бъде разпределено след комплексна оценка за качеството и няма да е на брой студенти, а ще зависи оценката за учебната, научната дейност и реализацията, каза министърът на образованието Красимир Вълчев. \"Всички университети, по всяко едно професионално направление по реда на постановление 328 се изчислява коефициент, в зависимост, който коефициент се намалява или се увеличава финансирането на един учащ. Ние искаме повече студенти да се обучават в професионални направления, където имаме най-голям очакван недостиг на пазара на труда, това са инженерните, педагогическите, в професионално направление \"Икономика\". Намаляваме финансирането за тези, които са с ниска оценка, от друга страна увеличаваме за тези, които са с висока оценка. Ние ще увеличим финансирането, но това става паралелно с намалението на приема\", обясни министърът. 330 милиона лева са предвидени за увеличение на учителските заплати догодина, 29 милиона за непедагогическия персонал, ще се увеличат и средствата за закуски.", "date": "2018.10.08", "title": "Просветният министър предлага мораториум за нови висши училища"}
{"url": "http://standartnews.com/balgariya/bsp_sa_gotovi_s_motivite_po_vota_vnasyat_go_sled_sedmitsa-376492.html", "text": "БСП са готови с мотивите за вота на недоверие към правителството за здравеопазването, но ще го внесат най-вероятно следващия понеделник. Това съобщи на пресконференция лидерът на БСП Корнелия Нинова. Тя обясни, че на заседание на Изпълнителното бюро и на ръководството на парламентарната група са решили за първи път да подходят по различен начин - не да внесат вота в парламента и да започнат парламентарни консултации с другите партии, а да направят извънпарламентарни консултации. За тази седмица имат насрочени срещи с представители на пациентски организации, Националното сдружение на общинските болници, Българският лекарски съюз, общопрактикуващи лекари. Ще представим нашата алтернатива на здравна реформа, ще обсъдим мотивите за вота и едва след това ще го внесем в парламента и това най-вероятно ще бъде другия понеделник, коментира Нинова. Относно убийството на журналистката Виктория Маринова от БСП коментираха, че като че ли реакциите на световните медии са ни показали колко тежко е престъплението, което е извършено в Русе. Дълги години България не е била обект на такова внимание в международната преса, коментира секретарят на парламентарната група Кристиан Вигенин. По думите му 111-тото място на България по свобода на медиите е било потвърдено. \"Не трябва да бъдем безразлични\" - това е нашият апел, посочи той. Елена Йончева коментира, че това е третото отстраняване на разследващ журналист в Европа след Малта и Словакия. Не приемаме, че БСП политизира случая с убийството на Виктория Маринова, коментира и Корнелия Нинова. По думите й няма нищо по нормално от това да излезеш с позиция при такова тежко престъпление срещу български гражданин. Напротив, мълчанието в такива случаи би било укоримо и непростимо, добави тя.", "date": "2018.10.08", "title": "БСП са готови с мотивите по вота, внасят го след седмица"}
{"url": "http://standartnews.com/balgariya/sadat_dade_hod_na_deloto_sreshtu_desislava_ivancheva-376493.html", "text": "В спецсъда започна делото срещу бившия кмет на кв. \"Младост\" Десислава Иванчева, заместника ѝ Биляна Димитрова и бившия зам.-кмет Петко Дюлгеров. Тримата са подсъдими за подкуп. При акция през април тримата бяха арестувани на различни места в София, като в тях имаше белязани пари. Обвинението твърди, че парите били, за да се придвижи разрешително за строеж в \"Младост\". Преди началото на съдебното заседание строителният предприемач Александър Ваклин отрече част от твърденията на Десислава Иванчева. Ваклин отрече да познава Бойко Борисов и Цветан Цветанов и беше категоричен, че дори не ги е виждал на живо. Бизнесменът се оплака, че все още не е получил парите, които е дал за осъществяването на акцията. Белязаните банкноти още били в разследващите. Колкото до строежа в \"Младост\", Ваклин обясни, че документите все още са по инстанциите. Бизнесменът заяви, че не бил склонен да дава пари в случаи като този, но пък и такива предложения не бил имал. Той заяви, че не се притеснява от делото. Пред съда показания дават различни свидетели. Първа бе Галя Димитрова, подчинена на Ваклин. Тя обясни как се е движила преписката на бизнесмена по отношение на строежа. От показанията на тримата стана ясно, че опитите да бъде накара кметската администрация да придвижи преписката са протекли на два етапа. От юни миналата година до този март - чрез писма, жалби и съдебни дела и няколко опита за срещи с Десислава Иванчева, а след това  започва преговорите за подкупа. Посредник е Петко Дюлгеров, който вече призна това пред разследващите. Първата му среща с Ваклин, за която прокурорският свидетел разказа пред съда, е през март в Халите. На нея обсъждали строителния проблем на бизнесмена, с който той не можел да реши по каналния ред. На третата среща Петко Дюлгеров му казва, че  Петрова и Иванчева искат пари и започнала уговорката колко, кога и къде. Междувременно строителният предприемач отива в Антикорупционната комисия. Той и семейството му дават съгласие да бъдат подслушвани. Така се стига до арестите на 17 април, а Ваклин, въпреки че все още не е получил 70 000 белязани евро, който бяха намерени у тримата подсъдими, казва, че това е неговият принос към борбата с корупцията. Според прокуратурата тримата обвиняеми са поискали от Ваклин половин милион лева, за да могат да придвижат негово съобщение, което да финализира процедурата му за строеж в \"Младост\".", "date": "2018.10.08", "title": "Съдът даде ход на делото срещу Десислава Иванчева"}
{"url": "http://standartnews.com/balgariya/deputat_ot_volya_dade_start_na_kampaniya_sreshtu_hepatita_v_stara_zagora-376491.html", "text": "Депутатът от ВОЛЯ Кръстина Таскова даде старт на безплатни скринингови изследвания за хепатит В и C в Стара Загора днес като първа се тестува за опасните заболявания. Само за първия един час от началото на кампанията, в мобилния кабинет в парк „Александър Стамболийски\" (Алана), примерът й последваха над 100 човека. Това е своеобразен рекорд, тъй като в предишните две инициативи в Смолян и Шумен за целия ден бяха обхванати съответно 130 и 324 човека. Акцията е част от кампанията „Скъсай с хепатита!\" под патронажа на Кръстина Таскова, член на Комисията по здравеопазване в НС. Организатори на инициативата са Национално сдружение за борба с хепатита „Хепасист\" и Сдружение „ХепАктив\". Целта е да се предостави възможност на повече хора да се изследват безплатно за хепатит В и С, като същевременно съдейства за повишаване информираността за заболяването хепатит, начините за превенция и лечение. „Около 90 000 български граждани са болни от хепатит, но много често заболяването преминава без симптоми, те не знаят за това. Ние от ВОЛЯ смятаме, че здравето на народа е част от националната сигурност и политиката в този сектор трябва наистина да стане приоритет, защото засяга оцеляването на нацията. В борбата с хепатита е необходимо спазването на три основни принципа – информираност, координация и превенция.  В този смисъл кампаниите като тази са особено важни. Тя доказва, че ако всички заедно –пациентски организации, медици, фармацевти, местни и държавни институции работим активно за здравето на българите, по-лесно ще бъдат постигнати целите на подобни инициативи. Надявам се повече старозагорци да се изследват днес  и Стара Загора да скъса с хепатита много преди 2030 г., както препоръчва в глобалната си стратегия Световната здравна организация\", заяви на откриването Кръстина Таскова и пожела градът да бъде водещ в тази инициатива. Сред гостите на събитието бяха Гергана Микова, областен управител на Стара Загора, д-р Златина Нанева, директор на РЗИ – Стара Загора, проф. двмн. Иван Въшин, ректор на Тракийски университет - Стара Загора и др. „Скъсай с хепатита!\" стартира през юни в София по повод Световния ден за борба с хепатита.", "date": "2018.10.08", "title": "Депутат от ВОЛЯ даде старт на кампания срещу хепатита в Стара Загора"}
{"url": "http://standartnews.com/balgariya/120_meriha_sili_v_stolichna_transportna_spartakiada_-376477.html", "text": "120 спортисти от шест транспортни компании и организации  взеха участие във Втората Софийска спартакиада, която тази години се проведе в Световния ден за достоен труд – 7 октомври. Тя  се организира от Съюза на транспортните синдикати в България  (СТСБ) със съдействието на Фондация „София – европейска столица на спорта 2018\" и подкрепата  на Комплекс „Спортна София 2000\" в Зона Б-5. В надпреварата участваха представителни отбори на „Летище София\" ЕАД, „Метрополитен\" ЕАД, „Столичен автотранспорт\" ЕАД, „Столичен електротранспорт\" ЕАД, „Център за градска мобилност\" ЕАД и СТСБ. Те премериха сили в пет дисциплини – лека атлетика, минифутбол, тенис на маса, бадминтон и шах. Носител на златната купа стана отборът на „Столичен електротранспорт\", среброто взе ЦГМ, а бронзът отиде при „Столичен автотранспорт\". Първо място в турнира по футбол зае отбора на „Метрополитен\" в много оспорвана битка с тима на Летище „София\". Всички златни отличия бяха връчени от златното момиче на България  Християна Тодорова, бивша световна шампионка с ансамбъла по художествена гимнастика. „Дойдох да подкрепя транспортните работници, защото смятам, че активният начин на живот ни прави здрави и щастливи. Виждам, че хората искрено се забавляваха и се чувстваха прекрасно\", коментира Християна, която вече има треньорска диплома от НСА и завършва магистратурата си по  спортна журналистика.", "date": "2018.10.08", "title": "120 мериха сили в столична транспортна спартакиада"}
{"url": "http://standartnews.com/balgariya/borisov_i_ninova__edin_sreshtu_drug_v_sada-376469.html", "text": "Бойко Борисов и Корнелия Нинова - един срещу друг в съда. Софийският градски съд днес ще разгледа гражданското дело между двамата лидери. То е заради обидните думи, които двамата си разменили задочно в ефир. При свое участие в NOVA Корнелия Нинова обидила премиера с думите „Крадецът вика: „Дръжте крадеца\", заради които той заведе дело срещу нея. Нинова пък веднага заведе контра-дело за обида заради думи на премиера, че тя е „Госпожа лъжа\" и била сред активистите на СДС. Лидерът на ГЕРБ е предявил граждански иск за 26 000 лева, а лидерът на БСП – за 30 000 лева.", "date": "2018.10.08", "title": "Борисов и Нинова - един срещу друг в съда"}
{"url": "http://standartnews.com/balgariya/valeri_simeonov_svetlozar_lazarov_ne_e_podhodyasht_za_glaven_sekretar_na_mvr-376472.html", "text": "Да се внимава и да не се прибързва с избора на нов главен секретар на МВР, Светлозар Лазаров не е подходящ за поста, заяви вицепремиерът Валери Симеонов тази сутрин. Според него всички кадрови промени трябва да се обсъдят с коалиционните партньори. \"Въпросът за нов главен секретар ще бъде поставен на поредния коалиционен съвет от 9.00 часа в Министерския съвет\", посочи още Симеонов. \"Не трябва да притискаме ГЕРБ за главен секретар на МВР, по-добре да се внимава с избора, за да не го освобождаваме след няколко месеца. МВР си има своите специалисти, професионалисти на всички нива, които са свързани с пряка дейност по изпълнение на разпоредбите и законите от министерството, така че дали има главен секретар, или не една две седмици не мисля, че е фатално\", добави вицепремиерът. Лазаров, който в петък подаде оставка като национален  координатор на партия \"Атака\", беше главен секретар на МВР в правителството на Орешарски. Валери Симеонов коментира и изказване на руския президент Путин, че България е слаба и затова се е отказала от газопровода Южен поток. \"Не знам кой му пише речите и изказванията на Путин, но той си позволи да даде лоша оценка на българското правителство за \"Южен поток\". Нещо обаче се е объркал и е добре МВнР да излезе с остра позиция по този въпрос\", каза Валери Симеонов по БНТ. Според него проектът е бил унизителен за страната ни. \"Решението за спирането на проекта е продиктувано поради това, че България можеше да търпи сериозни финансови санкции от ЕС, ако беше реализиран този проект. \"Проектът беше вреден и срещу българския национален интерес. Да инвестираш в изграждането на тръбопровод и да чакаш да получаваш такси след 20 или 220 години, е глупаво. Тук става въпрос за много сериозни икономически основания да отхвърлим този проект. Не всеки енергиен проект е полезен\", подчерта вицепремиерът.", "date": "2018.10.08", "title": "Валери Симеонов: Светлозар Лазаров не е подходящ за главен секретар на МВР"}
{"url": "http://standartnews.com/balgariya/marinov_otgovori_na_siderov_po_sluchaya_sas_saprugata_vi_deystvahme_v_ramkite_na_zakona-376470.html", "text": "\"МВР е действало в рамките на закона\". Така вътрешният министър Младен Маринов коментира инцидента, който стана след лека катастрофа между автомобила на судански гражданин и съпругата на Волен Сидеров - Деница. Припомняме, че лидерът на \"Атака\" призова за рокади в МВР и поиска структурата да бъде дадена на негово подчинение. От МВР съобщиха за инцидента, който се случил в петък вечер в столичния квартал „Витоша\", след като колите закачили страничните си огледала. \"Санкцията за мъжа е административна заради това, че няма валидна за България книжка. Той е глобен, а колата му е спряна от движение. „Вичко, което сме направили, е в рамките на закона, и ние не бива да прекрачваме закона в нито един случай, независимо дали става въпрос за български или чужд гражданин, разбирам г-н Сидеров, тъй като става въпрос  за негов близък човек и за семейството му\", каза още Младен Маринов, който допълни, че не се притеснява и носи оставката в джоба си. Припомняме, че по-рано днес лидерът на Атака избухна в ефира на тв Европа и нарече \"МВР е прогнила система\". Според него вътрешният министър Младен Маринов трябва да бъде махнат веднага. Сидеров поиска „Атака\" да поеме МВР. Досега във ведомството се наливали милиарди, абсолютно безмислено. Същото се отнасяло и за ДАНС, от която нямало никаква полза. Сидеров имал готов човек, който да поеме вътрешното ведомство. Не каза дали става дума за организационния секретар на партията му Станислав Лазаров. Защо да се обаждам аз на Борисов? Той да не е султан? Той трябваше да ми се обади! – сече Сидеров. Той даде пример за бързата намеса на премиера по случая с журналиста от „Господари на ефира\" във Велико Търново, когато се обади от Ню Йорк, а сега мълчал. Обвини правителството, че водело „джендърска политика\".", "date": "2018.10.08", "title": "Маринов отговори на Сидеров: По случая със съпругата ви действахме в рамките на закона"}
{"url": "http://standartnews.com/balgariya/zapochva_izplashtaneto_na_pensiite_za_oktomvri-376475.html", "text": "Изплащането на пенсиите през октомври 2018 г. от Националния осигурителен институт (НОИ) ще започне на от днес, 8 октомври (понеделник), и ще приключи на 22 октомври (понеделник), съобщиха от Института. Чрез пощенските станции пенсиите ще се изплащат съобразно изготвен график, който ще бъде обявен във всяка една от тях. Преводите на сумите за октомврийските пенсии по сметките на пенсионерите, които получават парите си по банков път, ще бъдат извършени на 8 октомври.", "date": "2018.10.08", "title": "Започва изплащането на пенсиите за октомври"}
{"url": "http://standartnews.com/balgariya/tsentarat_po_hemodializa_vav_vidin_podnovyava_rabota_ot_dnes-376473.html", "text": "Очаква се днес Центърът по хемодиализа във Видин отново да заработи. Той преустанови дейностите в четвъртък, за да бъдат отстранени всички дефекти в болницата. В сряда пациент на Центъра за хемодиализа почина, а миналия понеделник центърът премина на авариен режим заради повреда в медицинската апаратура. До днес всички пациенти на хемодиализа от Видин бяха приемани в болницата в Монтана. 180 хиляди лева бяха отпуснати от здравното министерство за закупуване на живото-поддържаща апаратура, легла и водоочистваща система. Проверяват се и обстоятелствата около смъртния случай на пациента от Видин, който е бил на хемодиализа. \"В момента тече много сериозна проверка. Имам много подробна информация, която ми е предоставена от директора на болницата\", каза здравният министър Кирил Ананиев в края на миналата седмица. \"Когато получа резултатите от проверката, тогава пред вас трябва да кажа цялата истина. Сега е възможно проверките да покажат и други неща, за които засега има информация, но няма да излезе истината. До петък хемодиализата е работила съвсем нормално\". Според омбудсмана Мая Манолова центърът има спешна нужда от инвестиция, подмяна на апарати, които са направили необходимите 30 000 часа, подобряване на битовата среда и повишаване на заплатите на хората, които работят в него. Центърът по хемодиализа във Видин е единственият в цялата област. На 1 октомври авария извади извън строя един от апаратите за прочистване на водата.", "date": "2018.10.08", "title": "Центърът по хемодиализа във Видин подновява работа от днес"}
{"url": "http://standartnews.com/balgariya/sadat_pak_otmeni_zapechatvaneto_na_hotel_marinela-376485.html", "text": "Софийският административен съд отмени днес повторно запечатването на хотел \"Маринела\", собственост на Ветко и Маринела Арабаджиеви, съобщава БНР. Мотивът на съда е, че разпореждането на Националната агенция за приходите за предварително изпълнение на принудителната мярка е незаконосъобразно. \"Дори и да е налице необходимост от защита интереса на фиска и препятстване от извършване на други нарушения, запечатването на целия хотелски комплекс и забрана на достъпа до него противоречи на административно-процесуалния кодекс, според който административният акт и неговото изпълнение не могат да засягат права и законни интереси в по-голяма степен от необходимото от целта, за която се издава самия акт\", мотивира се съдия Димитрина Петрова, цитирана от медията. Решението може да бъде обжалвано. На 28 септември данъчните запечатаха хотела за седмица заради данни, че част от фискалните апарати в хотела не са имали връзка с приходната агенция. От \"Маринела\" тогава съобщиха, че става въпрос за липсващо свидетелство за регистрация на Интегрирана автоматизирана система за управление на търговската дейност. На 3 октомври Административният съд в София отмени запора на част от обектите в хотела на Ветко и Маринела Арабаджиеви. Два дни по-късно, на 5 октомври данъчните отново запечатаха хотела, този път заради липса на връзка между фискално устройство и системата на НАП. Ветко Арабаджиев и съпругата му Маринела са обвинени в участие в организирана престъпна група за данъчни престъпления и пране на пари. Двамата са извън страната и се издирват от Интерпол. Наскоро се разбра, че съдът е запорирал банкови сметки и търговски дялове на семейство Арабаджиеви, защото в официалните регистри Ветко Арабаджиев не фигурира като собственик на недвижими имоти и автомобили. Съпругата му Маринела Арабаджиева също не притежава автомобил, но има имоти на свое име, над четири от които е наложен запор. Запорираните дялове на Арабаджиева са в 5 търговски дружества и са на стойност от 165 хил. лв. Тези на съпруга ѝ са за 114 хил. лв., разпределени в две фирми. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. \"Точната сума на запорираните средства ще бъде уточнена след представянето на официални данни от всички банкови институции\", се казва в съобщението на прокуратурата.", "date": "2018.10.08", "title": "Съдът пак отмени запечатването на хотел \"Маринела\""}
{"url": "http://standartnews.com/balgariya/mvr_raboti_po_vsichki_versii_za_ubiystvoto_na_viktoriya_marinova-376490.html", "text": "Работим по всички версии за убийството в Русе, не изключваме нито една, заяви пред репортери в Русе министърът на вътрешните работи Младен Маринов, който спешно пристигна в дунавския град заради убийството на телевизионната водеща Виктория Маринова. „Има екипи от Института по психология, които работят по линия на криминалната психология. Естествено те са присъствали на всички действия до момента с оглед да добият достатъчно информация и да направят психопрофил на лицето. Работим по версия както за случайно събитие, извършено от лице, което е с психически отклонения и силно изразен полов нагон, но не изключваме и версия за планирано действие също от такова лице или от някакъв личен мотив. Нито една версия не подценяваме, работим по всички\", коментира Маринов. По думите му тяхна задача е била да разпределят екипите, така че паралелно да се работи по всички версии с оглед да не се изпусне нещо и загуба на време. „Ако имахме съвпадение по ДНК щяхме да го съобщим веднага и щяхме да сме задържали извършителя. Работим и в тази посока\", каза още вътрешният министър. „Институтът по криминология работи на пълни обороти. Всички находки, които се изземват, незабавно се изпращат за експертиза\", обяви той. Попитан до колко е възможно убийството на жената да е свързано с професионалната ѝ реализация министър Маринов посочи: „Не подценяваме нито една версия. Изследваме живота на жертвата, както в личен, така и в професионален аспект.\" Едно е ясно - извършените действия са изключително брутални и изключително жестоки, е мнението на главния прокурор Сотир Цацаров, който също пристигна в Русе. „Приели сме, че не изключваме нито една от версиите. Не изключваме нито версия, свързана със случайно посегателство, нито версия, свързана с планирано посегателство\", посочи той и допълни, че е мобилизиран целият експертен капацитет на МВР. „Направен е анализ на всичко, което до момента е извършено от колегите от полицията в Русе и от Окръжната прокуратура\", обясни главният прокурор. „На база на този анализ са планирани всички действия по разследването, които предстои да бъдат извършени във всички възможни насоки, осигуряващи доказването на всички възможни версии\", уточни Сотир Цацаров. „Нашата задача беше от една страна е анализ на всичко направено до момента. От друга с колегите от Русе да планираме какво предстои да се прави. От трета страна да окажем необходимата логистична помощ с оглед осигуряване на експертизи и данни като доказателства, които следва да бъдат изискани\", каза още главният прокурор.", "date": "2018.10.08", "title": "МВР работи по всички версии за убийството на Виктория Маринова"}
{"url": "http://standartnews.com/balgariya/siderov_se_skara_na_dans_i_mvr_zaradi_intsidenta_sas_saprugata_mu-376489.html", "text": "Председателят на ПГ на \"Обединени патриоти\" Волен Сидеров изпрати писма до председателя на ДАНС Димитър Георгиев и вътрешния министър Младен Маринов с настояване да му бъде предоставена информация по разследването срещу суданския гражданин Мажди Гандур. В петък вечерта съпругата на Сидеров - Деница, се оплака, че джипът ѝ е бил засечен от друг автомобил, а след като ударил страничното ѝ огледало, водачът на превозното средство я преследвал и обиждал. В писмата си Волен Сидеров настоява да получи информация какви данни имат институциите за начина, по който Мажди Гандур е получил право на постоянно пребиваване в страната и какви са икономическите, бизнес и военните му връзки с лица и организации от ислямския свят. Сидеров иска да знае и дали вече е повдигнато обвинение срещу Гандур за \"опит да причини телесни повреди и отнеме живота на съпругата му\". В писмата си лидерът на \"Атака\" твърди, че е изпратил снимки от Фейсбук профила на мъжа, на който той е тежко въоръжен и иска информация къде са правени и какви функции е изпълнявало лицето. Заради инцидента Волен Сидеров вече поиска оставката на вътрешния министър и правото \"Атака\" да назначи нов на поста му. Поискана бе и оставката на председателя на ДАНС. Очакваше се случилото се в петък вечер да е сред основните теми на коалиционния съвет днес, но той бе отложен.", "date": "2018.10.08", "title": "Сидеров се скара на ДАНС и МВР заради инцидента със съпругата му"}
{"url": "http://standartnews.com/balgariya/zhurnalist_smyata_che_ima_variant_dps_da_zaeme_myastoto_na_patriotite_v_upravlenieto-376478.html", "text": "ДПС има полза от избори „2 в 1\" през май 2019, защото от всички останали партии ГЕРБ и ДПС са в такава форма, че да стигнат на финала като партньори. Това коментира в интервю за БНР журналистът от сайта „24 Родопи\" Илхан Андай. „ДПС се готви за избори „2 в 1\" напролет, но партията ще е много по-доволна, ако най-сетне скандалните и нежелани патриоти паднат от властта и тогава вече ДПС да даде по-смислен живот на третия кабинет на Бойко Борисов\", каза Андай и допълни, че има вариант ДПС да заеме мястото на „Обединени патриоти\" в управлението. „Най-добрият вариант за ДПС е ГЕРБ да се освободи от патриотите и с формула, измислена, от рода на „Национално отговорни сме и спасяваме България\", да бъдат малкия партньор в коалицията. Следва да кажем, че ДПС е добра аритметика в парламента, но визията ДПС в обществото не е това, което партията си казва на семинари, но пък всичко това може би си казват при неформални разговори и срещи Бойко Борисов и Ахмед Доган, и затова почетният председател констатира неотдавна, че едни предсрочни избори не носят промяна. Не виждам нещо да се е променило, освен желанието на ДПС да се случи това прословуто преформатиране в правителство\". На партиен семинар във Велинград този уикенд ДПС актуализира програмата си и предложи развитие на „страната на база ценности\". Темата на проведения през уикенда форум беше „Перспективи за сигурността и устойчивото развитие, актуализиране на програмата на ДПС с оглед новите реалности\". „Според нас управляващите концентрират и пропиляват енергията си в различни конфликти и опити за прикриване на важните проблеми в обществото, и скандали. В същото време самите те оценяват и ситуацията в страната като безнадеждна. Според нас и надежда има, и не само надежда, и алтернатива има на този модел на управление. Според нас алтернативата е ясна програма за ускорено развитие на страната на база ценности\", каза тогава председателят на движението Мустафа Карадайъ и допълни, че ДПС определя сегашното управление като „хаотично\".", "date": "2018.10.08", "title": "Журналист смята, че има вариант ДПС да заеме мястото на патриотите в управлението"}
{"url": "http://standartnews.com/balgariya/startira_deloto_za_koruptsiya_sreshtu_kmetitsata_desislava_ivancheva-376479.html", "text": "В Специализирания наказателен съд днес започва делото срещу отстранената кметица на столичния район „Младост\" Десислава Иванчева, бившата ѝ заместничка Биляна Петрова и бившия районен кмет Петко Дюлгеров. Тримата са на съд по обвинение, че са изнудвали строителния предприемач Александър Ваклин, за да бъде придвижена преписката му за разрешение за строеж в квартала. След като на предишното съдебно заседание съдът прецени, че в обвинителният акт не са допуснати съществени процесуални нарушения, днес заключителната му част трябва да бъде прочетена в съдебната зала. Той описва как, според прокуратурата, е взето решението за изнудването на Ваклин. Инициатор била Иванчева, помагала ѝ Петрова, а Дюлгеров предложил да е посредник в контактите със строителния предприемач. Първоначалната обсъждана сума била 250 000 лева, но след като станало ясно, че Ваклин има интерес и към други терени в \"Младост\", била удвоена, пише в обвинителния акт. Той описва как се договаряли мястото и начинът на предаване на първата вноска от подкупа - 70-те хиляди лева, който бяха намерени у тримата подсъдими при показните им арести на 17 април. От обвинителния акт става ясно, че бял тефтер на Десислава Иванчева е едно от основните доказателства за корупционната афера. Той е бил намерен  в дамската ѝ чанта, а на първите му две страници имало инициали и суми. От ареста си и досега отстранената кметица и бившата ѝ заместничка твърдят, че са невинни и че са жертва на схема, организирана от третия подсъдим - Петко Дюлгеров,  и подалия сигнал, че е изнудван  - Александър Ваклин. Бизнесменът ще е сред първите разпитвани по делото, както и съпругата му и десетки общинските служители.", "date": "2018.10.08", "title": "Стартира делото за корупция срещу кметицата Десислава Иванчева"}
{"url": "http://standartnews.com/balgariya/yuristi_iskat_promeni_v_zakona_za_advokaturata-376480.html", "text": "Юристи от цялата страна искат промени в Закона за адвокатурата (ЗАдв), стана ясно от провелата се в Пловдив първа национална конференция на свободните адвокати в България. \"Проект за нов закон изготви нашият колега адвокат Борислав Вълчев. Този закон беше представен на колегите на конференцията, представен е и в онлайн пространството чрез платформите, с които ние общуваме като колеги, и други документи, които са представяни и преди на вниманието на колегите на Висшия адвокатски съвет (ВАдвС), не с някаква друга цел, а с цел по някакъв начин да се чуе и мнението на колегите, които са извън ръководните органи на адвокатурата\", каза пред БНТ адвокат Александър Пелев от Софийска адвокатска колегия. На тазгодишното Общо събрание на адвокатите от страната (ОСАС) беше направено и гласувано предложение да се проведе широко обсъждане сред адвокатите на измененията в ЗАдв в закритата секция на сайта на ВАдвС, като се предостави достъп за коментари на всеки желаещ адвокат. Обсъждането следваше да завърши на Национална конференция на адвокатурата (а не на номенклатурата), в която да участва всеки заинтересован колега, казват организаторите на провелата се конференция. Въпреки многократните настоявания и до днес ВАдвС не е предоставил на адвокатите протокола от Общото събрание, ведно с взетите на него решения. Няма и никакви данни съветът да се готви да изпълни решението на ОСАС за провеждане на такава национална конференция. Идеите и предложенията бяха събрани в документ след края на форума, каза адвокат Пелев. „Беше много ползотворна нашата работа. Ние се обединихме около някои основни постановки, които да предложим на вниманието на всички колеги на Висшия адвокатски съвет в процеса на изработване на изцяло нов или на сериозни изменение на сега действащия закон. Категорично имаме намерения, ако останат без реакция тези наши предложения, да търсим различни начини и подходи към всеки един от органите и лицата, които по Конституция имат право на законодателна инициатива,\" съобщи Пелев. Според Александър Пелев сегашният закон създава условия да не се развива и да не работи по правилен начин българската адвокатура.", "date": "2018.10.08", "title": "Юристи искат промени в Закона за адвокатурата"}
{"url": "http://standartnews.com/balgariya/elektoralna_podkrepa_za_gerb_e_222_bsp_197_dps__66-376484.html", "text": "Управляващата коалиция влиза с отслабени позиции в есенния политически сезон. Това показва регулярното тримесечно национално представително проучване на агенция Алфа Рисърч, проведено в периода 23-30 септември 2018 г.  чрез пряко стандартизирано интервю лице-в-лице, сред извадка от 1027 души, формирана по метода на стратифицираната двустепенна извадка по тип населено място с квота въз основа на признаците възраст, пол и образование. След края на европредседателството правителството губи инерцията от него и външно-политическия си фокус, донесли му повишен кредит на доверие през юни. Критичността се повишава допълнително вътрешнопартийните скандали и взаимни обвинения между патриотите, както и поредицата от проблеми през лятото, засегнали различни социални групи - чумата по животните, сривът в Търговския регистър и особено, трагичният инцидент край Своге. На този фон, парламентарната опозиция в лицето на БСП запазва подкрепа сред традиционните си избиратели, но визията й за България не се припознава от по-широки кръгове като алтернатива, способна да отговори на обществените очаквания. Правителството отбелязва спад от 1% и ръст в негативните оценки от 41% до 43%. Същият тренд бележи и персоналният рейтинг на министър-председателя (редуциране на доверието от 37% на 33%, с което се връща на нивата от месец март). Що се отнася до министрите, няма значима промяна в персоналните им рейтинги с изключение на един стремителен пробив към върха – този на спортния министър Красен Кралев. Домакинството на три световни първенства го изстрелва до първото място за „най-успешен министър\" (25,1%), и до второ в общия индекс на доверие, веднага след вицепремиера Томислав Дончев. Външният министър Екатерина Захариева запазва трето място, следвана от Лиляна Павлова, министъра на културата Боил Банов и военния Красимир Каракачанов. Топ 6 събития за изминалия период включват - катастрофите по пътищата и инцидентът край Своге (51%), поскъпването на природния газ (36%), реакциите на властите срещу разпространението на чумата по животните (32%), напрежението между правителството и президента (31%), смяната на министри от правителството (28%), конфликтите и обвиненията между лидерите на ОП (25%). Леко отстъпление има в позициите на държавния глава Румен Радев. Положителното отношение към него намалява от 54 на 52%, а отрицателното нараства от 11% на 17%. Най-силна е промяната сред избирателите на ГЕРБ. Ако през юни около 45% от тях имаха доверие на президента, сега делът им намалява до 35 на сто. Сред останалите социални групи президентът се ползва с преобладаваща подкрепа. Това показват и отговорите на директния въпрос „Кой носи основната вина за конфликтите и напреженията между правителство и президент?\". Според 66% вината е основно на правителството, според 34% - на президента. За разлика от мнението на избирателите на ГЕРБ, които в мнозинството си са лоялни към правителствената позиция, реакциите на симпатизантите на Обединените патриоти са по-близо до средното за страната и демонстрират по-слабо одобрение за поведението на коалиционния партньор. След леко съживяване през юни, рейтингът на парламента отново тръгва надолу (от 14% до 12%). Единствено председателят му Цвета Караянчева успява да запази по-висок кредит на доверие (20% положителни срещу 29% отрицателни оценки). Традиционно критична остава оценката за дейността на институциите в сферите на сигурността, вътрешния ред и правосъдието. Работата на главния прокурор одобряват 9% срещу 41% неодобрение. Леко подобрение е налице в мнението оценката за съда, която нараства от 8% до 14%. Всеки пети продължава да е доволен от дейността на полицията. И съдът, и полицията обаче получават около 40% на критика. Предвид предстоящите догодина два вида избори – за Европейски парламент и за местна власт – и тяхното значение за мандата на сегашното управление, очевидно всички действия на политическите формации трябва да бъдат четени през призмата на техните стратегии за тези два вота. В този смисъл, съдейки по неотдавнашния вот в Европарламента по повод санкциите срещу Унгария, всички български партии без ДПС, се придвижват в посоката, изразявана от Виктор Орбан. Ако обаче въпросът се постави не конюнктурно, а на принципна основа - при кой вариант могат да се решават по-добре проблемите на Европа, включително на малки страни като България, общественото мнение съвсем не е така еднозначно, а напротив, твърде разделено. 54% смятат, че при по-голяма интеграция и силен ЕС ще има повече ползи за Европа и за страни като България, а според 44% по-добър за България е вариантът по-малка интеграция и по-слаб ЕС. Както при всички европейски избори, така и при предстоящите, местните теми ще имат важно значение, но с оглед ситуацията в Европа може да се предположи, че този идеологически дебат ще доминира и в националните кампании. Аргументите за или против всяка една от позициите могат да се окажат важен фактор за избирателите и да наклонят везните в определена посока. Към момента електоралната картина в България се очертава твърде интересна и с потенциал за различни линии на развитие до европейските избори. В резултат от ръста на критичните настроения сред избирателите, партиите от управляващата коалиция и техните лидери губят доверие, което обаче не се трансформира към опозиционните формации и лидери. ГЕРБ намалява с 2,3% електоралната си подкрепа в сравнение с юни и се установява на 22,2%. Така губи комфортната си преднина пред БСП. В края на септември ги делят само 2,5%. БСП остава на практически същите си позиции от юни (19,7%), без да привлича нови избиратели. Намаляването на дистанцията се дължи изцяло на свиването (моментно или дългосрочно, още е рано да се каже) на ГЕРБ. Ключовият проблем пред Корнелия Нинова е, че не успява да легитимира партията като алтернатива на ГЕРБ и да предложи убедителни за българските граждани визия и модел на управление. Поради това те не успяват да надскочат електоралния си таван, на който стоят от дълго време насам. Регистрираната още през юни частична загуба на електорална подкрепа за патриотите, се затвърждава и през септември. С4,7% вот от всички избиратели те биха прескочили парламентарната бариера, но низходящият им тренд ги поставя в по-слаби позиции. Освен това, както БСП, така и ГЕРБ частично влизат в тяхната реторика, което също е фактор за разколебаване и преместване на избиратели. Нов елемент в електоралната картина е ранната мобилизация сред избирателите на ДПС. Обикновено вотът за Движението започва да нараства в проучванията около месец преди вота. Сега обаче, само за три месеца достига до 6.6% деклариран вот, което може да се дължи както на специфична вътрешно-партийна мобилизация, така и на по-голямото самочувствие за тежестта на партията. Както и в предишните проучвания Воля остава под 4%-та бариера. Лек ръст се наблюдава при Демократична България (2.9%). Едва следващите месеци ще покажат накъде ще върви подкрепата за извънпарламентарната опозиция, която започва да става по-разпознаваема, но все още слабо привлича фрагментираните десни избиратели. Изследването е част от регулярния тримесечен мониторинг на обществените нагласи, провеждан от агенция Алфа Рисърч. Проучването е национално представително и е реализирано в периода 23 – 30 септември 2018г., чрез пряко стандартизирано интервю лице-в-лице, сред извадка от 1027 души, формирана по метода на стратифицираната двустепенна извадка по тип населено място с квота въз основа на признаците възраст, пол и образование.", "date": "2018.10.08", "title": "Електорална подкрепа за ГЕРБ е 22,2%, БСП -19,7%, ДПС – 6,6%"}
{"url": "http://standartnews.com/balgariya/ubiystvoto_na_zhurnalist_v_balgariya_vleze_v_svetovnite_medii-376476.html", "text": "Жестокото убийство на млада жена, журналист в местна телевизия, намери отзвук в световните медии. \"30-годишната Виктория Маринова е изнасилена, удряна с юмруци и душена. Младата жена и майка на 7-годишно момиченце е административен директор на телевизия TVN и водеща. Все още не може да се каже дали убийството е свързано с работата на Маринова, дали в него има личен мотив или престъплението е извършено по съвсем различни подбуди\", съобщава  Би Би Си. Британската медия изброява и убийствата на журналисти тази година - това на Маринова е третото в Европейския съюз за последната година и четвъртото от началото на 2017 г. досега. България е на последно място по свобода на медиите в ЕС, според \"Репортери без граници\", припомня Би Би Си. В. \"Гардиън\" също пише за престъплението, като подчертава, че международната общност осъжда покушението. Politico подготвя дописка за убийството и припомня, че последният материал на журналистката е свързан с корупция при усвояването на европейски фондове. Комитетът за защита на журналистите (КЗЖ) призова българските власти да извършат задълбочено разследване на убийството на българската журналистка Виктория Маринова, водеща и административен директор на местния телевизионен канал ТВН, се казва в декларация на Комитета, публикувана на сайта му и цитирана от АФП. \"КЗЖ е шокиран от варварското убийство на журналистката Виктория Маринова. Българските власти трябва да положат всички усилия и да използват всички ресурси, за да извършат цялостно разследване и да изправят отговорните пред правосъдието\", заяви в Брюксел представителят на представителя на Комитета в Европейския съюз Том Гибсън. Изследване на Комитета сочи, че в Европейския съюз през изминалата година са убити двама журналисти заради работата им. Словашкият разследващ журналист Ян Куциак бе застрелян през февруари 2018 г. в Словакия, а известната малтийска разследваща журналистка Дафне Керуана Галиция бе убита през октомври 2017 г. от експлозия в колата й близо до дома й в Малта, напомня Комитетът за защита на журналистите, чиято централа е в Ню Йорк. Организацията Репортери без граници също призова българските власти да \"хвърлят цялата светлина върху този ужасяващ акт\" и да осигурят защита на колегите на Маринова, предаде АФП. Представителят за свободата на медиите в Организацията за сигурност и сътрудничество в Европа (ОССЕ) Арлем Дезир заяви, че е шокиран от убийството на разследващ журналист и призова за цялостно и стриктно разследване, добавя АФП.", "date": "2018.10.08", "title": "Убийството на журналист в България влезе в световните медии"}
{"url": "http://standartnews.com/balgariya/bdenie_v_sofiya_v_pamet_na_ubitata_zhurnalistka_viktoriya_marinova-376468.html", "text": "Тази вечер на пл. \"Св. Неделя\" в столицата ще има бдение в памет на жестоко убитата журналистка от Русе Виктория Маринова. 30-годишната телевизионна водеща е убита по особено жесток начин, като преди това е изнасилена. Тялото бе открито на брега на Дунав. На Националното съвещание на МВР министър- председателят Бойко Борисов заяви, че е \"въпрос на време е да се разкрие убийството\", тъй като криминалистите разполагат с генетичен материал и на място са изпратени опитни специалисти. \"Това е предизвикателство към полицията. В такъв момент тя трябва да покаже знание, опит и трудолюбие. Необходимо е сериозно събиране на доказателства от местопрестъплението\", заяви адвокат Марин Марковски. \"Цялото местопрестъпление трябва да се изсмука. Има ли следи, косми, фасове... Огледът е много важно и решително нещо. Всичко трябва да се огледа'', допълни той. \"Категорично, ако бъде открит ДНК материал, това означава, че извършителят е оставил личната си карта на местопрестъплението. За целта има ДНК банка за престъпници. В тази връзка според мен щяха да са го арестували вече, ако бяха попаднали на ДНК'', коментира адвокатът и добави: \"Конструирането на една версия, която изглежда правдоподобна, не трябва да излиза по медиите, защото убиецът също ще следи темата''. \"За съжаление понякога от преизподнята излизат такива зверове, които само носят човешки образ'', завърши адвокат Марковски.", "date": "2018.10.08", "title": "Бдение в София в памет на убитата журналистка Виктория Маринова"}
{"url": "http://standartnews.com/balgariya/slanchevo_nachalo_na_sedmitsata-376464.html", "text": "Тази сутрин на места в низините видимостта е намалена, а до обяд над крайните източни райони ще има малко повече облаци. По-късно, обаче, ще е слънчево. Ще духа слаб до умерен североизточен вятър, а максималните температури ще са между 20 и 25 градуса, в София- около 21 градуса. В планините също ще е предимно слънчево с до умерен вятър от север-североизток. Максималната температура на височина 1200 метра ще е около 17 градуса, на 2000 метра – около 11 градуса. До края на седмицата съществена промяна на времето няма да има. Ще преобладава слънчево време. По-съществени увеличения на облачността ще има през втората половина от седмицата, но и тогава ще е почти без валежи. Сутрин ще има условия за ниска облачност или мъгла на места. Ще бъде и хладно в сутрешните часове с температури между 5 и 10 градуса. През деня максималните стойности ще са предимно между 19 и 24 градуса.", "date": "2018.10.08", "title": "Слънчево начало на седмицата"}
{"url": "http://standartnews.com/balgariya/pametnikat_na_georgi_benkovski_v_koprivshtitsa_se_rushi-376465.html", "text": "Една от емблемите на град Копривщица  – паметникът на Георги Бенковски, се руши.  Малката община не разполага с достатъчно средства за спешна реставрация. Паметникът на великия копривщенец Гаврил Хлътев, влязъл в историята под името Георги Бенковски, се издига на най-високото място над родния му град. Годишно той е посещаван от хиляди. Днес паметникът е опасен за туристите. „От няколко години всичко се разпада. Паметникът е опасен, защото се посещава от много хора\", каза кметът на Копривщица Генчо Герданов. Величествената скулптура на Георги Бенковски е издигната над Копривщица по случай 100 години от обявяването на Априлското въстание. В основата ѝ са  пет камъка: „Пет са морените, които символизират турското робство. И на тях е написано: „Ставайте, робове, аз не ща ярем!\", допълни кметът. Проектът е на архитект Петко Татаров, а скулпторът  е Христо Танев, който преди 2 години алармира, че паметникът се нуждае от спешна реставрация. Това наистина е така, тъй като за 42 години не е реставриран нито веднъж\", обясни Кунка Неделева от „Дирекция на музеите\", гр. Копривщица. Паметникът е изграден от гранитни блокове.  Заради обилните валежи през пролетта на 1976 г. строителите не успяват да осъществят първоначалния замисъл – отделните части да бъдат свързани със скоби, налети с олово. Вместо разтопен метал наливат смола. Затова днес паметникът е опасен. Община Копривщица не разполага с достатъчно средства за реставрация. Преди месец общината започна дарителска кампания за спасяването на паметника на Георги Бенковски. Сумата до момента обаче е минимална и не е достатъчна, отбелязва кметът. За пълната реставрация и обезопасяване на разпадащите се стъпала от подхода към  паметника са нужни поне 60 хиляди лева. Дарителската сметка може да откриете в сайта на община Копривщица.", "date": "2018.10.08", "title": "Паметникът на Георги Бенковски в Копривщица се руши"}
{"url": "http://standartnews.com/balgariya/v_noshten_pozhar_v_blagoevgrad_izgorya_bar_vog-376467.html", "text": "Зимната градина на бар \"Вог\" в Благоевград изгоря тази вечер, за щастие няма пострадали, тъй като в неделя заведението работи до обяд. Барът е пламнал към 22 часа. На място са пристигнали два екипа огнеборци. Унищожено е оборудването — столове, дивани, плазмен телевизор и 80 кв. м. алуминиева конструкция, покрита с полиетилен. Апартаментите на блок 28 на бул. \"Св. св. Кирил и Методий\", намиращи са на 2 метра от външната част на бара не са засегнати благодарение бързата намеса на огнеборците. Вътрешната част на заведението също не е пострадала. Спряно е електричеството в квартала до извършването на оглед от следствена група на Първо РПУ — Благоевград. Причините за инцидента се разследват.", "date": "2018.10.08", "title": "В нощен пожар в Благоевград изгоря бар \"Вог\""}
