{"url": "https://standartnews.com/kultura/victoria-ni-predstavya-na-evroviziya-2020-407586.html", "text": "Виктория Георгиевa - VICTORIA ще бъде българският представител на Евровизия 2020, обявиха от БНТ и партньорите им в проекта от Ligna Group. Младата певица ще бъде 13-ят роден участник в надпреварата. VICTORIA се отличава със специфичен глас и изграден собствен музикален стил. Най-новият ѝ хит “I Wanna Know” беше представен в края на юни и се оказа трамплин към първия ѝ договор за международно разпространение. Той бе подписан през септември с британската компания Ostereo. „Много съм  развълнувана, че получавам шанс да представя страната“, сподели VICTORIA. „Няма по-голяма чест за един артист! За мен това участие е преди всичко огромна отговорност и привилегия, защото музикатa е начин да изразя себе си и това, в което вярвам. Нямам търпение да споделя с всички новите си проекти. Благодаря на БНТ, че повярва в мен!” Очаква се българската песен на Евровизия да бъде представена в началото на март 2020 година, като успоредно с това се работи и по първия самостоятелен албум на VICTORIA, който се планира да излезе веднага след края на конкурса. Тазгодишното издание на музикалната надпревара ще се проведе на 12, 14 и 16 май и ще се излъчва на живо по БНТ1. На 28 януари ще се изтегли жребий, на който ще стане ясно в кой от двата полуфинала ще участва България. „Сигурен съм, че VICTORIA ще бъде достоен наш представител в Ротердам. С това си решение БНТ отговаря на призивите на взискателната си младежка аудитория, която е основната движеща сила на този конкурс. Подновеното ни участие на Евровизия е една добра новина и в контекста на 60-тата годишнина на телевизията”, коментира генералният директор на БНТ Емил Кошлуков. За българското участие на Евровизия 2020 ще се ползва опита от селекцията при успешните родни проекти - четвърто място за Поли Генова и второ място за Кристиан Костов. Видео представяне на VICTORIA: https://www.youtube.com/watch?v=EOWnb8uXXp8&feature=emb_title", "date": "2019.11.25", "title": "VICTORIA ни представя на Евровизия 2020"}
{"url": "https://standartnews.com/kultura/yara-bubnova-e-noviyat-direktor-na-natsionalnata-galeriya-407609.html", "text": "Ярослава Бубнова е новият директор на Националната галерия в София, съобщиха от Министерството на културата. Конкурсът за поста се проведе в началото на месеца. Конкуренти на Бубнова бяха двама изкуствоведи – Надежда Янкова Джакова и Филип Любенов Зидаров. Яра заема длъжност в ръководството на „Квадрат 500“ от откриването му. От септември 2018-а до провеждането на конкурса тя беше временен директор на галерията. Ярослава Бубнова е родена в Москва през 1961-а. Завършва висшето си образование в Московския държавен университет „М. В. Ломоносов“ през 1983-а, специалност История на изкуството. След това емигрира в България. От 1985-а насам тя е била на различни позиции в Галерията за чуждестранно изкуство. През 1995-а създава Института за съвременно изкуство – София (ИСИ) и го оглавява. От тогава е и президент на българската секция на Международната асоциация на художествените критици, член е на съвета на Международното биенале за съвременно изкуство „Манифеста“ (2002-2009), на Европейския културен парламент, а от 2008-а е член и на Artistic Advisory Committee на MOCA (Хонконг, Китай). Между 1998-а и 2004-а Бубнова преподава „Нови технологии и изкуство“ в Нов български университет. След това става преподавател в магистърска програма „Изкуства и съвременност“ на катедра Културология при Софийския университет „Св. Климент Охридски“, където е и до днес.", "date": "2019.11.25", "title": "Яра Бубнова е новият директор на Националната галерия"}
{"url": "https://standartnews.com/kultura/mitko-marinov-v-el-ey-sbiram-kvartala-na-kebapcheta-407583.html", "text": "Хората от квартала на Димитър Маринов в Лос Анжелис разбрали, че той е звезда в Холивуд, едва след като гледали раздаването на последните Оскари. До този момент те му се радвали като на добрия и винаги усмихнат съсед, който веднъж в месеца събира махалата на българска кухня с акценти върху кюфтетата и кебапчетата. „Но отношението им към мен не се промени – само поискаха да си направим снимки, за да изпратят на роднини и приятели“, уточни актьорът в студиото на „Преди обед“. Той е в София, за да проведе мастер класове в НДК, в които вече са се записали и известни тв лица, между които са Искра Ангелова и Павел Владимиров. „Няма да ги уча как да играят. Ще им демонстрирам как се случват нещата в индустрията в Холивуд“, коментира актьорът, който направи големия пробив в оскаровия отличник „Зелената книга“. Завършилите мастер класовете ще получат сертификат от студиото на Бернар Хилър, в което Маринов преподава в Щатите. „Той е гуруто на Холивуд, открил е много хора за киното – Леонардо ди Каприо, Камерът Диас... Бернар модернизира системите на Станиславски и Ли Страсбърг – той е „академията“, аз съм „занаятът“. Най-важното, което всички колеги трябва да знаят, е, че постоянно се учи. Когато Ал Пачино гостува в школата, разказа, че в продължение на 42 години всеки четвъртък е бил на консултации със своя ментор. Самият той е уникален – годвори бавно, сдържан е в изказа, но в същото време ползва небрежни цинизми“, уточнява Маринов. Той обаче не е успял да общува извън обсега на камерите с Дензъл Уошингтън, с когото са работили заедно за следващия филм на Джон Лий Ханкок – по действителен случай, базиран върху файлове на ФБР за серийния убиец на жени Рамирес, митична фигура в подземния свят на Ел Ей. „Играя мениджър на един от хотелите, в които е отсядал Рамирес. Познавам го, но не съм наясно, че е престъпник. Имам общи сцени с Дензъл, който е детективът, тръгнал по следите на Рамирес. За да проникне в психологията му, той нощува в хотелите и се храни в ресторантите, от където е минал убиецът. Много тежък и черен филм. А с Дензъл, който влезе ли в образ, вече не е той, няма как да се общува по какъвто и да е повод – той налага специален протокол: не позволява да се обръщаш директно към него. Това е разрешено само на режисьора. А след финала на всеки епизод влиза в лимузината си, шофьорът му обикаля наоколо за известно време и след това работата продължава“, разкрива детайли от кухнята на голямото кино Маринов. Всъщност се оказва, че това са общовалидните правила в Холивуд – на актьорите е забранено да разменят мнение за персонажите, за да не си влияят един на друг, нито пък могат да дават идеи за промяна на поведение или реплики, както е у нас. Маринов обаче е на „ти“, примерно, с Рами Малек, който дори споделил с него, че има брат близнак и никой не можел да ги различи. Митко не крие, че в цялата тази машина за кино за него най-важно е семейството, при което се разтоварва от огромното напрежение. „Събираме се задължително в 18 и 30 за вечеря. Жена ми много бързо ме сваля на земята, връчвайки ми, примерно, списъка за пазар и давайки поръчва да сменя маслото на колата. А пък за по-малкия ни син, който е на 6, няма никакво значение какво работя. Виж, по-големият, който е на 14, се вълнува малко повече“, усмихва се Маринов, който вече не си „гризе“ ноктите, докато чака да го викнат за кастинг, защото статутът му се промени след „Зелената книга“. Той ще се появи и в серията на S.W.A.T, която ще се завърти по националната американска телевизия CBS на 27 ноември. Там е баща на таен агент – дама, която се е внедрила в средите на проститутки, за да открие изнасилвач и убиец, но е изчезнала. „В един момент моят герой – като човек от източна Европа – решава да вземе нещата в ръцете си“, казва Димитър. В този епизод има още едно БГ присъствие – красивата Елица Бонев, която обаче е от лошите.                                               ", "date": "2019.11.25", "title": "Маринов: В Ел Ей събирам квартала на кебапчета"}
{"url": "https://standartnews.com/kultura/ralitsa-paskaleva-sviknakh-da-sm-doktor-stilyanova-407598.html", "text": "Ралица Паскалева, която хиляди фенове познават като доктор Стилянова от \"Откраднат живот\", разкри подробности за динамиката на снимачаната площадка и предизвикателствата в изграждането на образ с дълъг живот. „След осем сезона зад гърба ни, възприемам за нормално, когато хората се обръщат към мен с името Галя или с „докторке“. Разработваме образите си в продължение на вече 4-5 години, но един сериал се снима изключително трудно - при филмите имаш сценарий и два-три месеца да коментираш ролята си с режисьора, да репетираш... Сериалът, от друга страна, е машина, която не спира - на ден снимаме по 16 страници текст, което е изключително много. Работата е много динамична – с два екипа и двама режисьори, действието се развива на различни етажи и в сцени, които понякога се разминават хронологично“, сподели актрисата пред Ива Софиянска-Божкова в „Събуди се“. Тази седмица доктор Стилянова ще се бори повече от всякога за правото си да остане практикуващ лекар в екипа на „Света Анастасия“. Подкрепа ще получи от мъжа, който винаги е до нея – доцент Захариев и от колеги с ключово значение за делото. Кая ще има сериозен разговор със сестра Жекова, който ще я провокира да се изправи пред себе си, започналия флирт с Александър и отношенията й с Христо. Доктор Чилингирова ще се впусне в импровизирано разследване на машинациите на Чакъров, изпозлвайки всички средства, за да стигне до разкритие. Евгения ще трябва да вземе решение за операцията и бъдещето си, а междувременно Янко и Калин ще посветят време в организирането на голямото парти, за което тя мечтае.", "date": "2019.11.25", "title": "Ралица Паскалева: Свикнах да съм доктор Стилянова"}
{"url": "https://standartnews.com/kultura/orlin-goranov-i-akaga-zabivat-spodeleno-407571.html", "text": "Шест дни делят феновете на Орлин Горанов и фънк формацията „Акага“ от първото им съвместно мащабно шоу, наречено „Споделено“. На 30 ноември в зала 1 на НДК ще звучат хитове на музикантите, белязали поколения с таланта си, а бляскави ефекти ще превърнат концерта им в запомнящото се събитие от края на 2019-а. Последните репетиции вече текат в зала номер 1, а заедно с тях в продажба влизат и последните билети за шоуто. Ето какво казва Орлин Горанов за любителите на евъргрийн изживяването: „Ще бъде среща с близки приятели – решихме да излезем от уюта на летните ни къмпинг „концерти“ и да споделим сцената със същата любов, с която споделяме моментите край морето. Затова ще ни видите и чуете в изключително естествена среда, която обаче ще превърнем в пиршество за окото и ухото“. „Светът е за двама“, „Да започнем отначало“, „Писмо в бутилка“ са сред  вечните шлагери, превърнали музиката на Орлин Горанов в златна за последните четири десетилетия. На 30 ноември те ще звучат в нов и страхотен  аранжимент на неповторимите „Акага“ - бендът, поставил основата на модерното българско звучене, съчетавайки поп, джаз, фънк, евъргрийн и класическа музика. С Орлин излизат Красимир Куртев (бас, вокал), Иво Казасов (тромпет, вокал), Георги Велев (тромпет, вокал), К. Кирилов-Джоджо (тромбон, вокал), Д. Митев-Дънди (барабани), Петър Главанов (китари), Калин Петров (клавишни). Неотлъчно до тях ще бъде и женското присъствие на чаровното трио „Тринити“, както и щрайх квартетът Destiny. Специална изненада е и участието на Цветан Недялков (китара) и Ясен Велчев (клавишни инструменти).", "date": "2019.11.25", "title": "Орлин Горанов и „Акага“ забиват „Споделено“"}
{"url": "https://standartnews.com/kultura/san-frantsisko-vdkhnovi-kalina-khandzhieva-407574.html", "text": "Калина Ханджиева представя в своето Арт студио самостоятелната си изложба, наречена „Свобода“ - 23 платна маслена живопис и 16 графични рисунки върху цветен картон, създадени с креда. Младата художничка се подготвя за тази среща с публиката в продължение на три години. Полетът на фантазията й е неудържим, а тя се вдъхновява за повечето от творбите си, докато е в Сан Франциско. В работите й оживява красивото крайбрежие на мегаполиса. „Там се почувствах истински свободна и именно този дух предадох и в картините си. Останалите сюжети са плод на моето въображение - те се носят в пространството над облаците и над суетата“, споделя Калина. Тя е изобразила себе си като дете, впуснала се е в натюрморти, пейзажи, портрети. В „Островът на Фъстъчко“ образите сякаш се излезли от приказните светове. Калина може да се похвали и с още нещо – в нейното Арт студио деца и възрастни – от 6 до 67 – се учат да рисуват. Школата й посреща артисти от различни възрасти вече четвърта година, като между  тях има хора с всевъзможни професии и от европейски държави. От сряда до събота те творят върху хартия и платно, експериментират и се наслаждават на изкуството.  Калина е завършила „Живопис“ в Академията  при Теофан Сокеров и Кирил Божков. „Най-много обичам да рисувам хора и коне“, признава тя.", "date": "2019.11.25", "title": "Сан Франциско вдъхнови Калина Ханджиева"}
{"url": "https://standartnews.com/sport/nash-sdiya-sviri-v-shampionskata-liga-407557.html", "text": "Ивайло Стоянов ще ръководи мач от младежката Шампионска лига. УЕФА изпраща петричанина на срещата между младежките отбори на Цървена звезда и Байерн Мюнхен, който ще се играе на 26-и ноември, съобщава БНР. Негови помощници ще са  Мартин Венев и Петър Митрев. Двата отбора са на първите две места във втора група Байерн води с 10 точки, Цървена звезда са втори със 7. Следват Тотнъм с 4 и Олимпиакос с 1. През тази есен Ивайло Стоянов се представи отлично в  европейските квалификации за юноши в Латвия, като  беше похвален със специално писмо от делегацията на Израел. В европейските клубни турнири Съдия номер 1  на България за 2014 година ръководи срещата между Галатасарай и Пари Сен Жермен отново от младежката Шампионска лига, двубоят от Лига Европа между Прогрес  и Глазгоу Рейнджърс, Линфилд - Розенборг от Шампионската лига за които получи  много високи оценки. Общо международните участия на Ивайло Стоянов за 2019-а година са 14-ет.", "date": "2019.11.25", "title": "Наш съдия свири в Шампионската лига"}
{"url": "https://standartnews.com/svyat/otvlyakokha-frantsuzin-i-meksikanski-aktor-407624.html", "text": "Французинът Фредерик Мишел e бил отвлечен заедно с мексикански актьор в националния парк в подножието на вулкана Невадо де Толука в щата Мексико. Двамата мъже били на екскурзия с джипове, когато били нападнати от въоръжени лица и отведени, информира БТА В момента тече разследване на случая с похищението, предаде Франс прес. Две мексикански актриси, пътували с актьора Алехандро Санди, пуснали видео в социалните медии, че са сигнализирали за отвличането в полицията. Френското външно министерство заяви, че френски официални представители работят в тясно сътрудничество с мексиканските власти по освобождаването на французина.", "date": "2019.11.25", "title": "Отвлякоха французин и мексикански актьор"}
{"url": "https://standartnews.com/sport/nash-shchangist-s-nova-pobeda-v-germaniya-407577.html", "text": "Божидар Андреев продължава триумфалния си рейд тази година. През уикенда той бе с най-съществен точков принос за победата на неговия отбор КСВ „Дурлах“ над „Родинг“ в първа германска Бундеслига. С лично тегло 79 кг Андреев изхвърли 155 кг и изтласка 191 кг. Крайният резултат от мача между двата клуба е 823,7 : 811,1 т. в полза на „Дурлах“, който вече е шести в класирането на немската Бундеслига, лидер е „Германия“ (Обригхайм). \r\nТова е поредният успех на Божидар Андреев, който през тази година стана европейски шампион за мъже с 3 европейски рекорда за мъже в Батуми в кат. 73 кг през април, европейски шампион до 23 г. с 3 европейски рекорда за младежи в Букурещ в кат. 81 кг през октомври, спечели бронз на световното първенство за мъже с 3 европейски рекорда за мъже в Патая (Тайланд) в кат. 73 кг през септември и грабна златото на олимпийския квалификационен турнир в памет на Наим Сюлейманоглу в Газиантеп в кат. 81 кг миналата седмица. \r\nСледващият кръг в Бундеслигата е на 14 декември.", "date": "2019.11.25", "title": "Наш щангист с нова победа в Германия"}
{"url": "https://standartnews.com/sport/futbolistite-na-napoli-otkazakha-da-platyat-globi-za-25-mln-evro-407600.html", "text": "Ръководството на Наполи наложи тежки глоби на всички футболисти на клуба заради неподчинението на играчите от началото на месеца, съобщава БНР. 24-ма играчи на неаполитанци ще трябва да платят общо 2,5 милиона евро. Към днешна дата обаче играчите не смятат да плащат. Причина за драстичните санкции е инцидентът от началото на месеца, когато на футболистите бе наредено да участват в наказателен тренировъчен лагер веднага след загубата от Рома с 1:2, но те отказаха да го сторят и се прибраха по домовете си. Това е разгневило много собственикът на клуба Аурелио де Лаурентис, който е разпоредил да бъдат изпратени писма на всички 24 футболисти, в които всеки от тях да бъде уведомен каква глоба му е наложена. Според медиите в Италия най-сериозно са ударени централният защитник Калиду Кулибали с 225 хиляди евро и халфът Алан с 200 хиляди евро. Според в. \"Гадзета дело Спорт\" това няма да е краят на случая, тъй като играчите на Наполи не са съгласни с действията на ръководството и ще обжалват глобите по съдебен път.  Все по-вероятно изглежда наставникът на Наполи Карло Анчелоти да загуби работата си, като освен неубедителните резултати, проблем е и откритото несъгласие на италианския специалист срещу идеята за наказателен тренировъчен лагер на Де Лаурентис. Вчера е медиите в страната се появиха информации, че фаворит за заместник на Анчелоти и доскорошният треньор на Ювентус Масимилиано Алегри.  фото ЕПА/БГНЕС", "date": "2019.11.25", "title": "Футболистите на Наполи отказаха да платят глоби за 2,5 млн. евро"}
{"url": "https://standartnews.com/sport/pike-iska-da-mesti-kupa-deyvis-prez-septemvri-407570.html", "text": "Футболната звезда на Барселона Жерард Пике, който е част от инвеститорите, променили формата на тенис-турнира Купа \"Дейвис\", вече има нови идеи кога да се провежда състезанието, разкрива Gol. Той иска да го превърне в супер-събитие през септември. Но за да се случи това, той трябва да получи подкрепата от АТР. \r\nМъжът на Шакира в последните години е част от множество проекти извън своя спорт, а сега е представител на консорциума Космос, който вложи 3 милиарда долара за 25 години. На всички е ясно, че турнир като този с участието на големите звезди в тениса, не е подходящ в календара в края на годината.  Но като за първо издание на новия формат, който събра 18 отбора и се проведе в мадридската Ла Каха Магика- домакин и на следващото издание през 2020-а година, може да отбележи успех въпреки някои критики. Мачовете бяха интересни, въпреки че завършваха късно през нощта и се бореха за повече зрителско внимание. \r\nНовата Купа на АТР, която стартира след 6 седмици и събира 24 отбора. Мачовете трябва да се играят в Австралия точно преди началото на първия турнир от Големия шлем- Откритото първенство на Австралия в Мелбърн. \r\nА идеята на Пике е да обедини двата турнира и да получи повече подкрепа от АТР за избора на подходящ период за провеждане. Той игра в мача на Барселона срещу Леганес, спечелен с 2:1 в Примера, преди да направи кратко посещение на Мадрид за мача между Испания и Великобритания от тенис-турнира за Купа Дейвис. И сам признава, че двете събития са твърде близо едно до друго в тенис-календара, което не гарантира успехи. Реализира ли се идеята на Пике обаче това ще значи, че турнира по тенис от АТР 250 в София, който бе преместен за догодина през септември може и да не събере силни състезатели.", "date": "2019.11.25", "title": "Пике иска да мести Купа \"Дейвис\" през септември"}
{"url": "https://standartnews.com/sport/mbape-buta-mesi-za-zlatnata-topka-407589.html", "text": "Френската звезда на Пари Сен Жермен Килиан Мбапе даде силно рамо на Меси в битката за \"Златната топка\" за 2019-а година. \r\n''Кой трябва да получи наградата ли? Лео Меси. Той беше най-добър през тази година, няма съмнение в това. Да не говорим колко време играе на високо ниво и няма колебания във формата му. Това го отличава от останалите футболисти\", коментира Мбапе. \r\n''Понякога преживявам мачовете и се страхувам. Защото ако се провалиш, започват да се съмняват в тебе. А ако претърпиш загуба в някой голям мач, който се гледа от целия свят, веднага поставят въпроса - това ли е краят на всичко? Беше добре, но вече приключи! 'Но това не продължава много, за моя радост, защото във футбола няма толкова много време да му мислиш. След няколко дни идва следващата ти среща на терена и това е най-хубавото\", казва 21-годишният нападател, цитиран от германското списание ''Кикер''. \r\nМеси е носител на \"Златната топка\" пет пъти до момента- през 2009, 2010, 2011, 2012 и през 2015 година. Също пет пъти тя е ставала притежание на Кристиано Роналдо, който я е печелил през 2008, 2013, 2014, 2016 и 2017 година. Последният й притежател обаче е Лука Модрич (Реал Мадрид), който през 2018-а заведе Хърватия на финал на Световното първенство в Русия.", "date": "2019.11.25", "title": "Мбапе бута Меси за \"Златната топка\""}
{"url": "https://standartnews.com/sport/stoichov-razkri-koya-e-nay-sladkata-mu-tseluvka-407593.html", "text": "Когато се касае за спомени за първия дрийм-тийм на Барселона от началото на 90-те години на миналия век, Христо Стоичков винаги е търсен събеседник от испанските медии. Затова и от испанското предаване \"Quan s'apaguen els llums\" го потърсиха да разкаже повече за онзи златен период на каталунците, както и да си спомни за своето минало във времето си като футболист.  \"Сега живея в Маями и съм щастлив дядо, но Барселона е моят втори дом. Това ще е така до края на живота ми. Да се върна тук един ден като служител на клуба не зависи от мен, но това не означава, че съм ядосан, че не се е случило към този момент. Има няколко бивши футболисти на Барселона, които сега работят за отбора, но те са го заслужили\", заяви Камата и се отдаде на спомени за времето преди Барса.  \"Преди да дойда на \"Камп Ноу\", спечелих Златната обувка. Поделихме я с Уго Санчес и той трябва да ми е благодарен за нея. Имах 38 гола, колкото и той, но имах един мач още от сезона. Тогава обаче дойдоха генералите от българската армия и ми заповядаха да не вкарвам, за да не се говори по света, че в България има корупция и са манипулирали първенството заради мен.\" \"Баща ми беше военен и дойдох от семейство с много дисциплина. Но на 12 години ме изритаха от Марица и така полека-лека съдбата ме прати в ЦСКА, отборът на армията. И тъй като генералите ни ръководеха, ако се представяхме слабо в някой мач, после ни пращаха в тъмница\", споделя Камата, след което се отдава на сладките спомени от 90-те с Барселона.  \"Всички говорят за целувката ми с Роналд Куман след триумфа за КЕШ през 1992 г. Това е най-сладката целувка в живота ми. Но веднъж се скарах с него, а с Хосе Мария Бакеро се карах постоянно. Но взаимно се извинихме за това.\" \"Яд ме е само, защото можехме да спечелим доста повече трофеи от КЕШ и Шампионската лига. Много съжалявам за 1994 г. (бел. прев. тогава Барса пада на финала от Милан с 0:4). Просто се падна да играем в лош ден за нас. Сигурен съм, че ако днес повторим този двубой, няма да сбъркаме и ще го спечелим.\" \"Съжалявам, че стана така титлата на Испания да се реши в съботата преди този финал. Това ни изцеди. Но така се случи, стана каквото стана. Било е писано да загубим и точно това се случи в онзи ден\", заяви Стоичков и говори за треньорите, които са му били начело на \"Камп Ноу\".  \"Йохан Кройф е човекът, който остави най-голям отпечатък върху кариерата ми. Той винаги ще остане специален за мен. Когато получи инфаркта тогава, аз отидох при него в болницата и му казах: \"Мистер, ще победим заради теб\". Бях със сълзи на очите. Отидохме и разбихме Атлетик Билбао на \"Сан Мамес\" с 6:0. Запомних този мач завинаги и как публиката ми ръкопляскаше\", споделя Камата и продължава с откровенията.  \"После отидох в Парма, но не се застоях дълго и се обадих на президента да ме връща в Барселона. Този отбор ми отвори вратите за футбола и затова винаги ще го обичам. Някои целуват емблемата, но фалшиво. Аз никога не съм я целувал, но за мен тя е запечатана в сърцето. Барса е повече от клуб\", сподели Стоичков и разкри как се е стигнало до раздялата с Ромарио.  \"Ромарио беше грешен да се върне толкова късно след Световното. Няколко пъти му се обаждах и му казвах да се върне навреме. Един ден Йохан го скастри жестоко. Тогава Ромарио се обърна към него и му каза: \"Аз съм световен шампион, а ти не си!\" Това преля чашата\", сподели Стоичков и коментира периода при сър Боби Робсън с Жозе Моуриньо за помощник, а после и с Луис ван Гаал.  \"Боби Робсън беше много благ и прекрасен човек. Та той беше \"сър\". Коравият тогава беше Моуриньо. Но и той има огромно сърце. Той не беше прав, когато се заяждаше с Тито Виланова, разбра го и после се извини. Колкото до Ван Гаал, по-добре да не говоря за този. Той ме злепостави пред отбора не като футболист, а като човек\", заяви Стоичков и накрая говори за политическия скандал около референдума за независимост на Каталуния, в който беше замесено и неговото име от властта в Мадрид.  \"Хич не ме интересува какво каза онази жена по мой адрес тогава. Казах каквото мисля и го мисля с цялото си сърце. Каквото и да става, мен винаги ще ме помнят като Христо, който стъпи на крака на съдията в дебюта си за Барселона\", сподели Стоичков. ", "date": "2019.11.25", "title": "Стоичков разкри коя е най-сладката му целувка"}
{"url": "https://standartnews.com/sport/botev-bi-etr-bez-trenor-407633.html", "text": "Ботев (Пловдив) победи вкъщи Етър с 2:0, но завърши мача без треньора си Ферарио Спасов. Феро, както всички знаят селекционера на пловдивчани бе изгонен от съдията Георги Димитров с червен картон, заради протест на съдийско решение. Двубоят бе последен от 17-ия кръг на efbet Лига.  \"Изиграхме добър мач, тежкият терен изравни силите, през първата част играта беше равностойна, но през втората част показахме характер, по-добрият отбор бяхме и заслужено победихме. Етър имаха възможности, но ние бяхме по-добри. Подготвяме се много добре, отборът намери своята физиономия и резултатите са показател. Президентът на клуба решава за договорите, ако ни предложат да останем сигурно ще продължим нашата работа, но все още не са водени разговори\", каза помощник треньора на Ботев (Пд) Диян Божилов. Феновете на победителите тръгнаха след мача на афто-протест срещу искането на собственика на тима Георги Самуилов общината да развали концесията за стадиона и да я даде на частна фирма.", "date": "2019.11.25", "title": "Ботев би Етър без треньор"}
{"url": "https://standartnews.com/regionalni/selsko-uchilishche-se-vklyuchi-v-kampaniyata-shchedriyat-vtornik-407595.html", "text": "Училището в село Езерче, община Цар Калоян  се включва в дарителската кампания # Щедрият вторник. В  дните , когато любителите на  шопинга тръпнат в очакване на „Черния петък”  педагозите от училище „Отец Паисий” в Езерче  популяризират сред деца и родители каузата на  дарителството и доброволчеството. Училищната акция „Дари с добро” има за цел да събере средства за оборудването на ресурсен кабинет  в школото. Тя е в помощ на децата със специални образователни  потребности и техните семейства. Организаторите  очакват  местната общност да се включи в дарителската  акция на 3 декември   пряко или с дарения  чрез есемеси на електронната платформа в полза на училището: https://www.platformata.bg/bg/kauzi/558:897-2019-ezerche/details/campaign.html и ДМС и с дарителски SMS на 17777 с текст DMS DOBROTA. # Щедрият вторник е глобална инициатива позната по света под името  #GivingTuesday. Идеята за нея се появява в САЩ през 2012 година като реакция спрямо Черния петък и манията по безконтролно пазаруване по празниците, когато повечето хора, заливани отвсякъде с рекламна информация, купуват твърде много и ненужни вещи. #Щедрият вторник или #GivingTuesday се отбелязва за първи път в България през 2014 година по инициатива на Фондация BCause, член на CAF Global Alliance.", "date": "2019.11.25", "title": "Селско училище  се включи в кампанията  # Щедрият вторник"}
{"url": "https://standartnews.com/biznes/gubyat-se-miliardi-ot-neplashchane-na-dantsi-407620.html", "text": "Милиарди са загубите за бюджета през последните 10 години от манипулиране на софтуера за управление на продажбите в търговските обекти. Това обяви във Варна говорителят на Националната агенция по приходите Росен Бъчваров. Експерти на НАП са разяснили на производители и ползватели на софтуер привеждането на дейността на търговците в съответствие с новата наредба за касовите апарати. \"Проблемът е, че софтуерът е използван както за улеснение на бизнеса, така и за неплащане на данъци. Това води до средногодишни загуби от порядъка на 300 млн. лв. за година в продължение на 10 години, което в общи линии е една сума от три милиарда за последните 10 години, която всъщност не е била получена от българското общество. Това, което НАП казва, е: време е софтуерът да спре да може да прави подобни манипулации и идеята е с възможно най-малка административна намеса това да се случи\", обясни Бъчваров.", "date": "2019.11.25", "title": "Губят се милиарди от неплащане на данъци"}
{"url": "https://standartnews.com/svyat/zaginaloto-dete-v-kipr-e-presichalo-pravilno-407547.html", "text": "\"Голяма трагедия за българите в Кипър\", така коментира случая с блъснатото на пешеходна пътека българче в Кипър Йордан Цонев. \r\n \r\nТой даде подробности за инцидента, причинен от 69-годишна кипърка, която е задържана. \r\n \r\nНа 22 ноември в 14:15 часа дядото на детето го взима от училище, за да го заведе на занималня. На зелен светофар за пешеходци детето тръгва да пресича, когато кипърка го блъска. Лекарите се опитват да го спасят, но за съжаление краят е фатален, разказа Цонев. \r\n \r\nТой каза още, че на инцидента са станали свидетели много хора. \r\n \r\nУтре, 26 ноември, българчето ще бъде погребано. Ден на траур е обявен в училището на детето, няма да се провеждат занятия. \r\n \r\n10-годишното дете загина в кипърския град Пафос, след като бе блъснато от автомобил на пешеходна пътека.", "date": "2019.11.25", "title": "Загиналото дете в Кипър е пресичало правилно"}
{"url": "https://standartnews.com/svyat/15-000-ovtse-korabokrushirakha-v-cherno-more-407555.html", "text": "Кораб, превозващ повече от 15 000 овце, се преобърна в румънското пристанище Мидия. Всички 22-ма моряци, които са били на борда, са спасени, предаде Нова телевизия. Инцидентът станал, когато товарният кораб е напускал пристанището. Все още не е известна причината, довела до частичното му потъване.  ", "date": "2019.11.25", "title": "15 000 овце корабокрушираха в Черно море"}
{"url": "https://standartnews.com/svyat/uvolnen-e-ministrt-na-vms-na-sashch-richard-spensr-407554.html", "text": "Министърът на военноморските сили на САЩ Ричард Спенсър беше уволнен от военния министър Марк Еспър, защото е предложил тайно споразумение с Белия дом по случая с военноморския \"тюлен\" Еди Галахър, предаде CNN с позоваване на високопоставен служител на Пентагона. Новината беше съобщена и от президента Доналд Тръмп в Туитър. Галахър беше осъден за дискредитиране на въоръжените сили, след като позира до тялото на мъртъв боец ​​на ИДИЛ, което противоречи на приетите норми в американската армия. След това той беше понижен в ранг - решение, което президентът Доналд Тръмп отмени преди седмица и предизвика гнева на военните. Впоследствие те продължиха процеса на преразглеждане на статута на Галахър. Уточнява се, че Спенсър е предложил Белият дом да не се намесва в процеса, срещу което Галахър да се оттегли доброволно от военноморските сили, запазвайки ранга си на тюлен. Официалната информация по случая гласи, че министърът на отбраната Марк Еспър е изгубил доверие в Спенсър и е поискал оставката му заради поведението му по случая с Галахър. Еспър не е бил информиран за преговорите, водени от Спенсър с Белия дом. В профила си в Туитър президентът Тръмп съобщи, че на мястото на Спенсър ще бъде номиниран посланикът на САЩ Яв Норвегия адмирал Кен Брейтуейт.", "date": "2019.11.25", "title": "Уволнен е министърът на ВМС на САЩ Ричард Спенсър"}
{"url": "https://standartnews.com/svyat/leden-blok-ubi-khlape-na-koleden-bazar-407549.html", "text": "Дете е загинало вчера при инцидент на коледния базар в Люксембург, предаде Франс прес. \r\n \r\nТо е било ударено от леден блок при срутването на ледена скулптура, съобщиха от полицията. \r\n \r\nПо информация на очевидци на местопроизшествието бързо е пристигнала линейка. Медиците са опитали да реанимират детето, но то издъхнало в линейката. \r\n \r\nИнцидентът е станал край ледената пързалка на коледния базар, отворил врати в четвъртък.", "date": "2019.11.25", "title": "Леден блок уби хлапе на коледен базар"}
{"url": "https://standartnews.com/svyat/svlachishche-sbori-most-v-italiya-407546.html", "text": "Земно свлачище заради лошото време причини рухване на мост по магистрала в италианския регион Лигурия край град Савона.   Пътното съоръжение с дължина 50 м е на отсечка, която свързва крайбрежието с Торино. В същия район миналата година загинаха 43-ма души при рухването на моста Моранди в Геноа. Мястото веднага е претърсено от спасителни екипи, няма данни за пострадали хора. До жертви не се е стигнало обаче, защото един от първите хора спрели пред падналия мост е придупредил остананалите. Първоначалните версии сочат като причина свлачище, което е засегнало колоните на падналия виадукт. Северозападна Италия и Южна Франция пострадаха тежко след последната вълна валежи. Улиците в историческите квартали на Торино бяха наводнени от придошлите води на река По. По информация на властите над 150 души са били евакуирани в областта Лигурия. Много пътища все още са затворени заради свлачища. Реките от високите части на Алпите излязоха от коритата си и нанесоха щети по Лазурния бряг във Франция. По информация на кмета на курортния град Ница загиналите засега са двама. Един е бил открит в потопен автомобил, втората жертва е загинала при потъване на спасителна лодка.", "date": "2019.11.25", "title": "Свлачище събори мост в Италия"}
{"url": "https://standartnews.com/svyat/masov-boy-s-lopati-v-tsentra-na-moskva-407561.html", "text": "Десетки работници организираха масово сбиване в центъра на Москва, съобщава REN TV. Според канала, мащабна свада е станала вечерта на 24 ноември на улица \"Ефремов\". На любителско видео се вижда как работниците започват да се атакуват един друг, като част от тях са въоръжени с лопати и пръчки . Полицията е арестувала 12 души, но останалите участници в сбиването са успели да се укрият в околните дворове. Няма сериозно ранени. Причините за побоя засега не са ясни. ", "date": "2019.11.25", "title": "Масов бой с лопати в центъра на Москва"}
{"url": "https://standartnews.com/svyat/zhiteli-na-venetsiya-na-protest-sreshchu-navodneniyata-407564.html", "text": "Хиляди жители на Венеция излязоха на улиците на ренесансовия град в неделя, за да покажат гнева си от честите наводнения и гигантските круизни кораби, които влизат в града. Въпреки проливния дъжд, между 2000 и 3000 души отговориха на призива на екологични групи и организации, противопоставящи се на големите плавателни съдове. Според критиците вълните, които круизните кораби правят, създават ерозия в основите на града-лагуна. Като скандираха лозунги „Венеция се съпротивлява“ и призиви за оставката на кмета Луиджи Бруняро, участниците в протеста призоваха за завършването на мащабния проект MOSE. Инфраструктурният проект на стойност милиарди долари, се строи от 2003 г. за защита на града от наводнения, но той е белязан със скандали заради превишаване на разходите, корупция и закъснения. Протестът беше свикан дни след безпрецедентното наводнение в началото на този месец, което опустоши града, потопи домове, магазини и културни богатства. Градът, част от световното културно наследство на ЮНЕСКО, е дом на около 50 000 души, докато около 36 милиона души го посещават всяка година. ", "date": "2019.11.25", "title": "Жители на Венеция на протест срещу наводненията"}
{"url": "https://standartnews.com/svyat/dve-zhertvi-na-grmotevitsite-v-zapadna-grtsiya-407565.html", "text": "Двама души се удавиха в Западна Гърция, след като лодката им потъна вследствие на проливния дъжд и гръмотевични бури, съобщиха служители на бреговата охрана, цитирани от „Катимерини”. Днес в почти цяла Гърция е в сила код „червено” за опасно време. Бурите удариха Западна Гърция през почивните дни, причинявайки наводнения и прекъсване на транспорта, съобщава БГНЕС. Части от националната пътна мрежа до полуостров Пелопонес бяха затворени за движение заради наводненията. Гръцката служба за гражданска защита призова общинските власти да бъдат нащрек. Пожарната служба получи десетки обаждания за изпомпване на вода от помещения, а училищата в района на Атина трябваше да бъдат отворени днес два часа по-късно заради тежките метеорологични условия.", "date": "2019.11.25", "title": "Две жертви на гръмотевиците в Западна Гърция"}
{"url": "https://standartnews.com/balgariya-politika/borisov-v-sashch-kakvo-predstoi-dnes-407550.html", "text": "Премиерът Бойко Борисов ще се срещне днес с американския президент Доналд Тръмп в Белия дом. Сътрудничество в отбраната и сигурността, енергийна диверсификация, чуждо влияние у нас и сигурността на Черно море са темите, които се очаква да доминират разговорите. Официалното посещение на Борисов започва с церемония по поднасяне на венец на мемориала на Незнайния воин в националния гробищен парк Арлингтън. След това българският премиер ще се срещне с вицепрезидента на Национални демократически институт Шари Браян и с президента на Международния републикански институт Даниел Туининг. В 21 ч. българско време /2 часа местно/ е планирано Бойко Борисов да пристигне в Белия дом, където първо ще има разговори на 4 очи с президента Тръмп в Овалния кабинет. Следва разширена среща на двете официални делегации. В българската участват вицепремиерите Томислав Дончев и Красимир Каракачанов, министрите на финансите и икономиката Владислав Горанов и Емил Караниколов. Пред Тръмп премиерът ще потвърди ангажиментите на страната ни към срещата на върха на НАТО в Уелс от 2014-та за постигане на бюджет за отбрана от 2% от БВП на страните-членки на Алианса – едно от основните искания на американския президент Доналд Тръмп към съюзниците от Европа. България вече отделя 3% от БВП за отбрана. От пресслужбата на българското правителство отбелязват, че договорите за американските изтребители Ф-16 ще донесат икономическо развитие на България. В сферата на енергетиката ще се обсъжда внос на втечнен газ, а премиерът смята да изтъкне ползите от проектите Балкански поток, газоразпределителния център Балкан, междусистемната газова връзка Гърция – България. Търговията и сътрудничеството в науката и образованието също ще са обект на разговори в Белия дом. От Белия дом обявиха, че на срещата ще се обсъжда и сигурността на Черно море. В разговор с журналисти в самолета Бойко Борисов заяви, че остава с непроменена позиция по отношение на милитаризацията на Черно море. След това българската делегация ще има срещи в Американската търговска камара с представители на 15 компании, които са проявили интерес към страната ни, сред тях са гигантите Гугъл, Ей Ти енд  Ти, Майкрософт, Дженеръл Да Борисов и Тръмп ще застанат рамо до рамо в емблематичната Розова градина на Белия дом – място, откъдето не един и двама американски президенти са отправяли важни послания към света. Така България ще попадне под прожекторите на световното внимание, точно както се случва и с всеки друг лидер срещнал се с американски президент. Това не е първата среща на Тръмп с лидер на страна от Централна и Източна Европа. Той прие вече лидерите на Вишеградската четворка, на Балтийските държави и на Румъния. Изявление на американския президент не е предвидено след разговорите на 4 очи, а дори и да имаше Доналд Тръмп ще се наложи да отговаря на въпроси от вътрешен интерес. Последните месеци той непрекъснато е в позиция да атакува, заради разследването по процедурата за импийчмънт в долната камара на Конгреса. Във фокуса е Украйна и въпросът дали президентът е използвал позицията си, за да дискредитира един от кандидатите за президентска номинация на демократите – Джо Байдън. Именно в деня на срещата между Тръмп и Борисов се очаква ключово съдебно решение, което може да осигури необходимото оправдание на бившия съветник по национална сигурност Джон Болтън да даде показания пред Конгреса. Болтън отказваше да се яви пред конгресмените, освен ако не бъде задължен от съда. В миналото Болтън се е изказвал против Руди Джулиани – личния адвокат на Доналд Тръмп, който според свидетелствата е водел сенчеста външна политика в Украйна. „Болтън смята Джулиани за „ръчна граната, която може да взриви всички.“, казва водещият разследването за импийчмънт Адам Шиф – председател на разузнавателната комисия към Долната камара.", "date": "2019.11.25", "title": "Борисов в САЩ - какво предстои днес"}
{"url": "https://standartnews.com/svyat/lekari-nastoyavat-asandzh-da-bde-priet-v-bolnitsa-407573.html", "text": "Над 60 лекари изпратиха писмо на министърката на вътрешните работи на Великобритания Прити Пател, в което заявиха, че основателят на \"Уикилийкс\" Джулиан Асандж се нуждае спешно да бъде приет в болница, предаде БТА. Лекарите казват, че Асандж страда от психологични проблеми, включително депресия, има сериозни проблеми с рамото и зъбите. Асандж е в затвор в покрайнините на Лондон в очакване на насрочено за февруари изслушване за екстрадиция в САЩ, където е обвинен в шпионаж. Писмото бе разпространено от сайта \"Уикилийкс\".", "date": "2019.11.25", "title": "Лекари настояват Асандж да бъде приет в болница"}
{"url": "https://www.standartnews.com/sport/nash-sdiya-sviri-v-shampionskata-liga-407557.html", "text": "Ивайло Стоянов ще ръководи мач от младежката Шампионска лига. УЕФА изпраща петричанина на срещата между младежките отбори на Цървена звезда и Байерн Мюнхен, който ще се играе на 26-и ноември, съобщава БНР. Негови помощници ще са  Мартин Венев и Петър Митрев. Двата отбора са на първите две места във втора група Байерн води с 10 точки, Цървена звезда са втори със 7. Следват Тотнъм с 4 и Олимпиакос с 1. През тази есен Ивайло Стоянов се представи отлично в  европейските квалификации за юноши в Латвия, като  беше похвален със специално писмо от делегацията на Израел. В европейските клубни турнири Съдия номер 1  на България за 2014 година ръководи срещата между Галатасарай и Пари Сен Жермен отново от младежката Шампионска лига, двубоят от Лига Европа между Прогрес  и Глазгоу Рейнджърс, Линфилд - Розенборг от Шампионската лига за които получи  много високи оценки. Общо международните участия на Ивайло Стоянов за 2019-а година са 14-ет.", "date": "2019.11.25", "title": "Наш съдия свири в Шампионската лига"}
{"url": "https://standartnews.com/svyat/machete-na-premiera-na-gangsterski-film-407575.html", "text": "Насилническият гангстерски филм \"Синя история (Blue Story)\", направен от Би Би Си, беше спрян от кината, след като банда от 100 души нахлу в кино в Бирмингам, въоръжена с мачетета и ножове в нощта на премиерата, съобщават от The Sun. \r\n \r\nСедем полицаи са били ранени, докато отчаяно се опитвали да укротят тълпата по време на прожекцията на „Синя история“.  \r\n \r\nОт премиерата се появиха плашещи снимки на тийнейджър, част от бандата, облечен с камуфлажно яке и с мачете в ръка. \r\n \r\nКадрите също така показват евакуираните ужасени тълпи, като полицаите са арестували най-малко петима души, включително 13-годишно момиче по подозрение за нападение над полиция. \r\n \r\nДруго момиче и момче на едва 14 и 19-годишна възраст също са били арестувани, а 14-годишен е обвинен във възпрепятстване на органите на реда. \r\n \r\nНасилствените прояви избухват преди или по време на прожекция на филма за войната на бандата Blue Story и стига до районите, където малки деца се редят на опашка, за да гледат Frozen 2. \r\n \r\nКината Vue спират излъчването на филма, разработен и финансиран от BBC Films, от своите 228 кина в цялата страна, за да защити персонала и клиентите. \r\n \r\n \"Можем да потвърдим, че е взето решение за премахване на филма. Безопасността на нашите клиенти и персонал винаги е наш приоритет\", уверяват от киното. \r\n \r\nФилмът разказва историята на двама приятели, попаднали във война с банда в Южен Лондон. Видеото съдържа кадри на оръжия, мечове и наркотици. \r\n \r\nКметът на Лондон Садик Хан е забранил да се снимат сцени в столицата на Англия, опасявайки се, че може да се насърчи насилието. \r\n \r\nShowcase Cinemas също отмени прожекции в своите 21 салона в цялата страна. Cineworld ще продължи да показва филма. Одеон заяви, че преразглежда мерките за сигурност. \r\n \r\nРежисьорът на \"Blue Story\" Андрю Онвуболу, рапър и YouTube сензация, известен като Рапман, публикува в Instagram: „Наистина е жалко, че малка група може да съсипе нещата за всички. \"Синя история\" е филм за любовта, а не за насилието.\" \r\n \r\nСвидетелка описва нощта като \"един от най-страшните моменти в живота ми\", докато се наредяла на опашка да гледа Frozen 2 с дъщеря си. \r\n \r\n \"Въоръжената полиция идва, стрелба, всички хора, които се биеха, влязоха в киното, за да се скрият. Все още треперя.\" \r\n \r\nДруги очевидци споделиха, че не могат да повярват на очите си, тъй като младежи са започнали да се съпротивляват и да нападат полицията. „Чаках на опашка, за да гледам Frozen 2, видях как тийнейджърки нападнаха друго момиче.Начинът, по който полицията реагира, беше страшен. Насочиха оръжие срещу мен без причина“.", "date": "2019.11.25", "title": "Мачете на премиера на гангстерски филм"}
{"url": "https://www.standartnews.com/sport/nash-shchangist-s-nova-pobeda-v-germaniya-407577.html", "text": "Божидар Андреев продължава триумфалния си рейд тази година. През уикенда той бе с най-съществен точков принос за победата на неговия отбор КСВ „Дурлах“ над „Родинг“ в първа германска Бундеслига. С лично тегло 79 кг Андреев изхвърли 155 кг и изтласка 191 кг. Крайният резултат от мача между двата клуба е 823,7 : 811,1 т. в полза на „Дурлах“, който вече е шести в класирането на немската Бундеслига, лидер е „Германия“ (Обригхайм). \r\nТова е поредният успех на Божидар Андреев, който през тази година стана европейски шампион за мъже с 3 европейски рекорда за мъже в Батуми в кат. 73 кг през април, европейски шампион до 23 г. с 3 европейски рекорда за младежи в Букурещ в кат. 81 кг през октомври, спечели бронз на световното първенство за мъже с 3 европейски рекорда за мъже в Патая (Тайланд) в кат. 73 кг през септември и грабна златото на олимпийския квалификационен турнир в памет на Наим Сюлейманоглу в Газиантеп в кат. 81 кг миналата седмица. \r\nСледващият кръг в Бундеслигата е на 14 декември.", "date": "2019.11.25", "title": "Наш щангист с нова победа в Германия"}
{"url": "https://standartnews.com/svyat/zhena-si-schupi-rebrata-s-kashlitsa-407590.html", "text": "Китайка си счупи 10 ребра вследствие на силен пристъп на кашлица, съобщи БГНЕС. Малко преди инцидента лекарите поставили на 20-годишната жена диагноза астма. Една нощ тя се събудила от силна болка в гърдите. Рентгеновите снимки установили 10 счупени ребра. Жената искала да има бяла кожа и дълго време стояла на закрито, за да не получи тен. Освен това постоянно използвала слънцезащитен крем, фактор 50, който блокира ултравиолетовите лъчи. Всичко това довело до дефицит на витамин Д в организма и костите ѝ станали много чупливи. Лекарите съобщили, че за първи път се сблъскват с подобен случай в своята практика.  ", "date": "2019.11.25", "title": "Жена си счупи ребрата с кашлица"}
{"url": "https://www.standartnews.com/sport/mbape-buta-mesi-za-zlatnata-topka-407589.html", "text": "Френската звезда на Пари Сен Жермен Килиан Мбапе даде силно рамо на Меси в битката за \"Златната топка\" за 2019-а година. \r\n''Кой трябва да получи наградата ли? Лео Меси. Той беше най-добър през тази година, няма съмнение в това. Да не говорим колко време играе на високо ниво и няма колебания във формата му. Това го отличава от останалите футболисти\", коментира Мбапе. \r\n''Понякога преживявам мачовете и се страхувам. Защото ако се провалиш, започват да се съмняват в тебе. А ако претърпиш загуба в някой голям мач, който се гледа от целия свят, веднага поставят въпроса - това ли е краят на всичко? Беше добре, но вече приключи! 'Но това не продължава много, за моя радост, защото във футбола няма толкова много време да му мислиш. След няколко дни идва следващата ти среща на терена и това е най-хубавото\", казва 21-годишният нападател, цитиран от германското списание ''Кикер''. \r\nМеси е носител на \"Златната топка\" пет пъти до момента- през 2009, 2010, 2011, 2012 и през 2015 година. Също пет пъти тя е ставала притежание на Кристиано Роналдо, който я е печелил през 2008, 2013, 2014, 2016 и 2017 година. Последният й притежател обаче е Лука Модрич (Реал Мадрид), който през 2018-а заведе Хърватия на финал на Световното първенство в Русия.", "date": "2019.11.25", "title": "Мбапе бута Меси за \"Златната топка\""}
{"url": "https://www.standartnews.com/sport/pike-iska-da-mesti-kupa-deyvis-prez-septemvri-407570.html", "text": "Футболната звезда на Барселона Жерард Пике, който е част от инвеститорите, променили формата на тенис-турнира Купа \"Дейвис\", вече има нови идеи кога да се провежда състезанието, разкрива Gol. Той иска да го превърне в супер-събитие през септември. Но за да се случи това, той трябва да получи подкрепата от АТР. \r\nМъжът на Шакира в последните години е част от множество проекти извън своя спорт, а сега е представител на консорциума Космос, който вложи 3 милиарда долара за 25 години. На всички е ясно, че турнир като този с участието на големите звезди в тениса, не е подходящ в календара в края на годината.  Но като за първо издание на новия формат, който събра 18 отбора и се проведе в мадридската Ла Каха Магика- домакин и на следващото издание през 2020-а година, може да отбележи успех въпреки някои критики. Мачовете бяха интересни, въпреки че завършваха късно през нощта и се бореха за повече зрителско внимание. \r\nНовата Купа на АТР, която стартира след 6 седмици и събира 24 отбора. Мачовете трябва да се играят в Австралия точно преди началото на първия турнир от Големия шлем- Откритото първенство на Австралия в Мелбърн. \r\nА идеята на Пике е да обедини двата турнира и да получи повече подкрепа от АТР за избора на подходящ период за провеждане. Той игра в мача на Барселона срещу Леганес, спечелен с 2:1 в Примера, преди да направи кратко посещение на Мадрид за мача между Испания и Великобритания от тенис-турнира за Купа Дейвис. И сам признава, че двете събития са твърде близо едно до друго в тенис-календара, което не гарантира успехи. Реализира ли се идеята на Пике обаче това ще значи, че турнира по тенис от АТР 250 в София, който бе преместен за догодина през септември може и да не събере силни състезатели.", "date": "2019.11.25", "title": "Пике иска да мести Купа \"Дейвис\" през септември"}
{"url": "https://www.standartnews.com/sport/stoichov-razkri-koya-e-nay-sladkata-mu-tseluvka-407593.html", "text": "Когато се касае за спомени за първия дрийм-тийм на Барселона от началото на 90-те години на миналия век, Христо Стоичков винаги е търсен събеседник от испанските медии. Затова и от испанското предаване \"Quan s'apaguen els llums\" го потърсиха да разкаже повече за онзи златен период на каталунците, както и да си спомни за своето минало във времето си като футболист.  \"Сега живея в Маями и съм щастлив дядо, но Барселона е моят втори дом. Това ще е така до края на живота ми. Да се върна тук един ден като служител на клуба не зависи от мен, но това не означава, че съм ядосан, че не се е случило към този момент. Има няколко бивши футболисти на Барселона, които сега работят за отбора, но те са го заслужили\", заяви Камата и се отдаде на спомени за времето преди Барса.  \"Преди да дойда на \"Камп Ноу\", спечелих Златната обувка. Поделихме я с Уго Санчес и той трябва да ми е благодарен за нея. Имах 38 гола, колкото и той, но имах един мач още от сезона. Тогава обаче дойдоха генералите от българската армия и ми заповядаха да не вкарвам, за да не се говори по света, че в България има корупция и са манипулирали първенството заради мен.\" \"Баща ми беше военен и дойдох от семейство с много дисциплина. Но на 12 години ме изритаха от Марица и така полека-лека съдбата ме прати в ЦСКА, отборът на армията. И тъй като генералите ни ръководеха, ако се представяхме слабо в някой мач, после ни пращаха в тъмница\", споделя Камата, след което се отдава на сладките спомени от 90-те с Барселона.  \"Всички говорят за целувката ми с Роналд Куман след триумфа за КЕШ през 1992 г. Това е най-сладката целувка в живота ми. Но веднъж се скарах с него, а с Хосе Мария Бакеро се карах постоянно. Но взаимно се извинихме за това.\" \"Яд ме е само, защото можехме да спечелим доста повече трофеи от КЕШ и Шампионската лига. Много съжалявам за 1994 г. (бел. прев. тогава Барса пада на финала от Милан с 0:4). Просто се падна да играем в лош ден за нас. Сигурен съм, че ако днес повторим този двубой, няма да сбъркаме и ще го спечелим.\" \"Съжалявам, че стана така титлата на Испания да се реши в съботата преди този финал. Това ни изцеди. Но така се случи, стана каквото стана. Било е писано да загубим и точно това се случи в онзи ден\", заяви Стоичков и говори за треньорите, които са му били начело на \"Камп Ноу\".  \"Йохан Кройф е човекът, който остави най-голям отпечатък върху кариерата ми. Той винаги ще остане специален за мен. Когато получи инфаркта тогава, аз отидох при него в болницата и му казах: \"Мистер, ще победим заради теб\". Бях със сълзи на очите. Отидохме и разбихме Атлетик Билбао на \"Сан Мамес\" с 6:0. Запомних този мач завинаги и как публиката ми ръкопляскаше\", споделя Камата и продължава с откровенията.  \"После отидох в Парма, но не се застоях дълго и се обадих на президента да ме връща в Барселона. Този отбор ми отвори вратите за футбола и затова винаги ще го обичам. Някои целуват емблемата, но фалшиво. Аз никога не съм я целувал, но за мен тя е запечатана в сърцето. Барса е повече от клуб\", сподели Стоичков и разкри как се е стигнало до раздялата с Ромарио.  \"Ромарио беше грешен да се върне толкова късно след Световното. Няколко пъти му се обаждах и му казвах да се върне навреме. Един ден Йохан го скастри жестоко. Тогава Ромарио се обърна към него и му каза: \"Аз съм световен шампион, а ти не си!\" Това преля чашата\", сподели Стоичков и коментира периода при сър Боби Робсън с Жозе Моуриньо за помощник, а после и с Луис ван Гаал.  \"Боби Робсън беше много благ и прекрасен човек. Та той беше \"сър\". Коравият тогава беше Моуриньо. Но и той има огромно сърце. Той не беше прав, когато се заяждаше с Тито Виланова, разбра го и после се извини. Колкото до Ван Гаал, по-добре да не говоря за този. Той ме злепостави пред отбора не като футболист, а като човек\", заяви Стоичков и накрая говори за политическия скандал около референдума за независимост на Каталуния, в който беше замесено и неговото име от властта в Мадрид.  \"Хич не ме интересува какво каза онази жена по мой адрес тогава. Казах каквото мисля и го мисля с цялото си сърце. Каквото и да става, мен винаги ще ме помнят като Христо, който стъпи на крака на съдията в дебюта си за Барселона\", сподели Стоичков. ", "date": "2019.11.25", "title": "Стоичков разкри коя е най-сладката му целувка"}
{"url": "https://standartnews.com/biznes/pchelarite-se-nadigat-sreshchu-pestitsidite-407559.html", "text": "Пълна забрана на пестицидите, които убиват пчелите - за това настояват пчелари от цяла Европа, включително и у нас, а инициативата тръгва от Германия.  Пчеларите у нас започват кампания с подписка за щадящо пчелите селско стопанство и здравословна околна среда, като призоваха да се съберат поне 15 хиляди подписа, за да се забрани използването на отровни пестициди. Всяка година отровните препарати унищожават десетки хиляди пчелни семейства само у нас. Гражданската инициатива за спасяването на пчелите настоява Европейската комисия да предложи законодателни промени, с които да се премахне използването на синтетични пестициди. Това трябва да стане поетапно, като до 2030 г. се ограничи ползването на най-опасните, а до 2035 г. да се стигне до пълна забрана. В пряко включване на Би Ти Ви от село Биволаре пчелари заявиха, че препаратите се усещат по въздуха и дори им е ставало лошо от миризмата. Пчелар със 150 кошера пък обясни, че е завършил сезона на нула заради отровните препарати. Ако се съберат нужните подписи в петицията против инсектицидите, пчеларите вярват, че в следващите 5-10 години могат да се преборят за забрана за използване на отровните пестициди и да спасят пчелите. Хората от селото споделиха, че виждат самолетите да прелитат постоянно и че фермерите са зад тяхната инициатива, но по думите им, големите зърнопроизводители едва ли биха ги подкрепили. Междувременно голям земеделец съди държавата, че му е наложила акт за пръскане с пестицид в нерегламентирано време.", "date": "2019.11.25", "title": "Пчеларите се надигат срещу пестицидите"}
{"url": "https://standartnews.com/biznes/lui-vyuiton-kupi-tifani-za-16-mlrd-dolara-407606.html", "text": "Най-голямата в света компания за луксозни стоки \"Луи Вюитон Моет Хенеси\" купи емблематичната американска марка за бижута \"Тифани\". Сделката е за 16 милиарда долара. Една американска икона става малко френска, заяви шефът на \"Вюитон\", най-богатият французин Бернар Арно. Акциите на \"Тифани\" са изкупени за по 135 долара. Споразумението ще бъде финализирано в средата на 2020-та година.", "date": "2019.11.25", "title": "\"Луи Вюитон\" купи \"Тифани\" за 16 млрд. долара"}
{"url": "https://standartnews.com/balgariya-obshtestvo/ochakvame-pokana-za-chlenstvo-v-kluba-na-bogatite-407579.html", "text": "България ще получи покана за започване на преговори за присъединяване към Организацията за икономическо сътрудничество и развитие (ОИСР) в рамките на кабинета „Борисов 3“, пише \"Епицентър\", цитирайки дипломатически източници по повод визитата на премиера Бойко Борисов в Белия дом. ОИСР е известна като „Клуба на богатите“ и в нея членуват най-развитите страни в света. Поканата на България за ОИСР не е обвързана пряко с посещението на премиера във Вашингтон, но ще бъде във фокуса на разговорите с американския президент Доналд Тръмп заедно  с ключовите теми като сигурността и енергийната диверсификация на страната ни.  Само преди ден Н.Пр. посланикът на САЩ Херо Мустафа също заяви,  че очаква „САЩ да обсъдят възможността да подкрепят България за членство в ОИСР“.  Очаква се България да получи поканата за преговорите за членство в ОИСР през 2020 година, а правителството ни е извело началото им за свой приоритет, като кабинетът ни е предприел редица мерки за ускоряване на подготовката ни за членство в ОИСР.  За влизане в Клуба на богатите политически съображения са напълно допустими, нещо което е недопустимо по въпроса за визите. При темата за отпадането на визите това е невъзможно, тъй като законът в САЩ ясно посочва, че отказите за туриистически визи не бива да са над 3  процента. В момента отказите за България са 11 процента. Отпадането на визите при това положение може да стане единствено с промяна на закона, която в САЩ отнема минимум две години.  Премиерът Бойко Борисов вече заяви след разговор с генералния секретар на Организацията за икономическо сътрудничество и развитие Анхел Гурия само преди месец, че България очаква да получи конкретна дата за започване на преговори за присъединяване към Организацията, чието седалище е в Париж. С вноска от 25% САЩ са най-големият финансов стимулатор на ОИСР и точно разговорите в Белия дом тази вечер в българско време от 21 часа ще са знакови за поканата ни. В делегацията на премиера Борисов освен военният министър Красимир Каракачанов са и вицепремиерът Томислав Дончев, финансовият министър Владислав Горанов и икономическият министър Емил Караниколов. Точно Караниколов  официално представи Плана за действие на България за присъединяване към ОИСР пред Съвета на Организацията в Париж в края на септември. Икономическият министър посочи, че Планът, който е изготвен със съдействието на Секретариата на ОИСР, отразява политическата воля на България и постигнатия напредък в процеса на подготовка за членство в Организацията през последните години. Той също показва готовността на българското правителство да ускори действията си по покриване на стандартите и изпълнение на критериите за членство и цели да подпомогне продължаващите вътрешни реформи в ключови области. Страната ни е поставила конкретни цели в 22 области на сътрудничеството между България и ОИСР и е обвързана с приета през декември 2017 г. национална „пътна карта“ и нейното финансово осигуряване до края на 2020 г.  Непосредствено преди визитата на премиера Борисов в САЩ правителството одобри допълнителни разходи през 2019 година за финансиране на дейности по присъединяването на страната ни към Организацията. Сумата от 2 817 215 лева ще бъде насочена за дейности по присъединяването на България към ОИСР.", "date": "2019.11.25", "title": "Очакваме покана за членство в \"Клуба на богатите\""}
{"url": "https://www.standartnews.com/sport/botev-bi-etr-bez-trenor-407633.html", "text": "Ботев (Пловдив) победи вкъщи Етър с 2:0, но завърши мача без треньора си Ферарио Спасов. Феро, както всички знаят селекционера на пловдивчани бе изгонен от съдията Георги Димитров с червен картон, заради протест на съдийско решение. Двубоят бе последен от 17-ия кръг на efbet Лига.  \"Изиграхме добър мач, тежкият терен изравни силите, през първата част играта беше равностойна, но през втората част показахме характер, по-добрият отбор бяхме и заслужено победихме. Етър имаха възможности, но ние бяхме по-добри. Подготвяме се много добре, отборът намери своята физиономия и резултатите са показател. Президентът на клуба решава за договорите, ако ни предложат да останем сигурно ще продължим нашата работа, но все още не са водени разговори\", каза помощник треньора на Ботев (Пд) Диян Божилов. Феновете на победителите тръгнаха след мача на афто-протест срещу искането на собственика на тима Георги Самуилов общината да развали концесията за стадиона и да я даде на частна фирма.", "date": "2019.11.25", "title": "Ботев би Етър без треньор"}
{"url": "https://standartnews.com/svyat/svett-na-es-odobri-noviya-sstav-na-komisiyata-407591.html", "text": "Съставът на новата Европейска комисия с председател Урсула фон дер Лайен е одобрен от Съвета на Европейския съюз. Сега новата ЕК трябва да бъде гласувана от Европейския парламент. Това ще се случи в сряда.  \r\n \r\nНовите 25 еврокомисари и върховният представител на ЕС по въпросите на външната политика и сигурността бяха одобрени на днешното заседание на Съвета на ЕС. Това решение отваря пътя за гласуването в ЕП. \r\n \r\nЕвропарламентът ще трябва да гласува целия състав на комисията. Очаква се тя да бъде одобрена, но с минимално мнозинство. След като бъде одобрена, Европейската комисия ще заработи на 2 декември. \r\n \r\nВсяка една страна-членка е излъчила свой представител в ЕК, който отговаря за определен ресор. България е представена от Мария Габриел, която ще отговаря за иновациите и младежта. \r\n \r\nОбединеното кралство, което се намира в процес на напускане на ЕС, не е излъчило свой кандидат. Брекзит трябва да се състои на 31 януари 2020 г. ", "date": "2019.11.25", "title": "Съветът на ЕС одобри новия състав на Комисията"}
{"url": "https://standartnews.com/regionalni/blagoevgrad-e-v-top-5-po-zamrsen-vzdukh-407616.html", "text": "През последните години Благоевград попадна в топ 5 на най-замърсените градове в България. През зимния сезон в града трайно се измерват дву- и трикратно превишени нива на фини прахови частици във въздуха. Така беше и миналата седмица, показва справка в европейския индекс за чистотата на въздуха, сайт, който онлайн отразява данните на Европейската агенция по околна среда. Пиковите моменти са между вторник и петък, а обяснението е в три рецидивиращи замърсителя – отоплението на дърва, нафта и всякакви други отпадъци, които могат да горят с токсичен ефект, автомобилите и няколко фирми, които въпреки периодично налаганите санкции от държавната инспекция по околна среда, продължават да работят в полза на сериозното замърсяване. Почти ежедневно горят и материали на строителното сметище, което е на ръба на закона. Затова Община Благоевград въвежда сериозни глоби, стигащи до 4000 лева, за нерегламентирано изгаряне на опасни отпадъци, причиняващи сериозно замърсяване на въздуха. Заповедта е издадена от кмета Румен Томов, а контролът е възложен на съответните звена в администрацията. Новата местна власт разчита жителите на областния град също да подават сигнали за замърсяване от битови и от икономически субекти. Заповедта на новия кмет, насочена срещу отровителите на атмосферния въздух в Благоевград, е най-коментираната тема в социалните мрежи. Градоначалникът Румен Томов сподели пред „Хоризонт“ идеята Общината да закупи специализиран автомобил с мобилна станция за измерване на чистотата на въздуха. Наскоро беше приета една нова наредба, с която се въведоха нови лимити за наличието на влага в дървесината. Срещу това възразиха еколозите от сдружението „За Земята“, тъй като изискванията към дървесината не са въведени към продавачите или към производителите на дървесината, а към потребителите, домакинствата. „Така ще се затрудни контролът върху приложението на наредбата заради многото субекти. Контролните органи нямат правомощия да влизат в домовете на гражданите. Другият проблем с наредбата е, че не се посочва санкция. Задълженията трябва да бъдат на ниво бизнес“, каза в предаването „Нещо повече“ Ивайло Попов от сдружението „За Земята“.", "date": "2019.11.25", "title": "Благоевград е в топ 5 по замърсен въздух"}
{"url": "https://www.standartnews.com/sport/futbolistite-na-napoli-otkazakha-da-platyat-globi-za-25-mln-evro-407600.html", "text": "Ръководството на Наполи наложи тежки глоби на всички футболисти на клуба заради неподчинението на играчите от началото на месеца, съобщава БНР. 24-ма играчи на неаполитанци ще трябва да платят общо 2,5 милиона евро. Към днешна дата обаче играчите не смятат да плащат. Причина за драстичните санкции е инцидентът от началото на месеца, когато на футболистите бе наредено да участват в наказателен тренировъчен лагер веднага след загубата от Рома с 1:2, но те отказаха да го сторят и се прибраха по домовете си. Това е разгневило много собственикът на клуба Аурелио де Лаурентис, който е разпоредил да бъдат изпратени писма на всички 24 футболисти, в които всеки от тях да бъде уведомен каква глоба му е наложена. Според медиите в Италия най-сериозно са ударени централният защитник Калиду Кулибали с 225 хиляди евро и халфът Алан с 200 хиляди евро. Според в. \"Гадзета дело Спорт\" това няма да е краят на случая, тъй като играчите на Наполи не са съгласни с действията на ръководството и ще обжалват глобите по съдебен път.  Все по-вероятно изглежда наставникът на Наполи Карло Анчелоти да загуби работата си, като освен неубедителните резултати, проблем е и откритото несъгласие на италианския специалист срещу идеята за наказателен тренировъчен лагер на Де Лаурентис. Вчера е медиите в страната се появиха информации, че фаворит за заместник на Анчелоти и доскорошният треньор на Ювентус Масимилиано Алегри.  фото ЕПА/БГНЕС", "date": "2019.11.25", "title": "Футболистите на Наполи отказаха да платят глоби за 2,5 млн. евро"}
{"url": "https://standartnews.com/regionalni/koleda-e-daryavay-svetlina-407608.html", "text": "Кметът на Oбщина Благоевград,  инж. Румен Томов ,ще запали символично хилядите празнични светлини на елхата в центъра на града. Началото на коледно-новогодишните изненади в Благоевград ще бъде поставено  на 5 декември от 18.30 часа на площад „Георги Измирлиев“. Жителите и гостите на областния център на Пиринско ще станат част от богата празнична програма и много изненади, които е подготвила Община Благоевград. На сцената ще излязат талантливите деца от Благоевград, за да поставят  началото на пъстри и весели празнични дни. Мотото, с което тази година Община Благоевград призовава жители и гости на града към сплотеност и добрина, е ,,Коледа е! Дарявай светлина!“.                                                                                       В рамките на Коледния фестивал в Благоевград, който ще започне със запалването на светлините на града на 5 декември, ще се проведе благотворителна кампания \"Добрият дарява надежда“. Тази година се обединяваме в помощ на 11-годишния Деян Апостолов, който има нужда от нашата подкрепа. Целта е да се привлекат към каузата, както децата на Благоевград, така и техните родители, гражданите и гостите на града, да подадат ръка на семейството на Деян, нуждаещо се от подкрепата ни.", "date": "2019.11.25", "title": ",,Коледа е! Дарявай светлина!“"}
