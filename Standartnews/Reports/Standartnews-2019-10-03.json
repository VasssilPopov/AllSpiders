{"url": "https://standartnews.com/svyat/plemennikt-na-megan-markl-se-razkhodi-gol-402917.html", "text": "Полицията задържа племенника на херцогинята на Съсекс Меган Маркъл - Томас Дули, след като се разходил гол и във видимо неадекватно състояние по главна улица в Холивуд, съобщава \"Daily Mail\".  Британското издание публикува и видео, на което се вижда как 28-годишният мъж оказва съпротива и крещи ругатни, докато служителите на реда се опитват да го вкарат в полицейската кола. Полицаите твърдят, че Дули бил под въздействието на наркотици в момента на задържането му. Дули, който е син на полубрата на Меган Маркъл Томас Маркъл - младши, е освободен срещу гаранция от 25 000 долара.   ", "date": "2019.10.02", "title": "Племенникът на Меган Маркъл се разходи гол"}
{"url": "https://standartnews.com/svyat/protestirashch-pred-sgradata-na-ek-se-zalya-s-benzin-402927.html", "text": "Полицията в Брюксел задържа днес около обяд мъж, скандиращ обвинения за корупция в Европейския съюз, който се заля с бензин и заплаши да се самозапали пред сградата на ЕК, преди пожарникарите и полицаите да се намесят и да го отведат, предаде Асошиейтед прес. \r\n \r\nКраткият протест приключи, когато мъжът бе съборен на земята от водните струи от шланговето, с които го заляха пожарникарите, а полицаите му отнеха бидона с бензин, който носеше, и му сложиха белезници. Той бе откаран с линейка. \r\n \r\nСпоред полицейски източник, цитиран от Франс прес, задържаният е хърватин, който искал \"да привлече вниманието на френския президент\" Еманюел Макрон към семейните си проблеми. \r\n \r\nРедът пред сградата Берлемон бързо беше възстановен, отбелязва АП и напомня, че мерките за сигурност около централата на ЕС са затегнати през последните години, особено след терористичните атаки в Брюксел от 2016 г., когато бе взривена бомба в метростанция близо до мястото на днешния протест, а при атентат на летището бяха убити 32-ма души.", "date": "2019.10.02", "title": "Протестиращ пред сградата на ЕК се заля с бензин"}
{"url": "https://standartnews.com/svyat/turtsiya-zabranyava-elektronnite-tsigari-402887.html", "text": "Турското правителство възнамерява да забрани продажбата и вноса на електронни цигари, обяви министърът на здравеопазването Фахретин Коджа, цитиран от Анадолската агенция. Въпросът ще бъде внесен за разглеждане в парламента. По-рано Центърът за профилактика и контрол на болестите (CDC) в САЩ съобщи за взрив на белодробни и респираторни заболявания сред почитателите на електронните цигари. От центъра са предложили на хората да „разгледат възможността за отказ от електронните цигари”. Вероятният причинител на заболяванията е масло с витамин Е. Специалисти от Управлението по санитарен надзор върху качеството на хранителните продукти и медикаменти в САЩ са открили веществото в примеси с марихуана, която заболелите пушачи на електронни цигари са пушили. Въпреки това няма единодушие по темата и експертите смятат, че е рано да се правят окончателни изводи.", "date": "2019.10.02", "title": "Турция забранява електронните цигари"}
{"url": "https://standartnews.com/svyat/trmp-se-oplakva-ot-drzhaven-prevrat-v-sashch-402876.html", "text": "Американският президент Доналд Тръмп заяви, че разследването за импийчмънт срещу него е „преврат“, пише американското издание USA Today. Миналата седмица Демократическата партия официално откри разследване за импийчмънт, което ще изяснява дали държавният глава е използвал военната помощ за Украйна като лост, за да принуди тази страна да разследва бившия американски вицепрезидент и негов политически противник Джо Байдън за бизнес операциите му в Киев. „Научавайки повече и повече всеки ден, стигам дои извода, че това, което се случва, не е импийчмънт, а преврат, който цели да отнеме властта от хората, техния вот, техните свободи, тяхната Втора поправка, религия, армия, гранична стена и дадените им от Бог права като граждани на Съединените американски щати!“ – написа Тръмп в серия от „туийтове“. Определянето на разследването като държавен преврат отразява тона на Тръмп по отношение на предишни разследвания срещу него, които той вече определи това като „лов на вещици“ и „президентски тормоз“, отбелязва изданието.", "date": "2019.10.02", "title": "Тръмп се оплаква от държавен преврат в САЩ"}
{"url": "https://standartnews.com/svyat/mishka-v-beliya-dom-po-vreme-na-preskonferentsiya-402926.html", "text": "Невиждано оживление в Белия дом предизвика мишка, която падна от тавана по време на пресконференция. Журналистът от NBC Питър Алекзандър сподели в Туитър, че мишката е паднала в скута му. Присъстващите в залата репортери и телевизионни оператори се втурнали да гонят гризача.  Случката предизвика много шеговити коментари в социалните мрежи. Репортерка от NBC написа, че това е било най-вълнуващото събитие в залата за брифинги на Белия дом от няколко месеца.", "date": "2019.10.02", "title": "Мишка в Белия дом по време на пресконференция"}
{"url": "https://standartnews.com/svyat/folksvagen-registrira-kompaniya-v-turtsiya-402904.html", "text": "Германският автомобилостроител \"Фолксваген\"  регистрира компания в турския търговски регистър със седалище в окръг Маниса и капитал в размер на 943,5 млн. турски лири (164 млн. долара), съобщава БТА. Предмет на регистрираната фирма е проектиране, производство и монтаж на превозни средства и компоненти за тях, продажба, износ и внос на тези продукти и всякакви други дейности, свързани с това. Седалището на компанията е в община Юнусемре на окръг Маниса. В края на миналата седмица автомобилният гигант потвърди, че преговорите за новия завод край Измир в Турция са близо до своя край, пише dir.bg. Надзорният съвет на компанията вече е взел твърдо решение за завода, в който предстои да се сглобяват моделите \"Пасат\" и \"Шкода Супърб\" за износ към Източна Европа. Размерът на инвестицията по неофициална информация възлиза на близо един милиард евро. Все още обаче не е ясно дали регистрацията на компанията означава, че от \"Фолксваген\" са решили да построят новия си завод в южната ни съседка.  ", "date": "2019.10.02", "title": "\"Фолксваген\" регистрира компания в Турция"}
{"url": "https://standartnews.com/svyat/zemetresenie-be-registrirano-vv-vrancha-402931.html", "text": "Земетресение с магнитуд 3,6 по скалата на Рихтер е регистрирано днес следобед в сеизмичния район Вранча в Източна Румъния, предаде БТА. Трусът е станал в 15.54 часа и е бил на дълбочина 145 километра. През септември в Румъния са станали 24 земетресения с магнитуд между 2 и 4,5 по скалата на Рихтер.", "date": "2019.10.02", "title": "Земетресение бе регистрирано във Вранча"}
{"url": "https://www.standartnews.com/sport/etr-puska-biletite-za-loko-plovdiv-den-predi-macha-402902.html", "text": "Впетък ще бъдат пуснати в продажба билетите за мача на Етър срещу Локомотив Пловдив. Срещата е в събота от 17:30 ч. на стадион \"Ивайло\". Билетите ще се продават на касата пред Спортния диспансер в петък от 15 до 19 ч., съобщи административният директор Страцимир Тинчев. Цената на талоните си остава 8 лева. В събота касата ще работи от 10 до 16:00 ч., а от този час ще бъдат отворени и останалите каси, включително и от южната страна за феновете на Локомотив. \r\n \r\nВходовете на стадион „Ивайло” ще бъдат отворени от 16:00 ч. Както винаги, в деня на мача паркингът пред стадиона ще бъде освободен от автомобили. След 13 ч. за движение ще бъде затворена и ул. \"Филип Тотю\". ", "date": "2019.10.02", "title": "Етър пуска билетите за Локо Пловдив ден преди мача"}
{"url": "https://standartnews.com/svyat/na-ostrova-se-poyavi-diagnoza-psikhoza-brekzit-402932.html", "text": "Лекари в Обединеното кралство са установили първия случай на \"психоза Брекзит“, според информация в British Medical Journal. През лятото на 2016 г., три седмици след референдума в ЕС, 40-годишен мъж беше приет в болница, след като психичното му здраве се влоши бързо след обявяването на резултатите, \"със значителни опасения относно Брекзит\", се посочва в публикацията. \"Той имаше слухови халюцинации и параноични, референтни, погрешни идентификации и причудливи заблуди\", пише д-р Мохамед Зия Ул Хак Катшул от Института за психично здраве на Университета в Нотингам, който лекува мъжа. След гласуването за Брекзит той \"трудно се примири с политическите събития, случващи се около него. Той става все по-притеснен от расови инциденти\". Човекът каза още, че \"се срамува, че е британец ... Аз съм в избирателен район, който отразява мнение, което не е за мен\". \"Политическите събития могат да действат като основни психологически стресови фактори и да окажат значително влияние върху психичното здраве на хората, особено тези, които имат предразположение да развият психични заболявания“, казва д-р Хак. В информацията обаче се посочва, че мъжът е преживял подобен епизод 13 години по-рано след голям стрес, свързан с работата. Той също изпитва стрес, свързан с работата или семейството си, преди да стигне до \"психозата Брекзит“, „което потенциално би могло да бъде фактор, който е допринесъл за това“. Според д-р Хак пациентът се възстановява след две седмици след лечение с оланзапин, антипсихотик, използван за лечение на шизофрения и биполярно разстройство.", "date": "2019.10.02", "title": "На Острова се появи диагноза \"психоза Брекзит\""}
{"url": "https://www.standartnews.com/sport/kup-zvezdi-i-grisho-propuskat-shankhay-402900.html", "text": "Предпоследният за годината турнир от сериите Мастърс в Шанхай ще бъде с доста ограничено откъм звезди участие. Още две сериозни имена отказаха да се включат в основната схема за битките в китайския град.  Това са Хуан Мартин дел Потро и Стан Вавринка. Те имат травми, заради които са преценили, че е по-добре да не се подвизават в Шанхай. И докато аржентинецът е към края на възстановяването си след операция на капачката на коляното, швейцарецът има \"пресен\" проблем, заради който отказа турнира.  Освен тях, още куп звезди няма да участват. Това са Кевин Андерсън, Кей Нишикори и Милош Раонич, които лекуват травми, както и Ник Кириос, който е наказан и няма да се появи повече на кортовете през тази година.  Засега на турнира няма да участва и българската звезда Григор Димитров. Причината обаче е друга. При оформяне на 44-имата участници в основната схема, за което се взима като база класирането в ранглистата от 26 август, Гришо беше извън Топ 70 и не получи възможността да играе в Шанхай.  Той не подаде заявка и за квалификациите, така че единствената възможност да участва в предпоследния за 2019 г. Мастърс е да получи уайлдкард. Засега едната покана отиде при Анди Мъри и първата ни ракета може да се надява да е следващ в списъка. В противен случай няма да играе повече в Китай. ", "date": "2019.10.02", "title": "Куп звезди и Гришо пропускат Шанхай"}
{"url": "https://standartnews.com/kultura/nova-tv-puska-v-efir-novi-sportni-vodeshchi-402883.html", "text": "Новите лица на спортните новини по Нова телевизия са Валерия Видева и Александър Костадинов. Валерия е дъщеря на треньорката по лека атлетика Лиляна Видева. Завършила е журналистика в УНСС, а в момента следва магистратура “Реклама и публична комуникация” в СУ. В продължение на шест години работи в спортната редакция на БНТ, където отразява олимпийските игри в Рио през 2016-а, Пьонгчанг през 2018-а, Световното първенство по футбол 2018-а и много други спортни събития. Александър Костадинов е работил в различни медии като водещ на новини, редактор, репортер и анализатор. Той е един от международните ни съдии по футбол. “Привличането им за нас е от важно значение. С присъствието си в “Нова” ще допринесат за още по-качественото и интересно спортно съдържание”, каза Миляна Велева, директор “Новини и актуални предавания” в “Нова Броудкастинг груп”.", "date": "2019.10.02", "title": "Нова ТВ пуска в ефир нови спортни водещи"}
{"url": "https://standartnews.com/kultura/zdravko-palazov-s-izlozhba-35-godini-tvorcheski-pt-402909.html", "text": "Във вечерта на първия ден от месец октомври, в изложбената зала на Клуба на дейците на културата в Смолян, пред близки, свои почитатели и съграждани, талантливия художник Здравко Палазов представи вълнуваща изложба, по повод 35 години творчески път. Събитието бе официално открито с прочувствена и емоционална реч от успешния бизнесмен и кандидат за кмет Стефан Сабрутев “За Здравко Палазов големият  български художник академик Светлин Русев казва: „Има автори които не се нуждаят от представяне. До такава степен е лично възприемането и внушението им, че всяка словесна намеса малко или много ще наруши автентичността на автора.“ Всяко докосване до живописта на Здравко Палазов само по себе си е откритие, което във време на хаос, разруха и насилие са като самотни вестители на човешкия стремеж към светлината.“ Известна истина е, че живописта на Здравко е такава, какъвто е нейният автор. Здравко Палазов е човек със своя позиция и свой поглед към изкуството. Той е творец с чувство за социална справедливост, човек мислещ за Смолян и родния край. Именно за това живее и твори в Смолян.” Изложбата съдържа 35 платна – портрети, пейзажи, композиции и е посветена на 35-годишната творческа дейност на художника. Експозицията идва от Пловдив, Варна и Бургас, където Палазов беше начело в публичния афиш на известните градове на изкуството и културата. Здравко Палазов завършва Художествена гимназия в гр.Казанлък, след което продължава образованието си в Художествената академия в София, специалност “Живопис“ при проф. Добри Добрев, веднага след Академията участва във всички национални изложби в Русе, Велико Търново, Бургас, Смолян, Стара Загора, София, Сливен и др. Не малък е броя и на самостоятелните му изложби в чужбина – Канада, Германия, Чехия, Полша, Швейцария, Япония, Русия, САЩ, Австрия и др. страни. Негови творби има в много частни колекции и художествени галерии. Освен живописец Здравко Палазов е и добър илюстратор, илюстрирал е над 40 книги, от които на авторите Найден Вълчев, Надежда Захариева, Усин Керим, Банан Бананов, Уилям Мередит, Ганчо Керечев и др. Здравко Палазов е един от експертите участвали в създаването на Закона за културното наследство. Бил е директор на Художествената галерия в Смолян, през който период дейността на галерията се характеризира с активно присъствие в културния живот на Смолян – експонирането на много изложби с различни автори от България и чужбина. Изложбата има още едно посвещение: „На големия поет и приятел на Смолян Любомир Левчев, който ни напусна преди няколко дни“. Тя ще остане на вниманието на смолянчани и гостите на града до 15 октомври т. г.", "date": "2019.10.02", "title": "Здравко Палазов с изложба - 35 години творчески път"}
{"url": "https://www.standartnews.com/sport/manchestr-yunayted-iska-trenor-ot-seltik-402903.html", "text": "Отборът на Манчестър Юнайтед ще се опита да привлече кондиционият треньор на Селтик Тим Уилиамсон след поредицата от контузии в състава на \"червените дяволи\".  Ръководителите на клуба са притеснени от големия брой мускулни контузии от началото на сезона. С подобни травми вече се отчетоха Антони Марсиал, Маркъс Рашфорд и Пол Погба.  Клубът иска да разшири треньорския щаб на Оле Гунар Солскяер, като една от вакантните позиции е тази на кондиционен треньор. Самият Уилиамсон има опит в националния отбор на Шотландия, както и в английските отбори Лийдс и Бирмингам.", "date": "2019.10.02", "title": "Манчестър Юнайтед иска треньор от Селтик"}
{"url": "https://standartnews.com/sport/uada-ne-pusna-stoyka-petrova-na-svetovnoto-402912.html", "text": "Световната антидопингова агенция (УАДА) не допусна нашата боксьорка Стойка Петрова /54 кг/ до участие на световното първенство за жени в руския град Улан-Уде, съобщи БНР.  Петрова бе прекратила кариерата си, но реши да се завърне на ринга, но за да може да участва, трябваше да получи разрешение от УАДА, тъй като бе необходимо да е изминал 6-месецен период от отказването. По тази причина Стойка замина за далечния руски град, с надеждата там да дочака зелена светлина за участие, но такава не бе получена от УАДА. При това положение тя ще може да се състезава от февруари идната година. Така нашите представителки на шампионата останаха четири. Стана ясно, че в първия ден от световното първенство утре, четвъртък, на ринга ще се качи в категория до 51 кг Габриела Димитрова, а нейна съперничка ще бъде англичанката Тори-Елис Уилeтс. Станимира Петрова /57 кг/ ще играе в събота срещу Нейти Петесио (Филипини) или Джуделен Ромеу (Бразилия), които ще се срещнат помежду си преди това. Севда Асенова /48 кг/ ще се изправи в понеделник срещу представителката на Алжир Фатиха Мансури, а същия ден ще стартира и Мелис Юнузова /64 кг/ срещу узбекистанката Мафтунахон Мелиева.", "date": "2019.10.02", "title": "УАДА не пусна Стойка Петрова на световното"}
{"url": "https://standartnews.com/regionalni/izlozhba-za-makhatma-gandi-otkrivat-v-blagoevgrad-402889.html", "text": "Днес в Дома на младостта в Благоевград ще бъде открита документална изложба „Ганди - благочестивата жертва на чистата душа“, посветена на 150 години от рождението на Махатма Ганди, индийския адвокат, политик, пацифист, борец за човешка свобода и духовен водач на индийското движение за независимост. Очаква се на откриването да присъства г-жа Н.Пр.Пуджа Капур, посланик на Индия в България. Експозицията представлява духовен обмен и творчески импулс от приятелството и общуването между Ганди и българския художник Борис Георгиев. Изложбата съдържа кореспонденция, фотографии, рисунки и оригиналния портрет на Бащата на Индия. Събитието е съпътствано от постерна мобилна изложба със снимки и житейски мисли на големия индийски духовен водач, която ще бъде разположена на един от красивите мостове на Благоевград, този от пл. „България“ към кв. „Вароша“. Експонатите са предоставени от Пламена Димитрова-Рачева, която е и куратор на изложбата. Медийното партньорство и открита дискусия са осигурени от QM media,“L’Europeo“- Списание за ума и душата!“", "date": "2019.10.02", "title": "Изложба за Махатма Ганди откриват в Благоевград"}
{"url": "https://standartnews.com/sport/borusiya-d-pobedi-slaviya-v-praga-402942.html", "text": "Борусия (Дортмунд) победи Славия в Прага с 2:0 в мач от втория кръг на груповата шаза на Шампионската лига по футбол в група F. Головете за немския тим вкара Ашраф Хасими (35 и 89). По същото време Генк и Наполи завършиха 0:0 в мач от група Е.", "date": "2019.10.02", "title": "Борусия (Д) победи Славия в Прага"}
{"url": "https://standartnews.com/regionalni/107-godini-ot-osvobozhdenieto-na-garna-dzhumaya-402920.html", "text": "107 години от освобождението на Горна Джумая и Пиринска Македония ще отбележи община Благоевград на 5 октомври. Честванията по повод годишнината ще бъдат съпроводени с богата празнична програма, която ще продължи през целия ден. Денят ще започне в 09.30 часа  с Панихида за загиналите за Освобождението на Горна Джумая от османско иго и полагане на цветя на паметния знак на Майор Иван Павлович Орлински. Тя ще бъде отслужена в църковен храм „Въведение Богородично“. След това ще бъде издигнат националният флаг на Република България, ще бъде извършен и тържествен преглед на знамена и униформи на българската армия. Венци и цветя ще бъдат положени на паметника на Георги Измирлиев-Македончето и на паметника на Македоно-одринското опълчение, който се намира на площад „Мите Марков“. По-късно, по обяд концерт ще изнесе ансамбъл „Пирин“. Втората част от празничната програма ще започне с тържествена сесия на Общинския съвет в Благоевград и церемония по връчване на наградите „Личност на годината“. Сесията ще се проведе от 17.00 часа в ДТ „Никола Вапцаров“. От 19.00 часа предстои Втори международен детски фолклорен танцов фестивал „Ритми и багри“ на ЦЛРТБ, който ще се състои на площад „Македония“.", "date": "2019.10.02", "title": "107 години от освобождението на Горна Джумая"}
{"url": "https://standartnews.com/sport/kup-zvezdi-i-grisho-propuskat-shankhay-402900.html", "text": "Предпоследният за годината турнир от сериите Мастърс в Шанхай ще бъде с доста ограничено откъм звезди участие. Още две сериозни имена отказаха да се включат в основната схема за битките в китайския град.  Това са Хуан Мартин дел Потро и Стан Вавринка. Те имат травми, заради които са преценили, че е по-добре да не се подвизават в Шанхай. И докато аржентинецът е към края на възстановяването си след операция на капачката на коляното, швейцарецът има \"пресен\" проблем, заради който отказа турнира.  Освен тях, още куп звезди няма да участват. Това са Кевин Андерсън, Кей Нишикори и Милош Раонич, които лекуват травми, както и Ник Кириос, който е наказан и няма да се появи повече на кортовете през тази година.  Засега на турнира няма да участва и българската звезда Григор Димитров. Причината обаче е друга. При оформяне на 44-имата участници в основната схема, за което се взима като база класирането в ранглистата от 26 август, Гришо беше извън Топ 70 и не получи възможността да играе в Шанхай.  Той не подаде заявка и за квалификациите, така че единствената възможност да участва в предпоследния за 2019 г. Мастърс е да получи уайлдкард. Засега едната покана отиде при Анди Мъри и първата ни ракета може да се надява да е следващ в списъка. В противен случай няма да играе повече в Китай. ", "date": "2019.10.02", "title": "Куп звезди и Гришо пропускат Шанхай"}
{"url": "https://standartnews.com/sport/etr-puska-biletite-za-loko-plovdiv-den-predi-macha-402902.html", "text": "Впетък ще бъдат пуснати в продажба билетите за мача на Етър срещу Локомотив Пловдив. Срещата е в събота от 17:30 ч. на стадион \"Ивайло\". Билетите ще се продават на касата пред Спортния диспансер в петък от 15 до 19 ч., съобщи административният директор Страцимир Тинчев. Цената на талоните си остава 8 лева. В събота касата ще работи от 10 до 16:00 ч., а от този час ще бъдат отворени и останалите каси, включително и от южната страна за феновете на Локомотив. \r\n \r\nВходовете на стадион „Ивайло” ще бъдат отворени от 16:00 ч. Както винаги, в деня на мача паркингът пред стадиона ще бъде освободен от автомобили. След 13 ч. за движение ще бъде затворена и ул. \"Филип Тотю\". ", "date": "2019.10.02", "title": "Етър пуска билетите за Локо Пловдив ден преди мача"}
{"url": "https://standartnews.com/sport/manchestr-yunayted-iska-trenor-ot-seltik-402903.html", "text": "Отборът на Манчестър Юнайтед ще се опита да привлече кондиционият треньор на Селтик Тим Уилиамсон след поредицата от контузии в състава на \"червените дяволи\".  Ръководителите на клуба са притеснени от големия брой мускулни контузии от началото на сезона. С подобни травми вече се отчетоха Антони Марсиал, Маркъс Рашфорд и Пол Погба.  Клубът иска да разшири треньорския щаб на Оле Гунар Солскяер, като една от вакантните позиции е тази на кондиционен треньор. Самият Уилиамсон има опит в националния отбор на Шотландия, както и в английските отбори Лийдс и Бирмингам.", "date": "2019.10.02", "title": "Манчестър Юнайтед иска треньор от Селтик"}
{"url": "https://www.standartnews.com/sport/lyupko-petrovich-napusna-tsska-402905.html", "text": "Люпко Петрович вече не е част от ЦСКА! От ръководството на клуба са направили всичко възможно да го убедят да остане, но сърбинът е бил категоричен в решението си. \"Армейци, Наставникът на ЦСКА Люпко Петрович занапред няма да бъде начело на отбора. След среща със собствениците на клуба, той декларира намерението си да напусне поста, поемайки своята отговорност за представянето на тима. Въпреки опитите на ръководството да го убедят да не прибързва с решението си, сръбският специалист бе категоричен в желанието си, което в крайна сметка бе уважено. В предстоящата среща с Витоша (Бистрица) в събота червените ще бъдат водени от досегашните му помощници в треньорския щаб. ЦСКА благодари на Люпко Петрович за досегашната му всеотдайна работа и му пожелава много успехи занапред!\", пише на сайта на \"червените\".", "date": "2019.10.02", "title": "Люпко Петрович напусна ЦСКА"}
{"url": "https://www.standartnews.com/sport/borusiya-d-pobedi-slaviya-v-praga-402942.html", "text": "Борусия (Дортмунд) победи Славия в Прага с 2:0 в мач от втория кръг на груповата шаза на Шампионската лига по футбол в група F. Головете за немския тим вкара Ашраф Хасими (35 и 89). По същото време Генк и Наполи завършиха 0:0 в мач от група Е.", "date": "2019.10.02", "title": "Борусия (Д) победи Славия в Прага"}
{"url": "https://standartnews.com/biznes/biznes-i-mestna-vlast-se-sreshchat-v-pamporovo-402888.html", "text": "От 7 до 9 октомври в Пампорово си дават среща бизнесът и местната власт, обединени от обща кауза - превръщане на България в уникална и предпочитана международна туристическа дестинация. Близо 100 професионалисти ще вземат участие в Седмата работна среща между бизнеса и местната власт под мотото Сътрудничеството между обществения и частния сектор - платформа за устойчиво туристическо развитие. Планиран като инструмент за постигане на една от стратегическите цели на Асоциацията на Българските туроператори и туристически агенти, (АБТТА) - перспективно и устойчиво туристическо развитие, още със своето първо издание през 2013 г. форумът е признат като необходима, иновативна и ефективна формула за разширяване и надграждане диалога между основните групи участници на туристическия пазар: общините – основен фактор за изграждане на висококачествен и конкурентоспособен регионален туристически продукт, туроператорите, осигуряващи неговата пазарна реализация и организациите, създаващи  бъдещите професионалисти за туристическата индустрия. В рамките на срещата български туроператори и  общински администрации ще потърсят решение на проблеми, възникващи при разработването на програми, основани на регионални туристически ресурси, и подпомогнати от изтъкнати представители на българските академични среди, ще съгласуват действия за повишаване ефективността на своите професионални взаимодействия. Участниците в срещата ще имат възможност да присъстват на официалната церемония по излъчване на победителите на Национален конкурс за Община с най-добра маркетингова политика 2019. Създаден с решение на Четвъртата работна среща в Троян през 2016 г., конкурсът е част от стратегията на АБТТА за повишаване конкурентоспособността и разнообразието на националното туристическо предлагане и има за цел да насърчи усилията на общинските администрации за по-успешно маркетингово позициониране и да подпомогне тяхната дейност с достъпни научно-практически маркетингови решения. На националното туристическо предлагане ще работят делегати от 17 български общини със значителен туристически потенциал, над 35 професионалисти от водещи български туроператорски фирми - членове на АБТТА и други партньорски сдружения, журналисти от основни български медии. Професионалното образование трябва да е съобразено с нуждите на бизнеса, смятат българските туроператори и водени от разбирането за значимостта на практическото обучение, предоставят възможност на бъдещите професионалисти в туризма да придобият знания в реална бизнес среда, да се запознаят с водещи български туристически агенции и защо не - да открият своето бъдещо работно място. Седмата работна среща се провежда с неоценимото съдействие и организационна подкрепа на Община Чепеларе, избрана от българските туроператори за домакин на деловата проява заради подкрепата, оказвана на българския туристически бизнес и в израз на уважение към провежданите от Общината политики за превръщане на България в предпочитана Европейска туристическа дестинация.", "date": "2019.10.02", "title": "Бизнес и местна власт се срещат в Пампорово"}
{"url": "https://standartnews.com/biznes/2-miliona-potrebiteli-posetikha-sayta-na-energo-pro-za-godina-402891.html", "text": "Клиентите на ЕНЕРГО-ПРО предпочитат използването на електронните канали за получаване на услуги, свързани с тяхното потребление на електроенергия. Една от последните инициативи на компанията, подкрепящи тази тенденция, е организираната томбола с ваучери за пазаруване на стойност 100 лева за клиентите, актуализирали данните си за кореспонденция с компанията в периода септември 2019 – февруари 2020 г. Кампанията за актуализация на имейл или телефон отнема минути и е активна на интернет адрес https://update.energo-pro.bg/, достъпен и от банер на началната страница на ЕНЕРГО-ПРО. През месец октомври предстои първото теглене на печеливши участници в томболата. През последната една година повече от 2 милиона клиенти на енергийното дружество са потърсили информация на корпоративния сайт www.energo-pro.bg. Посетени са над 34 милиона страници, като най-търсена е била страницата за проверка на сметка, най-вече в периодите на излизане на фактури. Тогава се отчитат и пикове в посещаемостта за ден, като рекорд е отбелязан на 15.01.2019 г – 91 650 посетители. Статистиката сочи, че потребителите на възраст между 25 и 34 години формират най-висок дял от посещаемостта на сайта - 33%, присъстват и клиентите над 55 годишна възраст с 11%. Установено е, че най-предпочитаното устройство за влизане на страницата на ЕНЕРГО-ПРО е мобилният телефон, следван от компютъра и на последно място е таблетът. Интернет сайтът на ЕНЕРГО-ПРО предоставя възможност за безплатна електронна справка за потреблението на битовите клиенти за 3 години назад чрез въвеждането на клиентски номер и номер на фактура от последните 12 месеца. Друг банер на началната страница предлага достъп до заявление за получаване на електронна фактура чрез изпращането му по имейл със заверен  квалифициран електронен подпис, или чрез подаване при посещение на център за обслужване на компанията. За информация относно услугите, които предлагат дружествата от групата ЕНЕРГО-ПРО, на разположение на клиентите са следните контакти за връзка: https://www.energo-pro.bg/bg/Kontakti.", "date": "2019.10.02", "title": "2 милиона потребители посетиха сайта на ЕНЕРГО-ПРО за година"}
{"url": "https://standartnews.com/biznes/doverete-se-na-blgarskoto-tozi-pt-v-tsum-402898.html", "text": "От днес до 13 октомври за 16-ти път ще се проведе изложението \"Доверете се на българското\". То ще е разположено в изложбената зала на ЦУМ, предаде БГНЕС. Над 35 фирми производители, търговци, предприемачи, предлагащи български продукти в областите храни, напитки, козметика, облекло, обувки, чанти, детски артикули, стоки за бита, техника и др. ще вземат участие в тазгодишното изложение. Близо 80 % от изложителите са малки фирми като най-много са занимаващите се с козметика, конфекция, трикотажни и кожени изделия, храни и напитки. Търговското изложение „Доверете се на българското” събира на едно място само български производители и търговци, представя фирмата и продуктите й, както и предоставя възможност за директна среща на бизнеса с потребителя. По време на изложението потребителите ще могат да се сдобият с разнообразни български стоки. Ще бъдат представени най-новите колекции спортни и елегантни облекла за есенния и зимния сезон на атрактивни цени. Ще може да закупите чанти и обувки от естествена кожа. На изложението ще може да намерите и нови модели шапки и аксесоари. За поредна година на изложението ще има и фирми, предлагащи дрехи и аксесоари за деца. Посетителите ще научат за полезните съставки на зеолита и копривата и как да се използват в ежедневието. Kозметика и хранителни добавки с екстракти от охлюв Helix aspersa ще предложат нови продукти по време на изложението.", "date": "2019.10.02", "title": "\"Доверете се на българското\" този път в ЦУМ"}
{"url": "https://www.standartnews.com/sport/uada-ne-pusna-stoyka-petrova-na-svetovnoto-402912.html", "text": "Световната антидопингова агенция (УАДА) не допусна нашата боксьорка Стойка Петрова /54 кг/ до участие на световното първенство за жени в руския град Улан-Уде, съобщи БНР.  Петрова бе прекратила кариерата си, но реши да се завърне на ринга, но за да може да участва, трябваше да получи разрешение от УАДА, тъй като бе необходимо да е изминал 6-месецен период от отказването. По тази причина Стойка замина за далечния руски град, с надеждата там да дочака зелена светлина за участие, но такава не бе получена от УАДА. При това положение тя ще може да се състезава от февруари идната година. Така нашите представителки на шампионата останаха четири. Стана ясно, че в първия ден от световното първенство утре, четвъртък, на ринга ще се качи в категория до 51 кг Габриела Димитрова, а нейна съперничка ще бъде англичанката Тори-Елис Уилeтс. Станимира Петрова /57 кг/ ще играе в събота срещу Нейти Петесио (Филипини) или Джуделен Ромеу (Бразилия), които ще се срещнат помежду си преди това. Севда Асенова /48 кг/ ще се изправи в понеделник срещу представителката на Алжир Фатиха Мансури, а същия ден ще стартира и Мелис Юнузова /64 кг/ срещу узбекистанката Мафтунахон Мелиева.", "date": "2019.10.02", "title": "УАДА не пусна Стойка Петрова на световното"}
{"url": "https://www.standartnews.com/sport/ivet-otnovo-e-sedma-v-sveta-na-200-m-402943.html", "text": "Ивет Лалова си остана най-бързата бяла жена на 200 м в света. Българката за втори път в кариерата си остана седма във финала на световно с 22,77. На стадион \"Халифа\" в Доха Ивет не стигна до медалите както искаше цяла България, но пък спечели всички с борбеността, която показа на седмото си световно първенство. Титлата отиде очаквано при най-бързата Дина Ашър-Смит (Вбр) с 21,88 сек. Втора е американката Британи Браун с 22,22 сек, а швейцарката Муджинга Камбунджи е трета с 22,51 сек. \"Малко не ми стигна за медал, но всъщност е много, заяви Ивет след финала. - Тук се хвърляме като едни тигри и се борим за стотни и сантиметри. Днес имах задача да си направя бягането и не успях, защото беше доста емоционално, както винаги. Финал е все пак. От вчера до днес могат да се слуучат толкова много неща. Все пак сме жени. Може би днес ми беше писано седмо място на седмото ми световно. Догодина ще взема реванш на олимпиадата в Токио\".", "date": "2019.10.02", "title": "Ивет пак е най-бързата бяла жена в света на 200 м"}
{"url": "https://standartnews.com/biznes/bulgartransgaz-podpisva-za-dve-novi-kompresorni-stantsii-402913.html", "text": "Договор за изграждане на компресорните станции \"Нова Провадия\" и \"Расово\", които са част от разширението на газопреносната инфраструктура в страната по проекта \"Балкански поток\", ще бъде подписан в присъствието на министъра на енергетиката Теменужка Петкова и на изпълнителния директор на \"БЛулгартрансгаз\" ЕАД Владимир Малинов, съобщиха от пресцентъра на Министерство на енергетиката. Избраният изпълнител е ДЗЗД \"Ферощал Балкангаз\" а подписването на договора ще стане на 3 октомври от 13 часа в сградата на \"Булгартрансгаз\" ЕАД-София. ДЗЗД \"Ферощал Балкангаз\" е обединение между Ферощал индустрианлаген ГмбХ - Германия, \"Главболгарстрой\" АД и \"Главболгарстрой интернешънъл\" АД. Изпълнителят бе избран през август 2019 г. след проведена процедура по реда на Закона за обществените поръчки. Стойността на договора е 350.8 млн. евро без ДДС. Проектът за разширение на газопреносната инфраструктура от турско-българска до българо-сръбска граница ще осигури условията за реализация на концепцията за газов хъб \"Балкан\".", "date": "2019.10.02", "title": "\"Булгартрансгаз\" подписва за две нови компресорни станции"}
{"url": "https://standartnews.com/biznes/stroitelnite-predpriemachi-ne-sme-obshchestven-vrag-402916.html", "text": "За първите шест месеца на годината строителните предприемачи са внесли в бюджета на Столична община приблизително 7,8 млн. лева от такси за разрешения за строеж на сгради. Издадените визи за изграждане на жилища са с общо 788 214 кв. м РЗП, показва справка в НСИ. Предвид сериозния принос към бюджета на София и ролята на строително-инвестиционния сектор за икономиката на града, членовете на Асоциацията очакват и ще изискват обективно и законосъобразно административно обслужване. От организацията твърдо се противопоставят на опитите да се въвеждат рестрикции в строителния процес със спекулативна цел в рамките на предизборната кампания и след това.  „Недопустимо е участниците в сектор, който създава работни места и внася приходи в местния бюджет, да бъдат заклеймявани като обществен враг. Нашата дейност е пряко свързана с подобряване на жизнения стандарт на хората чрез изграждането на достъпни и качествени жилища. А всеки път, когато властта говори за гражданите, сякаш забравя, че ние и нашите служители също сме граждани“, коментира Георги Шопов, председател на Националната асоциация на строителните предприемачи. Макар издаването на строителни разрешителни да представлява голяма част от таксите, дължими от строителните предприемачи, не по-малко съществени са и разходите за облагородяване на средата около обектите. Отговорността за изграждането на инфраструктура в някои части на града е изцяло прехвърлена на предприемачите.  „Собствеността върху уличната регулация и разминаването между кадастрална карта и регулация сериозно възпрепятстват строителния процес. Освен качествени и навременни административни услуги, за подобряване на условията е необходимо приходите от строителни разрешения да се влагат в изграждане на инфраструктура и облагородяване на средата, там където се строи. Считаме, че тези средства трябва да се разходват единствено в територията на квартала, а не да се причисляват към общия бюджет. Така районите с активно жилищно строителство ще се устроят правилно още в етап на инвестиционното строителство, а не догонващо, както е сега“, посочва Димитър Димитров, член на НАСП. Засиленият интерес към нови жилища се обуславя от подобряването на покупателната способност. При 5% ръст на цените на имотите на годишна база, увеличението на средната работна заплата за София спрямо второто тримесечие на 2018 е почти 14%. Голям процент от хората, търсещи да закупят имот, се насочват към ново строителство, заради което почти 100% от проектите се продават преди да получат разрешение за ползване. Около 1/3 от купувачите разчитат на банково финансиране, показват данните на Асоциацията. „Купувачите отдават все по-голямо внимание на сервизните помещения, особено тези с лесен достъп в самото жилище. Близо 80% от клиентите имат изискване за място за съхранение на вещите, както и мокро помещение, когато търсят нов дом. Тази потребност е пряко свързана с подсигуряването на битово удобство, особено при семействата с деца“, допълва Десислава Петрова, член на НАСП. По думите й клиентите се интересуват все повече и от общите части на сградата – имат желание да разгледат някоя от вече построените сгради на инвеститора, за да са наясно какво биха могли да очакват за своя бъдещ нов дом. Членовете на Асоциацията подкрепят представените мерки от „Визия за София“, но отчитат и пропуските в обхвата на проекта. Сред важните въпроси без предложение за решение остава изграждането на инфраструктура. „Успешното планиране на града трябва да бъде основано на задълбочени обществени дискусии, експертни становища и най-важното – устойчивост, дългосрочност и перспектива. В момента най-належаща е промяната и подобряването на транспортната инфраструктура, която трябва да изпреварва, а не да изостава от инвестиционната дейност“, казва Борислав Точевски, член на НАСП. От Асоциацията настояват за въвеждане на електронно строително разрешително, като  една от най-съществени и належащи стъпки за облекчаване на административната тежест. Дигитализирането на целия процес ще доведе до повишаване на ефективността на обществото и ограничаване на напрежението в бранша, категорични са експертите. „Нашето предложение е да се намали обемът на проектната документация, необходима за издаване на разрешение за строителство по примера на други европейски страни. Според нас са достатъчни: проверка на архитектурния проект за съответствие с градоустройството, предоставяне на заверка на конструкция и пожарна безопасност от лицензиран консултант“, допълва Георги Шопов.", "date": "2019.10.02", "title": "Строителните предприемачи: Не сме обществен враг"}
{"url": "https://standartnews.com/biznes/omv-praznuva-20-g-uspekhi-na-blgarskiya-pazar-402914.html", "text": "Веригата бензиностанции OMV отбелязва 20 години от откриването на първия си обект в България. Празникът преминава под мотото „OMV – 20 години повече от бензиностанция“. До момента веригата разполага с 94 бензиностанции в страната. Със своя пазарен дял компанията се нарежда сред най-големите инвеститори в страната, като OMV България е инвестирала близо 400 милиона лева. В обектите на OMV България работят повече от 1400 души, а за последните 20 години компанията е създала около 20 000 работни места в собствената си верига и партньорите. През своята 20-годишна история OMV България винаги е била посветена на социално значими каузи, включително опазване на околната среда, подкрепа за деца в неравностойно положение, както и много други. Компанията участва активно в местни инициативи във всички региони на страната. Това заляга и като един от основните бизнес принципи на OMV за грижа и отговорност към природата и социалната среда. Като част от корпоративната си социална политика, OMV България подкрепя множество благотворителни организации и различни каузи, като „SOS Детски селища“, „Карин дом“, и други инициативи. Общата стойност инвестирана в различни общественозначими проекти за тези 20 години е приблизително 6 милиона лева. Компанията определя тенденциите на пазара на горива и е първата в България, която въведе концепцията за бензиностанция като многофункционален център за услуги. В България OMV беше първата бензиностанция, която започна да предлага различни удобства на своите клиенти, като детски площадки и автомивки, както и 24/7 продажба на винетки, WI-FI, банкомати, OMV услуги за плащане на сметки, включително застраховки, билети за събития и други услуги. Всичко това идва в допълнение на собствената марка ресторанти и магазини на OMV - VIVA. “Щастлив съм да отбележим 20-годишнината на OMV в България – време, през което  реализирахме идеята за бензиностанцията като мултифункционален център за услуги. Приоритет на компанията е грижата за клиентите, за да превърнем нашите обекти в предпочитано място за среща на съвременното мобилно поколение. Всеки месец обслужваме над 15 милиона клиенти. Голяма част от тях минават през OMV за своето VIVA кафе, сутрин преди да отидат на работа. Плащат битови сметки и данъци, закусват и обядват, купуват подарък. Освен с разнообразие на предлаганите услуги, ние се гордеем с осигуряване на първокачествени горива и продукти за автомобила“, каза Дечебал Тудор, Ритейл мениджър „Вече 20 години OMV e повече от бензиностанция, защото всичко, което правим, е в името на нашите клиенти. Благодарим на всички, които ни се довериха и продължават да ни подкрепят”, допълни той. Клиентите на OMV разчитат на най-висок клас продукти и услуги през тези 20 години. Компанията беше първата в България, която внесе 100 октаново гориво на пазара от рафинерията си в Австрия. Тя беше първата, която въведе горива със стандарти Euro 4 и Euro 5 много преди те да бъдат законово изисквани на пазарите в региона. Горивото OMV MaxxMotion 100plus е единственото, което изпълнява най-високите изисквания за качество на Worldwide fuel charter (категория 5). „Постоянно правим иновации и внасяме подобрения с цел осигуряване на най-високо качество на продуктите и услугите, които предлагаме, като изпълняваме обещанието, което сме дали на нашите клиенти – We Care More. “, каза Тудор По случай 20 години на българския пазар, OMV стартира редица инициативи и атрактивни предложения при зареждане на горива, с които да благодари за доверието и лоялността на клиентите си.", "date": "2019.10.02", "title": "OMV празнува 20 г. успехи на българския пазар"}
{"url": "https://standartnews.com/sport/ivet-otnovo-e-sedma-v-sveta-na-200-m-402943.html", "text": "Ивет Лалова си остана най-бързата бяла жена на 200 м в света. Българката за втори път в кариерата си остана седма във финала на световно с 22,77. На стадион \"Халифа\" в Доха Ивет не стигна до медалите както искаше цяла България, но пък спечели всички с борбеността, която показа на седмото си световно първенство. Титлата отиде очаквано при най-бързата Дина Ашър-Смит (Вбр) с 21,88 сек. Втора е американката Британи Браун с 22,22 сек, а швейцарката Муджинга Камбунджи е трета с 22,51 сек. \"Малко не ми стигна за медал, но всъщност е много, заяви Ивет след финала. - Тук се хвърляме като едни тигри и се борим за стотни и сантиметри. Днес имах задача да си направя бягането и не успях, защото беше доста емоционално, както винаги. Финал е все пак. От вчера до днес могат да се слуучат толкова много неща. Все пак сме жени. Може би днес ми беше писано седмо място на седмото ми световно. Догодина ще взема реванш на олимпиадата в Токио\".", "date": "2019.10.02", "title": "Ивет пак е най-бързата бяла жена в света на 200 м"}
{"url": "https://standartnews.com/biznes/radev-strategicheskiyat-ni-izbor-e-evroto-402934.html", "text": "Глобалната и европейската икономика се забавят на фона на увеличаваща се несигурност, свързана със световната търговия и международната политическа рамка. Произтичащите по линия на външното търсене рискове за малка и отворена икономика като българската се допълват от ефектите от много ниските и отрицателни лихвени равнища в еврозоната. Анализите на БНБ показват, че се намираме във възходяща фаза на трупане на циклични рискове. Това ни мотивира да вземем определени решения, като например бяхме сред първите централни банки, които активираха, а след това в нашия случай увеличихме, антицикличния капиталов буфер за банките, заяви управителят на БНБ Димитър Радев. През 2018 г. предприехме инициатива за законодателни промени, вече приети от Народното събрание, за разширяване на т. нар. макропруденциални правомощия на БНБ. Така днес разполагаме с широк набор от инструменти за прилагане на мерки по отношение на кредитната дейност на банките, които допълват традиционно прилаганите от БНБ мерки, свързани с капитала на банките. Подходът ни цели кредитната активност да остава на здравословни за икономиката и банките равнища, контролирайки акумулирането на циклични рискове, посочи управителят на централната банка. Тези действия на БНБ се осъществяват в по-големия контекст на присъединяването на страната към еврозоната. Това е стратегически избор, който не трябва да се влияе от предизвикателства, свързани с икономическа или политическа конюнктура. България вече е постигнала сериозен напредък. Паричният ни режим прави възможно левът да се присъедини незабавно и безпроблемно към валутния механизъм ERM II. Платежните ни системи отговарят на стандартите на еврозоната. Вече почти изградена е нормативната рамка и техническата инфраструктура за присъединяване към Eдинния надзорен механизъм и Единния механизъм за преструктуриране. Дори фактът, че в България вече се отпечатват евро банкноти, е показателен за нашия технически капацитет. С оглед на солидната и дисциплинирана фискална позиция на страната, за България не съществуват опасения от гледна точка на състоянието на публичните финанси, категоричен бе Радев . По-дългосрочната цел – присъединяването към еврозоната – изисква много усилия за постигане на т.нар. реална конвергенция, включително доближаване на доходите в България до средния в ЕС. Димитър Радев подчерта, че инициативата за присъединяване към Банковия съюз, ERM II и еврозоната стартира на основата на политически акт. Политическият фактор ще присъства на всеки етап от процеса. Страната ни се намира в много добра изходна позиция, но същевременно процесът на присъединяване се осъществява в сложна среда на външни рискове и несигурност, обобщи управителят на БНБ.", "date": "2019.10.02", "title": "Радев: Стратегическият ни избор е еврото"}
{"url": "https://standartnews.com/biznes/a1-puska-smart-chasovnitsi-s-otstpka-minimum-25-402907.html", "text": "В разгара на активния есенен сезон А1 предлага на своите клиенти смарт часовници на Samsung и Huawei с минимум 25% отстъпка* от настоящата им цена. Потребителите могат да се възползват от намалението до 31 октомври 2019 г. или до изчерпване на количествата, избирайки между високотехнологични устройства с различни дизайн и функции, съответстващи на начина им на живот. В офертата на А1 часовникът със стилен дизайн и изработка от алуминий се предлага в два размера на корпуса и различни цветове. Galaxy Watch Active2 Aluminium 44mm е в сребристо и черно, а по-малкият Galaxy Watch Active2 Aluminium 40mm – в златисто розово. Моделите са съответно с 1,4- и 1,2-инчов 360 x 360 Circular Super AMOLED екран, осигуряващ ярки цветове и острота на графиките и текстовете.  С отстъпката от 25% клиентите на А1 могат да купят Galaxy Watch Active 2 Aluminium 44mm за 12,50 лева на изплащане или за 232,49 лева в брой, а Galaxy Watch Active2 Aluminium 40mm за 10,99 лева на изплащане или за 209,99 лева в брой с план A1 One Unlimited 5XL. Сензорната рамка позволява бърза и лесна навигация през приложенията на екрана, като притежателят на часовника може да синхронизира цветовете му със стила на облеклото си. Достатъчно е да си направи снимка и функцията MyStyle ще разпознае основните нюанси в облеклото му и ще ги прелее на екрана. Снабден с GPS за проследяване на движенията без интернет свързаност, Galaxy Watch Active 2 е подходящ за хора, които водят живот на високи обороти и пътуват често. С добавянето на плуване към автоматично проследяваните спортни дейности, потребителите вече имат възможност да измерват резултатите си в 7 вида тренировки и да получават съвети за подобрение в реално време. Умният часовник на Samsung измерва още до над 39 спортни активности. Освен че следи качеството на съня и сърдечния ритъм, часовникът изпраща сигнали и препоръки за дихателни упражнения, когато засече по-високи нива на стрес. За потребителите, които търсят по-бюджетен смарт часовник, в промоцията на А1 попада и предшественикът на новия модел на Samsung - Galaxy Watch Active. Той се предлага в два цвята – сребро и златисто розово и може да бъде купен за 6,50 лева на месец или за 97,49 лева в брой с план A1 One Unlimited 5XL. Функцията на личен треньор и здравен гуру, включително следене на до над 39 спортни занимания, сърдечен ритъм и превенция на стрес, отлично изпълнява и Samsung Galaxy Watch BT, който е с елегантен класически дизайн, подобен на аналоговите часовници. Той също се предлага в два размера на корпуса и различни цветове – Samsung Galaxy Watch BT 46mm е в сребристо, а Samsung Galaxy Watch BT 42mm – в черно или златисто розово. Моделите са съответно с 1,3- и 1,2-инчов 360 x 360 Super AMOLED дисплей, като по-големият часовник се предлага с 472mAh батерия, а по-лекият – с 270mAh. Освен с GPS, водоустойчивият часовник разполага с вграден барометър за измерване на атмосферното налягане и надморска височина. Чрез автентичното разнообразие от циферблати с ефект за дълбочина и осветеност моделът съчетава различни стилове – от класически, до подчертано спортен. С отстъпката от 25% клиентите на А1 могат да купят Samsung Galaxy Watch BT 46mm за 12,50 лева на месец или за 232,49 лева в брой, а Samsung Galaxy Watch BT 42mm – за 10,99 лева на месец или за 209,99 лева в брой с план A1 One Unlimited 5XL. Сред най-големите предимства на другото предложение в офертата на А1 – Huawei Watch GT - е дългият живот на батерията. Устройството с отличаващ се динамичен дизайн е с 46mm размер на корпуса и 1,39-инчов 454 x 454 AMOLED дисплей. Изработено е от керамично стъкло, неръждаема стомана и карбоново покритие и се предлага в два класически цвята за потребителите на А1 – черно и кафяво. Умният часовник на Huawei предоставя треньорски напътствия за бягане в реално време както за начинаещи, така и за напреднали, и им дава обратна връзка за ефективността на тренировката. Функциите му включват измерване на сърдечния ритъм, както и идентифициране на проблеми със съня и препоръки как да бъде подобрен. За често пътуващите хора предимство са и поддържаните от часовника три сателитни системи за прецизно позициониране - GPS, GLONASS, GALILEO.  Потребителите на A1 могат да се възползват от отстъпката, с която се предлага Huawei Watch GT, и да го купят на достъпната цена от 3,99 лева на месец или за 82,49 лева в брой с план A1 One Unlimited 5XL.", "date": "2019.10.02", "title": "А1 пуска смарт часовници с отстъпка минимум 25%"}
{"url": "https://standartnews.com/sport/lyupko-petrovich-napusna-tsska-402905.html", "text": "Люпко Петрович вече не е част от ЦСКА! От ръководството на клуба са направили всичко възможно да го убедят да остане, но сърбинът е бил категоричен в решението си. \"Армейци, Наставникът на ЦСКА Люпко Петрович занапред няма да бъде начело на отбора. След среща със собствениците на клуба, той декларира намерението си да напусне поста, поемайки своята отговорност за представянето на тима. Въпреки опитите на ръководството да го убедят да не прибързва с решението си, сръбският специалист бе категоричен в желанието си, което в крайна сметка бе уважено. В предстоящата среща с Витоша (Бистрица) в събота червените ще бъдат водени от досегашните му помощници в треньорския щаб. ЦСКА благодари на Люпко Петрович за досегашната му всеотдайна работа и му пожелава много успехи занапред!\", пише на сайта на \"червените\".", "date": "2019.10.02", "title": "Люпко Петрович напусна ЦСКА"}
