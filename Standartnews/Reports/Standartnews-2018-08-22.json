{"url": "http://standartnews.com/mneniya/ostavki_i_pari_gasyat_letnite_pozhari-375029.html", "text": "  За момента двата горещи казуса - с фалиралия застраховател „Олимпик\" и блокиралия Търговски регистър, намират своето решение. По-големият въпрос е, че казус по казус продължава да се трупа напрежение в страната, което вероятно ще започне да кънти много по-сериозно наесен. Свиканото извънредно заседание на парламента може да се смята като позитив за левицата, която определя дневния ред, но е и сполучливо действие от страна на премиера Бойко Борисов. Той не остави БСП да разказва за дълго време своята история и реши да вземе инициативата. От септември влизаме, на практика, в предизборен период за местните избори, които са доста важни, и важните преди тях европейски избори. Отделно това, вече не сме в европредседателство, което означава, че ще има доста трусове в политическия живот не без помощта и на двете опозиции - БСП и извънпарламентарната либерална опозиция. Те ще се опитват, по всичко личи, да подклаждат напрежение, а, както се вижда, поводи въобще не липсват Борисов ясно вижда това натрупване на напрежение и затова побърза да го предвари с бързото извънредно заседание по инициатива на БСП. В поведението на премиера няма нещо ново. Той действа както винаги - с оставки и с пари. Големият проблем на този тип действия е, че създават прецедент. Както и самият Борисов каза: „Ако помогнем сега на тези, ще трябва да помагаме долу-горе на всички\". Когато вземеш държавата на ръчен режим на управление, в общи линии проблемът е, че всички очакват всичко от теб, всеки проблем е твой проблем и няма къде да се скриеш. Борисов съзнава, че това износва модела на управление на ГЕРБ и ще трябва да измисля някакви нови приказки за наесен – министерски промени или нов национален сюжет. Нещо трябва да измисли, защото наесен, струва ми се, всичките му противници в един глас, колкото и различни да са помежду си, ще се опитват, на базата на всички тези тягостни случаи, да повишат напрежението. В същото време властта е готова да реагира на този сценарий и затова предсрочни избори са малко вероятни. Не бива обаче да се изключва възможността за евентуални промени в състава на правителството. Нямаме право да изключваме каквото и да било в тази ситуация. Проблемът тук е, че в обществото има едно базисно противоречие – политиката се възприема традиционно зле, но икономиката се възприема доста добре Бих казал, че от 20 години насам не сме имали толкова добри показатели за това как хората възприемат икономиката. Това противоречие кара хората хем да искат промяна, хем малко да се боят от нея защото промяната може да бъде хазартна - имаме какво да губим. Не ти харесва политиката, ама това, което става в икономиката, те успива. И някак си не искаш да правиш резки движения. Ето това противоречие поставя политическия процес малко в ступор. Затова основните партии не знаят накъде да тръгнат. Това е едната причина. Другата е, че гледат социологията и виждат, че и утре да има избори, някаква грамадна промяна може и да няма. Има и още нещо. Доказано е от много години насам, че в такива моменти хората в България се оглеждат за нещо трето, образно казано. Нито едните, нито другите - да идват новите. Тази наивност я знаем добре, но тя се повтаря за добро или зло. И понеже новите някак си стоят на прага и нито влизат, нито излизат, както казах, политическият процес е малко в ступор.", "date": "2018.08.21", "title": "Оставки и пари гасят летните пожари"}
{"url": "http://standartnews.com/mneniya/da_ne_se_draznim_ot_zaev_toy_igrae_za_referenduma-375030.html", "text": "  - Изявлението е емоционално и в рамките на вътрешнополитическата кампания, която Зоран Заев и партията му водят в името на каузата Македония да влезе В НАТО и в Европейския съюз. Това обаче абсолютно не съответства  на онова, за което се договориха премиерите Борисов и Заев преди известно време. В договора за добросъседство ясно е записано, че въпросът с македонския език следва да бъде изчистен от междуведомствената комисия, в която влизат експерти. Заев обаче явно цели да повдигне избирателната активност за референдума и да осигури подкрепа за споразумението с Гърция страната да се казва Северна Македония. Просто не трябва да подскачаме, чувайки това нещо, защото това си е вътрешномакедонски въпрос. Има неща, които в Скопие ги ползват в кампанията и на нас не ни харесват, но такава е реалността. Със сигурност правим и ние подобни неща, особено пък за нашите вътрешнополитически кампании. - Това всичко отново е в хипотезата на \"ако\". След срещата между канцлера Ангела Меркел и президента Владимир Путин от миналия уикенд ми направи впечатление нещо друго: американската  администрация реагира много бурно срещу \"Северен поток 2\" и заплаши да наложи санкции на компании или държави, имащи нещо общо с проекта. Твърде противоречиви изглеждат тези американски послания. От една страна уж може да се махнат едни санкции срещу Русия, от друга пък се налагат нови санкции. Затова такива изказвания на Тръмп на този етап ги приемам много скептично, тъй като пропускаме нещо в познанието си и разбирането за американската държавна администрация. Тръмп може да е голям началник, ако използвам нашия балкански политически жаргон, но зад него стоят Конгрес и Сенат, които имат не по-малко тежест по смисъла на американската процесуална уредба. И всяко решение на президента впоследствие трябва да мине санкцията на Конгреса и на Сената. Затова предстоящите през ноември междинни избори в САЩ за всички 435 места в Камарата на представителите и една трета от 100-те сенатори могат да преобърнат драматично ситуацията за Тръмп и неговата Републиканска партия. - Това ми се струва изключително преекспонирана тема. Четох мненията на доста анализатори, при това не само европейски. Ако целта е само и единствено освобождаването на този пастор, при цялата религиозност на американското общество, ми се струва направо хиперболизирано като аспект, тъй като за да освободиш един човек, не обявяваш едва ли не икономическа, политическа и финансова война на цяла държава. И някак си това е като да отидеш да ловиш пеперуди с теромядрена бомба. това е абсолютно излишно. Но ако има някакъв друг подтекст и той не ни става ясен, това вече е грешка на администрацията на Тръмп, която не обяснява защо тези асиметрични наказания се прилагат. Да не забравяме, че пасторът от две години се влачи по турските съдилища и затвори, и това не  е казус от вчера. - Когато една икономика като американската ти вдигне мерника, последствията са неминуеми. В икономически и политически аспект ние си имаме някакъв собствен канал за комуникация с Турция. Засега той е отворен, позитивен, но като цяло ние сме част от европейския политически и икономически съюз. И ако нещо се случва, ние следваме политиката на нашия партньор. На срещата ЕС-Турция във Варна се каза, че тази година ще има втора такава среща във Виена, тъй като Австрия пое европредседателството. Дано това се случи и вече там ще видим как ще се развиват отношенията между Европа и Турция с оглед на американските санкции. - Да, знакова е. Германия зае позиция, че е склонна да си говори с Русия. Иначе казано, Меркел и Путин показаха, че са готови да уредят формалностите, които да ги вкарат отново в някакъв диалог. Все пак това беше първото посещение на Путин в Германия след 2014 г, когато Русия окупира Крим. Оттогава Берлин не е променил позицията си нито по отношение на руската инвазия в Украйна, нито по отношение на окупацията на Крим. Явно Германия иска да види доколко Русия е склонна да се придържа към правила и какви отстъпки би могла да направи за да се завърне към нормалността. Срещата беше и на знаково място за Германия - резиденцията на немския канцлер, еквивалент на Кемп Дейвид в САЩ. При това разговорът между Меркел и Путин на четири очи продължи три часа. Явно са си казали неща, за които няма да разберем. Визитата на руския президент обаче означава, че за Германия е важна каква политика води Москва. В същото време обаче Меркел показа, че не трябва да се очаква смекчаване и промяна по най-важните въпроси. Колкото и да е важен за Германия \"Северен поток 2\", канцлерът настоя проектът да не е за сметка на изолирането на Украйна от бъдещите потоци на газ към Европа. И Путин беше принуден да декларира, че това няма да се случи. Руският президент си има едни планове, Германия, респективно Европейският съюз, други, но правилата са си правила. Това е посланието. - Мисля, че ще приложи същият аршин на преговори и с него. Меркел е далновидна, притежава и други две безценни качества- тя е прагматичен политик, изключително принципен и последователен. И винаги показва, че независимо от това кой стои срещу нея, тя представлява едно категорично разбиране за ценности и принципи, което не се променя според човека, с когото преговаря. Антония КЮМЮРДЖИЕВА", "date": "2018.08.21", "title": "Да не се дразним от Заев, той играе за референдума"}
{"url": "http://standartnews.com/biznes/turtsiya_smyata_da_se_otkazhe_ot_sistemata_all_inclusive-375028.html", "text": "Туристическият сектор в Турция обмисля дали да не се откаже от системата Аll inclusive, пише вестник „Хюриет\", позовавайки се на Конфедерацията на търговците и занаятчиите. Според бранша системата вече се е изчерпала и въпреки че броят на туристите е надхвърлил нивата от 2014 година, приходите не нарастват и дори намаляват. Турският министър на туризма и културата Мехмед Ерсой също смята, че нещо трябва да се промени и че страната трябва да се стреми към ръст на парите, които един турист оставя. В момента, по данни на хотелиерите, средният приход от една стая е 76 евро дневно. Очаква се през 2018 година Турция да бъде посетена от 36 милиона туристи, които ще донесат приходи от около 30 милиарда долара – 4% от БВП. Най-много са туристите от Русия – за миналата година те са били 4,5 милиона, следвани от германците – 3,5 милиона, а българите, които са посетили Турция, са 1,85 милиона.", "date": "2018.08.21", "title": "Турция смята да се откаже от системата Аll inclusive"}
{"url": "http://standartnews.com/biznes/devet_firmi_iskat_da_pravyat_znatsite_po_patishtata-375006.html", "text": "Девет са кандидатите за производството на пътни знаци за следващите пет години, съобщиха от Агенция \"Пътна инфраструктура\". Днес отвориха офертите на кандидатите за производство, доставка и монтаж на пътни знаци с постоянни и променливи размери на вертикална сигнализация на републиканските пътища. Тръжната процедура е в шест обособени позиции по районите на планиране в страната, а индикативната стойност за всяка е 2,5 млн. лв. без ДДС. Общата прогнозна стойност на обществената поръчка е 15 млн. лв. без ДДС и се финансира от бюджета на пътната агенция.", "date": "2018.08.21", "title": "Девет фирми искат да правят знаците по пътищата"}
{"url": "http://standartnews.com/svyat/raketen_obstrel_v_kabul-375005.html", "text": "Президентският дворец в афганистанската столица Кабул бе подложен на ракетен обстрел, докато президентът Ашраф Гани произнасяше речта си за мюсюлманския празник Курбан байрам. Няма пострадали при атаката, която носи почерка на талибаните, предаде Асошиейтед прес, като се позова на властите. По време на речта, която се излъчваше на живо по телевизията, се чу тътен от експлозии. Гани прекъсна словото си и каза: \"Ако си мислят, че ракетната атака ще спре развитието на Афганистан, грешат\". Полицията заяви, че първата ракета паднала близо до президентството, а втората - в района на комплекс на НАТО и американското посолство в Кабул. Афганистанските сили за сигурност обкръжиха къща, от която предполагат, че са били изстреляни ракетите. Самолет бомбардира сградата и я разруши. Засега никой не е поел отговорност за обстрела. В неделя афганистанският президент отправи към талибаните предложение за тримесечно прекратяване на огъня, но те го отхвърлиха.", "date": "2018.08.21", "title": "Ракетен обстрел в Кабул"}
{"url": "http://standartnews.com/biznes/patuvame_s_tsel_turizam_dvoyno_pomalko_ot_srednoto_v_evrosayuza-374997.html", "text": "Около 30 процента от българите, или почти всеки трети наш сънародник, е направил поне веднъж туристическо пътуване с лична цел, показват данни на Евростат за 2016 г. В огромната си част тези пътувания са били в страната. Средният показател за пътуванията на европейците е почти двойно по-голям от нашия - 62 на сто. Средният разход на пътуващ българин с цел туризъм зад граница е бил 156 евро, при двойно по-висок среден разход за жител на друга страна от Евросъюза. По данни на родната статистика, съотношението се запазва и през 2017 г. - около 85 на сто от всички пътувания са в страната. Най-активни в туристическите пътувания за лични цели са били жителите на Финландия, Холандия и Люксембург. Почти половината от европейците, които не са предприели някакво пътуване с цел туризъм, посочват като основен мотив финансови причини.", "date": "2018.08.21", "title": "Пътуваме с цел туризъм двойно по-малко от средното в Евросъюза"}
{"url": "http://standartnews.com/biznes/financial_times_stapva_v_balgariya_s_nova_investitsiya-375008.html", "text": "Financial Times ще стартира нова инвестиция в България. Това стана ясно по време на среща на заместник-министъра на икономиката Александър Манолев с Джон Кундерт, директор по финансовите въпроси на медията. Плановете на компанията са да разкрият център за развойна дейност в областта на информационните технологии в страната ни. Първоначално Financial Times ще партнира с друг британски инвеститор, който вече е развил дейност в България – „Xoomworks Technology\", за създаването на технологичен екип, който се очаква да достигне до 100 човека в рамките на една година. Плановете на британската медия е до две години да оперира напълно самостоятелно, а проектът им да стартира до края на тази година. „Навлизането на толкова сериозно име в нашата страна е пореден положителен сигнал за българската икономика\", коментира зам.-министър Манолев. Той акцентира, че България има най-бързо развиващият се сектор на информационните и комуникационните технология в Югоизточна Европа. „Подобни новини са още едно доказателство, че той продължава да се развива устойчиво\", каза още той. По думите му от 2013 г. до сега, по Закона за насърчаване на инвестициите, се реализират инвестиционни проекти в областта на услугите на стойност близо 180 млн. лв., с които се разкриват последователно над 6400 нови работни места, предимно за високо квалифицирани специалисти. Основно изискване за нас е всеки специалист, който бъде нает в София да отговаря на изискванията, които имаме и към служителите ни в Лондон, подчерта Джон Кундерт. По думите му са проучени редица държави на няколко континента, но са се спрели на България, защото може да отговори на това изискване. Тук намерихме не само много добър партньор в лицето на „Xoomworks\", но и специалисти, които да отговорят на световните критерии на Financial Times, защото за нас този проект не е аутсорсинг, а разрастване на семейството ни, каза още Кундерт. Той изрази надежда, че темповете за реализиране на проекта, ще изпреварят прогнозите и подчерта доброто сътрудничество, което е имал със Службата по търговско-икономическо сътрудничество на България в Лондон в етапа на проучване на дестинацията за инвестиция. Антъни Баринг, финансов директор на британската ИТ компания „Xoomworks Technology\", който също взе участие в срещата, подчерта, че компанията им се чувства много добре в страната ни и тук намират квалифицирани експерти в своята област. Financial Times е създадена преди 130 години в гр. Лондон и понастоящем има 930 000 абонати като от тях 714 000 използват дигиталните издания на групата, за която работят 600 журналисти в цял свят.  През 2015 година британското издание е придобито от японската издателска група Nikkei Inc за 844 млн. британски лири. „Xoomworks Technology\", с които те ще си партнират при стартиране на проекта им в нашата страна, е британска софтуерна компания, която през 2015 разкрива своя развойно-технологична дейност в областта на информационните технологии в гр. София. Компанията специализира в създаване на дигитални иновации, мобилни приложения и софтуер за контрол и проследяване на качеството.  Разработките на фирмата са насочени към потребители от сферата на счетоводството, управлението на обществени поръчки, туризма, енергетиката и строителството.", "date": "2018.08.21", "title": "Financial Times стъпва в България с нова инвестиция"}
{"url": "http://standartnews.com/sport/predi_svetovnoto_v_sofiya_koi_sa_gimnastichkite_koito_shte_se_boryat_za_medali-375003.html", "text": "Изложба на \"Златните\" момичета пред Народния театър в София. Всеки, който пожелае, може да разгледа артистични снимки на младите надежди от Ансамбъла ни по художествена гимнастика. Тази година те ще се борят за златото на Световното първенство, което ще се състои у нас. \"При индивидуалните съчетания ни очаква едно много тежко състезание, предвид формата на Световното първенство\", разкри за \"Здравей, България\" Бранимира Маркова, треньор на индивидуалните ни гимнастички. С индивидуални съчетания ще се представят Боряна Калейн, Катрин Тасева и Невяна Владинова, която преди ден се прибра от Минск с поредното си отличие - сребро.", "date": "2018.08.21", "title": "Преди Световното в София: Кои са гимнастичките, които ще се борят за медали?"}
{"url": "http://standartnews.com/biznes/izplashtat_subsidiite_po_de_minimis_na_ovtsevadi_i_kozevadi-374989.html", "text": "Държавен фонд \"Земеделие\" започна изплащането на финансовата подкрепа по схемата на минималната държавна помощ de minimis, съгласно Регламент (ЕС) 1408/2013. Това съобщиха от пресцентъра на ДФ \"Земеделие\". До момента са преведени 15,2 млн. лева на 8 191 земеделски стопани от цялата страна, отглеждащи овце-майки и кози-майки. Ставката за подпомагане на глава животно е 15 лв. Помощта има за цел да компенсира животновъдите за изкупната цена на суровото мляко от дребни преживни животни, и да намали затрудненията в сектора. Превеждането на субсидиите по de minimis продължава. Средства ще бъдат изплатени на всички животновъди, кандидатствали по схемата, след приключване на допълнителните административни проверки, които служителите на ДФЗ са задължени да извършат. Общият размер на помощите по схемата de minimis, която един земеделски стопанин или предприятие може да получи е до левовата равностойност на 15 хил. евро за период от три последователни данъчни години.", "date": "2018.08.21", "title": "Изплащат субсидиите по de minimis на овцевъди и козевъди"}
{"url": "http://standartnews.com/svyat/skok_na_drebnata_sharka_v_evropa-375001.html", "text": "Световната здравна организация съобщи, че броят на случаите на дребна шарка в Европа е скочил рязко през първите шест месеца на годината и най-малко 37 души са починали в този период от заболяването, предава Fox News, цитирани от \"Фокус\". Европейският офис на СЗО съобщи, че на континента са обявени 41 хиляди случая на болестта през първата половина на настоящата година. Предишният рекорд е отбелязан през 2017 г. с 23 927 случая, пише \"Фокус\". През първите шест месеца на 2016 г. е имало 5273 случая. Агенцията съобщава, че около половината от случаите - 23 хиляди са наблюдавани в Украйна, Франция, Грузия, Италия, Гърция, Русия и Сърбия също са страни с повече от 1000 регистрирани случая за първата половина от годината. Дребната шарка, позната и като морбили, която е сред най-заразните болести на света, се предава по въздушно-капков път. Тя може да се предотврати чрез ваксинация, но лекарите сочат, че най-малко 95% от населението трябва да бъде имунизирано, за да се предотвратят епидемии. Скептицизмът спрямо ваксините остава висок в много части от Европа. Властите в Италия наскоро гласуваха закон за задължителна ваксинация на децата срещу дребна шарка и други детски заразни болести. Румъния също е приела подобно законодателство.", "date": "2018.08.21", "title": "Скок на дребната шарка в Европа"}
{"url": "http://standartnews.com/biznes/12_mln_zhilishta_v_stranata_sa_neobitavani_v_momenta_-375026.html", "text": "Проектът на Национална жилищна стратегия, разработен от Министерството на регионалното развитие и благоустройството, бе обсъден днес по време на семинар „Възможности за адресиране на жилищните нужди на уязвими групи чрез Национална жилищна стратегия 2018-2030 г.\" Събитието, организирано съвместно от регионалното министерство и европейската програма РОМАКТ, се проведе днес в Пловдив. Целта на дискусията бе общини, неправителствени организации и заинтересовани страни да се запознаят със Стратегията и да допринесат за развитието й чрез дебат по различните аспекти на жилищната политика и отразяване на потребностите на всички граждани, включително уязвимите лица. „Убедени сме, че общините са най-добре запознати с жилищните нужди на местно ниво и как те да бъдат адресирани по най-ефективен начин. Затова наша цел е да се насърчи и подпомогне тяхното участие в прилагането на националната жилищна политика\", посочи регионалният заместник-министър Малина Крумова, която участва в дискусията. Чрез Националната жилищна стратегия ще бъдат въведени стратегическите насоки за подобряване на жилищната политика в следващите поне 15 години. Тя е и инструмент за подкрепа на местното развитие, стана ясно още от думите на Крумова. Тя съобщи, че в момента 98% от жилищата  в страната са частни, увеличава се обаче броят на необитаваните жилища - 1,2 млн., което е около 30% от всички жилища у нас. В същото време 40% от населението живее в пренаселени домове. В рамките на семинара бяха представени основните аспекти от изработвания от МРРБ проект на Национална жилищна стратегия, нейните цели и визия, нуждите на жилищния фонд в страната, както и възможности и тенденции за развитие на жилищния сектор. Обсъдени бяха потребностите на домакинствата у нас, като специално внимание бе отделено на жилищните нужди на уязвимите социални групи от населението. „Нашата амбиция е Стратегията да бъде широко приет и разбран документ. Неговото дискутиране може да подобри качеството на документа и активността на всички заинтересовани страни е ключова за това\", каза още Крумова.", "date": "2018.08.21", "title": "1,2 млн. жилища в страната са необитавани в момента"}
{"url": "http://standartnews.com/sport/vitosha_bistritsa_pobedi_vereya_i_veche_ima_tri_specheleni_macha-374990.html", "text": "Верея от Стара Загора продължава да бъде без отбелязан гол след изиграването на първите пет кръга в Първа професионална лига, след като загуби с 0:1 като домакин на Витоша Бистрица. Идването на новия треньор Небойша Лекич в старозагорския тим не промени облика му спрямо предходните четири срещи и тимът допусна четвърта поредна загуба, която стана факт след гол на Стефан Христов в 88-мата минута. В същото време възходът в представянето на Витоша спрямо предния сезон е очевиден и със спечелената точка \"тигрите\" излязоха на шесто място в класирането със 9 точки. Верея е на последната 14-а позиция с едва 1 точка. Срещата на \"Трейс Арена\" не предложи особено интересни моменти и едва ли задоволи високите очаквания на публика и телевизионни зрители. През първото полувреме най-добрият шанс в мача се откри пред гостите от Бистрица, които можеха да реализират в 33-тата минута. Наско Милев центрира меко от границата на наказателното поле към влизащия на скорост Ивайло Лазаров, но неговият удар с глава се отби от напречната греда. Във втората част на мача Витоша отново бе по-активният тим и след няколко пропуска пред вратата на Георги Георгиев се стигна до 88-мата минута. Тогава Стефан Христов бе изведен от дълбочина и с удар от малък ъгъл вкара единствения гол в мача, с който донесе третата победа на Витоша от началото на сезона.", "date": "2018.08.21", "title": "Витоша Бистрица победи Верея и вече има три спечелени мача"}
{"url": "http://standartnews.com/svyat/11_sa_veche_zhertvite_na_navodnen_kanyon_v_italiya-375002.html", "text": "Най-малко 11 души са загинали в понеделник в дълбока клисура в Калабрия, Южна Италия, отнесени от внезапно придошъл след проливни валежи планински поток, предаде Ройтерс, цитиран от БТА. По данни на Гражданска защита 23 души са спасени, а десетина са настанени в болница. Все още не е ясна съдбата на пет души, но може да се окаже, че хората в неизвестност са повече, защото не всички туристи са влезли в каньона с водачи и не всички са се регистрирали. Още няма информация за националността на загиналите. Шест от жертвите са жени, петима са мъже. Повечето туристи и планинари, които посещават района, са италианци. На някои места потокът Раганело (в Националния парк Полино) тече по дъното на тясна, дълбока почти един километър клисура, която на места е широка само около четири метра. Водата е придошла много бързо и хората са били повлечени от нея с невероятна скорост. Някои са намерени на три километра оттам в долината.", "date": "2018.08.21", "title": "11 са вече жертвите на наводнен каньон в Италия"}
{"url": "http://standartnews.com/svyat/tramp_kategorichen_nyama_da_ima_otstapki_po_otnoshenie_na_turtsiya-374991.html", "text": "Президентът на САЩ Доналд Тръмп изключи възможността за каквито и да е отстъпки по отношение на Турция в замяна на освобождаването на задържания американски пастор Андрю Брънсън. В интервю за Ройтерс Тръмп заяви, че не се притеснява от това, че налагенето на допълнителните мита за турските метали ще има ефекта на доминото и ще засегне икономиката на Европа. Той е смятал, че е постигнал споразумение с турския си колега Реджеп Ердоган за свободата на Брънсън, когато е помогнал Израел да бъде убеден да пусне задържана турска гражданка. \"Това, което прави Турция, е тъжно. Мисля, че допускат ужасна грешка. Няма да има отсъпки. Очаквах от Ердоган да освободи този невинен и чудесен човек и страхотен баща и християнин\", коментира президентът. Израелската страна потвърди, че Тръмп е поискал освобождаването на Ебру Йозкан и тя е била депортирана на 15 юли.  Анкара обаче отрича да се е съгласявала да пусне Андрю Брънсън в замяна. Ебру Йозкан беше арестувана в средата на юни на израелското летище \"Бен Гурион\" по обвинения за връзки с терористични групи.", "date": "2018.08.21", "title": "Тръмп категоричен: Няма да има отстъпки по отношение на Турция"}
{"url": "http://standartnews.com/svyat/edna_svatba_tants_s_putin_i_ogromen_skandal_v_avstriya_-374994.html", "text": "Австрия бе разтърсена вчера от дълбокия поклон, с който шефката на австрийската дипломация Карин Кнайсъл (свързана с крайнодясната Австрийска народна партия) удостои руския президент Владимир Путин на сватбата си в събота, предаде Франс прес. Във видео, качено на сайта на телевизия Ер Те (бившата \"Ръша тудей\") и заляло интернет вчера, се вижда как австрийската министърка, очевидно грейнала от задоволство, удостоява с този жест руския държавен глава, след като е танцувала валс с него. Австрия сега е ротационен председател на Европейския съюз, напомня АФП. \"Как е възможно министър на външните работи да се държи толкова непрофесионално и да се вижда на снимка как коленичи пред Путин?\", пита публицистът Роберт Мизик. \"Снимка, илюстрираща добре как руският автократ кара да танцуват марионетките му\", реагира потребител на интернет. Изненадващото съобщение, че Путин ще присъства на сватбата на г-жа Кнайсъл в южна Австрия, още миналата седмица предизвика недоумение сред медиите и австрийската опозиция, която обърна внимание на потенциалните щети от това присъствие върху неутралитета на Австрия в разгара на председателството й на ЕС. Снимките с реверанса допълнително засилиха критиките и това накара вицеканцлера Хайнц-Кристиан Щрахе, който е лидер на АНП, да се притече на помощ на министърката. „Дипломация на танца и сватбата, изпълнена с любезност, сърдечност и добри обноски: едва ли някой може да представи Австрия по-добре\", написа той във Фейсбук. Щрахе напомни, че 53-годишната г-жа Кнайсъл е посещавала престижната виенска школа за танци \"Елмайер\" \"и знае как да го направи\". Директорът на тази школа Томас Шефер-Елмайер потвърди пред журналисти, че \"на всеки бал дамите правят реверанс пред партньора си, което е знак на дълбок комплимент\". В отговор на журналистически въпрос по този повод той все пак призна, че не би могъл да си представи германската канцлерка Ангела Меркел да направи подобен жест пред Путин. АФП напомня, че руският президент прекара близо два часа на сватбата на министърката в събота в Гамлиц, винарско село в околностите на Грац, в югоизточна Австрия. Путин бе изпратен на летището от канцлера консерватор Себастиан Курц. През декември той влезе в управляваща коалиция с АНП, партия, свързана от 2016 г. със споразумение за партньорство с партията на Владимир Путин \"Единна Русия\". Путин редовно е обвиняван, че се опитва да разедини 28-те страни от ЕС, като развива връзки с популистките партии в редица европейски страни, добавя АФП.", "date": "2018.08.21", "title": "Една сватба, танц с Путин и огромен скандал в Австрия"}
{"url": "http://standartnews.com/svyat/trima_dushi_byaha_raneni_pri_strelba_v_londonskoto_metro-374995.html", "text": "Трима души бяха ранени при стрелба в метростанция Кингсбъри на лондонското метро, но не става дума за тероризъм, съобщи полицията, цитирана от Ройтерс. \"Полицията и службата на линейките получиха сигнал около 21:45 ч. на 20 август, понеделник, за изстрели в района Кингсбъри Роуд\", се казва в декларация на полицията. Няма опасност за живота на ранените. Полицията е на място и околните улици са затворени. Засега няма арести, добавя Ройтерс. Източник: БТА", "date": "2018.08.21", "title": "Трима души бяха ранени при стрелба в лондонското метро"}
{"url": "http://standartnews.com/balgariya/borisov_nyama_da_ugazhdame_na_bsp_na_vseki_shest_mesetsa_da_pravim_predsrochni_izbori-375027.html", "text": "Няма да угаждаме на БСП на всеки шест месеца да правим предсрочни избори, коментира премиерът Бойко Борисов във връзка с исканата от БСП колективна оставка на Комисията за финансов надзор и пожеланията им за успех на предсрочни парламентарни избори, ако това не се случи. „Аз много пъти им правих предсрочни парламентарни избори и знаете резултатите. Да им угаждаме на всеки шест месеца да правим предсрочни парламентарни избори – това ще е прецедент в Европа. Два пъти го правим. Така че повече този въпрос не ми го задавайте. Ако цялата комисия има вина, естествено, че трябва да си отиде цялата комисия. Но както при КТБ, така и сега председателят не носи отговорност за ресорите. Когато КТБ падна, не случайно тогава обвиниха заместник-председателя, защото казаха, че отговорността се носи по ресори\", каза още Борисов. Във връзка с проблема с Търговския регистър Борисов обясни, че програмите по някой път се бъгват. „Но това ни дойде, като една добра обица на ухото и мисля, че всички сме си извели поуки и в момента максимално бързо се прави. Още повече, че новите дискове са там, просто трябва време\", коментира премиерът. На въпрос дали има основание да се иска оставката на министъра на правосъдието Цецка Цачева, Борисов отговори: „Те непрекъснато искат оставките. Тези, които купуваха гласове и имат повдигнати обвинения, правят закони, а пък искат оставките. Тези, които направиха банковата криза през 1996 г. или сринаха КТБ, излизат да се изказват\". Борисов обясни, че е защитил фирма „Лирекс\", която работи по възстановяването на Търговския регистър, защото иска да им осигури комфорт. „А всеки на мое място би ги нападнал, за да няма упрек към него. Но всяко едно избързване може да счупи системата. На 10 минути с по близо месец се прибавят повече данни към системата за регистъра. Най-добрият специалист в Европа работи тук в момента. Но, повтарям, важна е обицата на ухото, защото много системи са такива\", коментира премиерът.", "date": "2018.08.21", "title": "Борисов: Няма да угаждаме на БСП на всеки шест месеца да правим предсрочни избори"}
{"url": "http://standartnews.com/balgariya/bsp_othvarli_resheniyata_na_upravlyavashtite_za_spravyane_s_krizata_s_olimpik-375019.html", "text": "Правителството няма желание да защити интереса на засегнатите от „Олимпик\" български граждани. Това каза секретарят на ПГ на „БСП за България\" Филип Попов по време на брифинг в Народното събрание. „Днес отново сме свидетели на това как българското правителство се опитва да замете поредния скандал под килима. Този опит прозира от тяхното решение – търсене на възможност за оказване на помощ, включително при необходимост на правна помощ на лицата, сключили договор с „Олимпик\". Обръщам се към всички тези 200 хил. българи, които са сключили застрахователен договор с въпросната компания, уважаеми българи, виждате как това правителство няма желание да защити вашия интерес\", каза Попов. Той обърна внимание, че застрахователната компания „Олимпик\" е регистрирана през 2009 г. по времето на управлението на ГЕРБ. „2018 г., когато фалира тази компания и когато с оставката на заместник-председателя на КФН се замита този скандал, да се замислим кой управлява отново\", коментира още Попов. Румен Гечев заяви, че през есента от БСП започва с поредица от въпроси към финансовия министър и КФН във връзка с това защо институциите, които управляват не са във форма. Той посочи, че сме свидетели на пълен срив на българските институции и на бягство на отговорност и измиване на ръце. „За пореден път българските институции не си изпълняват задълженията\", каза Гечев. По думите му в случая с „Олимпик\" българският регулатор има всички права и инструменти да проверява, да пита в Кипър, в Брюксел и където си иска по света и да получи информация.", "date": "2018.08.21", "title": "БСП отхвърли решенията на управляващите за справяне с кризата с „Олимпик“"}
{"url": "http://standartnews.com/balgariya/borisov_do_kraya_na_sedmitsata_mozhe_da_ima_napalno_rabotesht_targovski_registar-375020.html", "text": "До края на седмица може да имаме напълно работещ Търговски регистър, каза министър-председателят Бойко Борисов по време на извънредното заседание на парламента. Премиерът посочи, че към днешна дата е възстановена базата данни на Търговския регистър до 17 юли 2018 г. „Успешно се изтеглят данните от развалените дискове. Възстановяващите дейности не са спирали никога. Причините бяха известни още в първите 24 часа след срива. На 9 август последователно дефектират 3 диска, а на следващия ден и още един. За проблема незабавно е обявена фирмата, отговорна за поддръжката – фирма „Лирекс\". Към 10 август са предприети действия по възстановяването. В ранните часове на 10 август дисковете са преразпределени успешно, но базата данни не ги чете. В работата се включват допълнителни ИТ експерти, включително и специалист от Япония сме довели. Така че сега до 17 юли всичко е възстановяването. Положението ескалира до най-високо ниво, заради което най-високи специалисти бяха изпратени в подкрепа на компанията. Мобилизиран е целият наличен експертен капацитет, който е работил към Агенцията по вписванията\", обясни Борисов. Министър-председателят посочи, че възстановителният щаб проведе срещи на най-високо равнище. „Още в събота е разработен детайлен план за възстановяване на дисковете, на базата данни от клиенти, на частичните функционалности на регистъра и възстановяване на връзката със системата „Реджикс\". Първоначално заложените срокове се оказаха обективни. На този етап може да се каже, че кризата е преодоляна. И до края на седмица може и да имаме напълно работещ Търговски регистър\", каза още Борисов. Той коментира, че поддържането на най-високо ниво занапред е приоритет, но то изисква и допълнителни ресурси. „До 31 август административните органи трябва да изготвят разработените от тях процедури за създаване на резервни копия на държавните регистри. В момента се работи и за създаване на държавно хранилище за резервни копия от данните\", каза Борисов и посочи, че още и че до 3 септември трябва да се извърши и анализ по отношение на преносния капацитет и да се подготви план за обезпечаване на необходимия капацитет. „Приемам вината от страна на правителството, от страна на агенцията, но важното е да не допускаме повече подобни зловредни проблеми за в бъдеще\", коментира премиерът.", "date": "2018.08.21", "title": "Борисов: До края на седмицата може да има напълно работещ Търговски регистър"}
{"url": "http://standartnews.com/balgariya/tsetska_tsacheva_vsichki_predpisaniya_za_agentsiyata_po_vpisvaniyata_sa_napraveni-375022.html", "text": "Всички предписания на инспектората на Министерството на правосъдието за Агенцията по вписванията са направени, но от тях не следва оставката на изпълнителния директор на Агенцията по вписванията Зорница Даскалова. Това каза министърът на правосъдието Цецка Цачева по време на извънредното заседание на парламента. „По сигнал на бивш служител на Агенцията по вписванията инспектората на Министерството на правосъдието е извършил проверка по конкретните теми в жалбата на дамата, която е отправила сигнала. Сигналът приключва с три задължителни указания към изпълнителния директор. Първо, констатирано е, че част от личните досиета на служителите са били в нейния кабинет, а те трябва да се съхраняват в звеното за човешките ресурси. Втората препоръка е да се преустанови практиката с болничните листове. Третото е да се предприемат действия за конкурс за попълване на щатните бройки\", обясни Цачева. Тя посочи, че не е вярно, че не е реагирала на отправеното предложение от инспектората. „Поисках писмени обяснения от г-жа Даскалова. Тя обаче оспорва доклада на инспектората на Министерството на правосъдието пред главния инспекторат в Министерски съвет, който от своя страна излиза с три препоръки към работата на инспектората в Министерството на правосъдието и заявява, че изпълнителните директори на изпълнителните агенции подлежат на друг ред и при тях не следва да се образува дисциплинарна отговорност. Излиза, че това, което съм могла да направя, е било аз да прекратя договора на г-жа Даскалова като изпълнителен директор. Защо? Защото са намерени няколко досиета на служители в нейния кабинет?\", коментира Цачева. Правосъдният министър обясни, че и трите предписания на инспектората са направени. „Но не смятам, че от тях следва да се прекрати трудовият договор на изпълнителния директор на Агенцията по вписванията\", коментира Цачева.", "date": "2018.08.21", "title": "Цецка Цачева: Всички предписания за Агенцията по вписванията са направени"}
{"url": "http://standartnews.com/balgariya/premierat_borisov_sami_da_pravim_zashtitite_si_za_da_ne_vlizame_v_ratsete_na_firmi_-375023.html", "text": "Трябва да помислим как сами да правим защитите си, за да не влизаме в ръцете на каквато и да е фирма. Това каза министър-председателят Бойко Борисов по време на извънредното заседание на парламента във връзка с казуса около Търговския регистър. По повод изказване на зам.-председателя на ГЕРБ Цветан Цветанов относно умишлен саботаж на Търговския регистър от фирмата, която го поддържа, Борисов коментира: „Нека не тръгваме в тази посока. В САЩ вече 2 години се занимават само с това как чрез кибератака има подмяна на избори. А това е държава, за която мисля, че няма съмнение, че службите са на изключително ниво. Дори държави с най-напредналите демокрации като Холандия се отказаха от електронното гласуване\". Министър-председателят призова депутатите от ГЕРБ да не се повдига тази тема днес повече. „Защото през последните няколко дни, а и това което предстои пред следващите, ние очакваме от фирма „Лирекс\" и нейните експерти, които работят денонощно, да оправят регистъра. Но ако си вдигнат шапката, направо ще ни сринат. А ние имаме вина от агенцията, на която това й е била работата. И най-неприятното е, че парите са дадени, новите дискове са дадени и се случи това нещо, така че нека не вкарваме дебата там. Нека да помислим така да си направим защитите, да направим някакъв закон, с който да можем да защитим тези системи и да не влизаме в ръцете на каквато и да е фирма и да сме изцяло подвластни след това. Защото не може това да се даде на всяка фирма. Трябва държавата да си има някакви тайни, които да бъдат узаконени от парламента и да имаме тази защита. Нека колегите и IT експертите, които работят, да не ги разклатим с нещо такова\", коментира Борисов.", "date": "2018.08.21", "title": "Премиерът Борисов: Сами да правим защитите си, за да не влизаме в ръцете на фирми"}
{"url": "http://standartnews.com/balgariya/ninova_edinstvenoto_reshenie_e_boyko_borisov_da_depozira_ostavkata_na_kabineta-375025.html", "text": "Единственото решение на основните проблеми в държавата е Борисов да депозира оставката на кабинета, заяви лидерът на БСП Корнелия Нинова по време на изслушването на премиера Бойко Борисов за електронните системи на страната. „Щях да похваля премиера, че остана толкова дълго и до края на заседанието, но не издържа последните няколко минути\", допълни тя. Нинова се обърна към депутатите от ГЕРБ и министрите от кабинета, като ги попита дали са им познати думите „Ще засилим доверието на гражданите в електронните услуги\". „Сигурно ви е познато, все пак е партийната ви програма. Вместо това днес цял ден слушаме за сринали се дискове. Уважаеми колеги, имате големи проблеми в управляващата коалиция, които винаги оправдавате с това, че управленската програма се изпълнява\", заяви Нинова. Лидерът на БСП заяви, че управляващите изобщо не изпълняват своята програма, излъгали са българските избиратели и не са изпълнили това, с което са ги спечелили на тези избори. „Говорихме за много детайли, никой не каза на българското общество колко загуби българската икономика за тези дни от срива на Търговския регистър. Колко загуби българският бизнес? Загуби ли нещо хазната от това?\", заяви Нинова. Тя изрази надежда премиерът Бойко Борисов да уволни шефа на Инспектората към Министерството на правосъдието, защото тази жена е оневинила Зорница Даскалова. Нинова заяви, че има два големи проблема, които са съществени за системите изобщо в България – първият е липсата на доверие, а вторият е, че когато някой каже това в очите, го нарочват за саботьор и така се затваря устата на всеки инакомислещ. Според нея вина за това има правителството на ГЕРБ. „Където искайте се връщайте - вие управлявате последните 10 години. Главната ви вина е, че сринахте институциите и държавността\", заяви Нинова. Според лидера на БСП единственото решение на основните проблеми в държавата е Бойко Борисов да депозира оставката на кабинета.", "date": "2018.08.21", "title": "Нинова: Единственото решение е Бойко Борисов да депозира оставката на кабинета"}
{"url": "http://standartnews.com/balgariya/tsvetan_tsvetanov_dopuska_da_e_imalo_umishlen_sabotazh_sreshtu_targovskiya_registar-375021.html", "text": "Дали проблемът с Търговския регистър не е умишлен саботаж от някой, който иска да създаде проблеми в държавата, попита от парламентарната трибуна председателят на ПГ на ГЕРБ Цветан Цветанов по време на изслушването на премиера Бойко Борисов за електронните системи на страната. „От данни, които изнесоха в публичното пространство, бих искал да попитам вярно ли е това, че се установява, че фирма „Лирекс\" е обединила дисковия масив на основния сървър с този на резервния. Това сливане на масивите е довело до невъзможност за възстановяване на база данните\", каза Цветанов. „Това, което е по-важно да попитам представителите на изпълнителната власт за фирмата „Лирекс\". Тя беше спомената много. Дали тази фирма изпълнява стриктно договора, който има със съответните институции в България. Това е поредният проблем, който възниква, както проблемите, свързани с МВР, когато беше наложена тази фирма от 2007 г. от тогавашния началник на кабинета на Румен Петков - Александър Петров\", каза Цветанов и обърна внимание, че той е бивш функционер на БСП. „Ако попитаме как беше направено видеонаблюдението, това беше с много изричните указания, които бяха дадени, да спечели „Лирекс\" и да осъществи съответното видеонаблюдение. Забележете какво се случва при експлоатацията - интерфейсът беше затворен, което не даде възможност да се надгражда тази система\", заяви Цветанов.", "date": "2018.08.21", "title": "Цветан Цветанов допуска да е имало умишлен саботаж срещу Търговския регистър"}
{"url": "http://standartnews.com/balgariya/zamestnichkata_na_desislava_ivancheva__bilyana_petrova_ostava_v_aresta-375024.html", "text": "Специализираният наказателен съд отхвърли искането на бившия заместник-кмет на столичния район \"Младост\" - Биляна Петрова да напусне ареста. Съдът се позова на назначената съдебномедицинска експертиза, според която, въпреки здравословните си проблеми, разследваната за корупция Петрова може да се лекува и под стража, съобщава БНР. Според д-р Адриана Русева заболяванията на Петрова не изискват болничен престой и затова тя се е консултирала, както и е осигурила личен преглед на бившия заместник-кмет при още специалисти. Това предизвика реакцията на защитата й, според която вещото лице е изследвало и въпроси, които не са му възложени от съда и прави изводите си без изобщо да се е запознала с условията в ареста. Съдът обаче не се съгласи и даже похвали Русева, че е проявила самоинициатива за попълване на изследването. Според магистрата, консултациите с други специалисти не само не е неправомерно, а е проява на висок професионализъм. Докато защитата на Петрова искаше свободата й, включително и защото не е участвала в корупционна схема с кметицата на \"Младост\" Десислава Иванчева и бившия районен кмет Петко Дюлгеров по изнудването на бизнесмена Александър Ваклин, обвиняемата се разплака, а съдът даде почивка. А след нея обяви, че Биляна Петрова остава под стража - решение, което тя може да обжалва пред Апелативния специализиран съд.", "date": "2018.08.21", "title": "Заместничката на Десислава Иванчева – Биляна Петрова остава в ареста"}
{"url": "http://standartnews.com/balgariya/sinoptitsite_ne_uspeli_da_se_sporazumeyat_s_ban_za_badeshteto_na_nimh-375018.html", "text": "Все още нямаме постигната договорка с БАН относно бъдещето на НИМХ. Това каза за Агенция Фокус директорът на Националния институт по метеорология и хидрология (НИМХ) проф. Христомир Брънзов във връзка с изтичащия утре срок който премиерът Бойко Борисов даде на НИМХ и БАН да се разберат за бъдещето на НИМХ. „Всеки си стои на неговата позиция. Иначе институтът трябва да излезе от БАН със съответните си аргументи. На БАН аргументите са, че не трябва. На 16 и 17 август проведохме срещи с ръководството на БАН, но за съжаление не беше постигнат консенсус. На 16 имаше среща в НИМХ с ръководството на академията да представи автентично нещата, както ги вижда, тъй като имаше съмнения от тяхна страна, че хората нямат цялата информация и са манипулирани. На 17 имаше среща в БАН между ръководството му и това на НИМХ. Там ние бяхме подготвили серия от стъпки и действия, свързани с излизането на НИМХ от БАН. Те не ги разгледаха и отново направиха предложение институтът да остане в БАН като финансирането му ще бъде на отделен ред, който не стана ясно кой ще определя – очевидно пак ръководството на БАН. Това е нещо, което не ни устройва. Дали ще го определя общото събрание или ръководството на БАН, това са хора, които категорично не познават дейността на института в детайли, за да могат да определят какво е необходимо на института\", заяви още той. „Тази година го доказаха – 4 месеца твърдяха, че има достатъчно предоставени средства. После казаха „да, вярно, няма достатъчно средства, но причините са, че в БАН няма средства\". После започнаха да правят анализ какво трябва да се прави, за да има средства, така че тази смяна на позициите показва, че те не са наясно какво е необходимо на НИМХ, за да работи не само като научно изследователски институт, а и като Националната хидро-метеорологична служба на България\", каза още Брънзов.", "date": "2018.08.21", "title": "Синоптиците не успели да се споразумеят с БАН за бъдещето на НИМХ"}
{"url": "http://standartnews.com/balgariya/spirat_vremenno_vodata_v_chasti_ot_sofiya__vizhte_kade_i_za_kolko_vreme-375000.html", "text": "На 22 август 2018 г. (сряда), във връзка с подмяна на пожарен хидрант на бул. „Тодор Александров\", жк. „Зона Б- 5\", се налага спиране на водоподаването от 09:00 до 21:00 часа на клиентите на „Софийска вода\", живеещи в района на: бул. „Тодор Александров\" от бул. „Инж.Иван Иванов\" до ул. „Брегалница\"; ул. „Овче поле\" от бул. „Тодор Александров\" до бул. „Александър Стамболийски\"; ул. „Българска морава\" от бул. „Тодор Александров\" до бул. „Александър Стамболийски\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Овчо поле\" ъгъла с бул. „Тодор Александров\". На 22 август 2018 г. (сряда), във връзка с подмяна на спирателен кран на ул. „Димитър Димов\", жк. „Лозенец\", се налага спиране на водоподаването от 10:00 до 22:00 часа на клиентите на „Софийска вода\", живеещи в района на: ул. „Света гора\" по ул. „Димитър Димов\" от ул. „Милин камък\" до ул. „Йоан Екзарх\"; ул. „Йоан Екзарх\" от бул. „Джеймс Баучер\" до ул. „Димитър Димов\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Света гора\" до 141-ва ЦДГ. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . \"Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.08.21", "title": "Спират временно водата в части от София - вижте къде и за колко време"}
{"url": "http://standartnews.com/balgariya/slivenskata_bolnitsa_obeshtava_da_ne_krie_nishto_ot_rodninite_na_pochinalata_rodilka-374996.html", "text": "Пети ден вече няма яснота за причините за смъртта на родилката Ренета Томова в болницата в Сливен. Близките на жената обвиниха лекарите, че са използвали варварски методи по време на раждането, като натискане с лакти и удари. С увреждания е и бебето. „Увредена е дясната ръчичка на бебето. То е в стабилно състояние. От утре ще започне рехабилитация и смятам, че този проблем ще отзвучи. Рядко при такъв случай детето остава с трайни увреждания\", обясни пред Нова телевизия д-р Весислав Петров, изпълнителен директор на МБАЛ „Д-р Иван Селимински\" в Сливен. „Окончателната причина за смъртта на майката все още не е ясна. Имаме подозрения защо се стигна до този фатален край. Чакаме резултатите от аутопсията. Предстои тройна медицинска експертиза. Единият вариант е да е получила белодробна тромбоемболия и оттам тежкият белодробен отток, който е довел до фаталния край\", коментира д-р Петров. Той поясни, че след направената вътрешна проверка не е установено да е скачано на корема на Ренета Томова. Няма счупени ребра и травматични увреждания на гръдния кош. Д-р Петров бе категоричен, че този метод отдавна не се прилага в болницата. \"От документацията разбрах, че вече главата е пробила тазовото дъно и е нямало как да й бъде направено цезарово сечение. Това щеше да е по-травматично за родилката. Затова и се е наложило да бъде използван форцепс\", поясни д-р Весислав Петров. „Лекарите, които участваха в раждането, са подложени на голям стрес. Започна проверката на медицинския одит и се надявам всички факти да бъдат изяснени. Няма да скрием нищо от роднините на Ренета Томова\", допълни директорът на болницата. „Правомощията на Централната комисия по професионална етика на Българския лекарски съюз (БЛС) се свеждат до това да поискаме експертно становище от Борда по акушерство и гинекология. След това може да взимаме решения. Нямаме право да налагаме санкции, а да сезираме Регионалната етична комисия на съответната лекарска колегия, която има правомощия при установени нарушения да наложи санкция\", обясни д-р Юлия Бянкова, председател на Централната комисия по професионална етика.", "date": "2018.08.21", "title": "Сливенската болница обещава да не крие нищо от роднините на починалата родилка"}
{"url": "http://standartnews.com/balgariya/nameriha_martvo_bebe_na_smetishte-375004.html", "text": "Откриха мъртво бебе на сметище край хасковското село Гарваново, съобщи Дарик по данни на полицията. Сигналът е подаден в понеделник малко преди 15:00 ч. При работата си служители от депото са открили трупа на новородено бебе. Криминалистите изясняват курсовете на сметищните коли през почивните дни, за да локализират районите, от които може да е пренесено детенцето. Работата по образуваното досъдебно производство продължава. Назначена е аутопсия. Полицейските служители умоляват гражданите, ако разполагат с информация по случая да я споделят в най-близкото районно управление при гарантирана анонимност.", "date": "2018.08.21", "title": "Намериха мъртво бебе на сметище"}
{"url": "http://standartnews.com/balgariya/ralitsa_agayn_podade_ostavka-375007.html", "text": "Заместник-председателят на Комисията по финансов надзор (КФН) Ралица Агайн е депозирала оставката си в деловодството на парламента. Това съобщи председателят на Народното събрание Цвета Караянчева от парламентарната трибуна. Заявлението й е подадено на 21 август 2018 г. Категорично всички правомощия на КФН относно „Олимпик\" са изпълнени, както е по закон, и няма никакви пропуски. Това каза Агайн пред журналисти в Народното събрание. „Консултирали сме се още преди време и с правната служба по европейския орган по застраховане. По закон правомощията за представителство не са на зам.-председателя на комисията\", обясни тя. Aгайн уточни, че тези, които имат да получават обезщетение по застраховка „Гражданска отговорност\", са изцяло подсигурени чрез системата за гаранционните фондове. \"Категорично са защитени. Въпросът е уреден от кипърското законодателство, където е обявено, че при случай на несъстоятелност обезщетенията се поемат от кипърския фонд. Нашият и кипърският фонд са подписали една многостранна конвенция, съгласно която обезщетенията по застраховката се изплащат като за местните клиенти българският фонд ще посредничи, ще ги обслужи, така че да не се затрудняват. Това е, когато има нанесени щети. За тези, които са си платили до края на годината, нито системата за гаранционните фондове, нито българското, нито кипърското законодателство предвижда някаква компенсация. Нито един обезпечителен фонд и в ЕС не предвижда да се покрива тази загуба. За тези хора не е осигурена система за гаранция и при всички положения те ще могат да си получат парите в процеса на ликвидация, когато тя се осъществи и ако има пари там\", каза Агайн.", "date": "2018.08.21", "title": "Ралица Агайн подаде оставка"}
{"url": "http://standartnews.com/balgariya/premierat_shefkata_na_parlamenta_pozdraviha_myusyulmanite_za_kurban_bayram-374998.html", "text": "Поздравявам всички мюсюлмани, които днес отбелязват големия празник - Курбан Байрам. Бъдете здрави и щастливи, нека има мир и разбирателство в семействата Ви. Този ден ни учи на смирение и уважение, нека да запазим и продължим мъдростта, с която заедно да работим за взаимното ни успешно бъдеще. Това написа в профила си във Фейсбук тази сутрин премиерът Бойко Борисов. По-рано, също през социалната мрежа, своите пожелания отправи и председателят на Народното събрание Цвета Караянчева: „На всички мюсюлмани желая здраве и благочестие, добруване и справедлив живот, бистър ум и открито сърце. Силата на човека не произлиза от физическите му възможности, а идва от несломимата му воля. Нека си пожелаем воля за по-добро бъдеще и съгласие, за да го съградим заедно. Честит Курбан Байрам\".", "date": "2018.08.21", "title": "Премиерът, шефката на парламента поздравиха мюсюлманите за Курбан Байрам"}
{"url": "http://standartnews.com/balgariya/gerb_predlagat_zaharieva_i_kfn_da_vzemat_merki_za_zasegnatite_ot_olimpik-375010.html", "text": "Парламентарната група на ГЕРБ предлага вицепремиерът Екатерина Захариева съвместно с КФН да предприеме действия за помощ на засегнатите от „Олимпик\". Това каза председателят на Комисията по бюджет и финанси и депутат от ГЕРБ Менда Стоянова в мотиви от името на вносител по точката за изслушването на министъра на финансите Владислав Горанов по казуса със застрахователно дружество „Олимпик\". „Аз и моите колеги внесохме проект за решение. На 10 август 2018 г. е назначен предварителен ликвидатор на застрахователната компания „Олимпик\" от надзорния орган на Република Кипър. Съгласно законодателството на Кипър действащите застрахователните договори, сключени със застрахователната компания се считат за автоматично прекратени в 24.00 ч. на 17 август 2018 г.\", каза Стоянова и посочи, че са засегнати правата на около 200 хил. български граждани. Менда Стоянова представи проекторешението на ГЕРБ. То включва да се възложи на вицепремиера по правосъдната реформа и министъра на външните работи и КФН съвместно да предприемат действия за търсене на възможности за помощ, на лицата, сключили договор с „Олимпик\". От ГЕРБ предлагат КФН да предостави на НС доклад за осъществения от нея надзор върху дейността на застрахователя и направените от него вноски в Гаранционния фонд и информация за актуалното състояние на фонда. Срокът, който от ГЕРБ предложиха да се случи това е 7 септември 2018 г.", "date": "2018.08.21", "title": "ГЕРБ предлагат Захариева и КФН да вземат мерки за засегнатите от „Олимпик“"}
{"url": "http://standartnews.com/balgariya/ralitsa_agayn_zagubite_na_zastrahovanite_v_olimpik_shte_sa_sredno_200_lv-375012.html", "text": "Средната стойност на загубите на българските потребители, застраховани в „Олимпик\", ще е 200 лв. Това каза зам.-председателят на Комисията за финансов надзор (КФН) Ралица Агайн по време на извънредното заседание на Народното събрание. „Олимпик\" извършва дейност от 2009 г. и до момента Комисията за финансов надзор не е получавала сигнали и жалби за проблеми, свързани с дейността на компанията и с изплащането на обезщетенията. Жалбите за 2010 година са 7, за предните години малко повече. Но всичко това е изключително малко. Жалбите са разгледани и са наложени глоби в размер на общо около 30 хил. лв., което не е значителна сума\", каза още Агайн. По отношение на средната цена на застраховката тя обясни, че за миналата година е представила информация до и след 11 ноември. \"До 11 ноември цената за леки автомобили е 196 лв. при средно за пазара 179 лв. След тази дата цената е била 207 лв .при 196 лв. средна за пазара. Така че не съществува дългосрочен дъмпинг от този застраховател\", обясни тя. Агайн посочи, че 197 хил. полици бяха прекратени на 17 август. „За хората, които плащат на вноски, просто няма да платят следваща вноска, което намалява загубата. Но за 29 хил. души плащането ще надхвърли 100 лв. и така стойността на средната загуба ще е около 200 лв. Споразумението с Кипър не покрива тези плащания, което ще е загуба за нашите потребители\", обясни тя. Недопустимо е да има такова разминаване в информацията между държавната институция КФН и правителството. Това бе реакцията на лидера на БСП Корнелия Нинова. „В това, което чухме днес и това, което говорят различни представители на правителството през последните седмици, има огромно разминаване\", каза Нинова по повод изказването на Ралица Агайн от парламентарната трибуна. Тя я попита дали това, което е изложила е ставало достояние на министър-председателя. „Вие тук представлявате КФН, изключително важна държавна институция. От тази страна стои МС, който управлява държавата в момента. Недопустимо е между държавна институция и правителство да има такова разминаване\", коментира лидерът на БСП. „Г-н премиерът заяви публично, който се е подлъгал да плаща евтини застраховки, да търпи риск. Вие казвате, че цената не е била дъмпингова. На второ място г-н премиерът заяви, че ако държавата се намеси, ще бъде за сметка на данъкоплатците, а вие твърдите, че ще е за сметка на гаранционните фондове. Второ разминаване. Правителството и до ден днешен твърди, че държавата не може да се намеси, освен да помага със съвети и адвокати в Кипър, а вие твърдите друго. При мен е договорът между българския и кипърския гаранционен фонд. Ние твърдим, че българският гаранционен фонд може да се намеси. Правителството твърди, че такава намеса не е възможна\", заяви Нинова. Според нея проектът на ГЕРБ не отговаря на въпросите, а този на БСП е свързан с връщане на парите на засегнатите от „Олимпик\".", "date": "2018.08.21", "title": "Ралица Агайн: Загубите на застрахованите в „Олимпик“ ще са средно 200 лв."}
{"url": "http://standartnews.com/balgariya/nyakoi_remonti_v_stolichni_uchilishta_i_detski_gradini_shte_prodalzhat_i_sled_15_septemvri_-375009.html", "text": "Има ремонти в столичните училища и детски градини, които ще продължат след 15 септември. Това каза кметът на София Йорданка Фандъкова по време на проверка на изграждането и възстановяването на градината при колелото на трамвай номер 5 в кв. „Княжево\". На въпрос как вървят ремонтните дейности по училищата, кметът на София отговори: „Навсякъде се работи активно. Тази година изпълняваме големия проект за ремонт на детски градини и училища по ОП „Региони в растеж\". Това е цялостна реконструкция със саниране и изисква повече време. Имам уверението, че районните кметове и директорите са направили нужната организация никъде това да не попречи на учебния процес. Ще имаме нова сграда на училище. Ще открием 15 септември в новата сграда на I АЕГ, която е изцяло готова и се оборудва в момента. На практика тя увеличава с 50% възможностите на гимназията, както и на основното училище, което в тази сграда\", заяви още тя. Ремонтът на градинката при колелото на трамвай №5 трябва да приключи до края на годината, каза още Йорданка Фандъкова. „Квартал „Княжево\" е доста труден квартал и през годините назад с районния кмет направихме конкретен план за инвестиции в него. Миналата година направихме цялостно саниране на 26-о училище в кв. „Княжево\" с ремонт на двора. Това е едно от малкото училища в София, които е изцяло ремонтирано. Тази година строим нова сграда на детска градина за 2 групи, заедно с физкултурен салон. Санираме и модернизираме старата сграда. Това са сериозни инвестиции и то в най-важното – в децата\", допълни тя. „Едновременно с това по предложение на районния кмет беше направен проекта за тази градина на колелото на трамвай номер 5. Това са близо 5 дка площ, на които ремонтът вече тече и трябва да приключи до края на годината – с нови алеи, две детски площадки, озеленяване и осветление на цялото пространство. Ще бъде възстановена чешмата, която всички харесват. Най-важният проект, който предстои за квартала е реконструкцията на трамвайната линия номер 5, заедно с доставката на изцяло нови трамваи. Трамваят става бърз трамвай – обособено е трасето. На практика това дава възможност на хората от кв. „Княжево\" да слизат бързо и удобно до центъра\", заяви още кметът Йорданка Фандъкова. По думите й процедурата е била забавена заради обжалвания, но от вчера вече има избран изпълнител за реконструкция на трамвайните релси и до края на месеца тече срок за обжалване. Фандъкова заяви, че реконструкцията на трамвайните линии ще започне на пролет.", "date": "2018.08.21", "title": "Някои ремонти в столични училища и детски градини ще продължат и след 15 септември"}
{"url": "http://standartnews.com/balgariya/ustanoveno_e_narushenie_pri_rodilkata_pochinala_v_umbalpleven_prez_yuli-375011.html", "text": "Извършената проверка в УМБАЛ „Д-р Георги Странски\" в Плевен по повод починала на 26.07.2018 г. родилка с инициали М. М. констатира нарушение в диагностично-лечебния процес, за което ще бъде образувано административно-наказателно производство, съобщават от министерството на здравеопазването. Цялата документация по случая е предоставена на Районната прокуратура в гр. Плевен, уточняват от ведомството. На 25.07.2018 г. пациентката М. М. е хоспитализирана в Клиниката по акушерство и гинекология на УМБАЛ – Плевен за родоразрешение – планово Цезарово сечение. Проведена е предоперативна анестезиологична консултация, но не е извършен преглед и в Историята на бременността и раждането (ИБР) няма записани данни за състоянието на устната кухина и подвижността на шийния отдел на гръбначния стълб на пациентката. На по-късен етап това не е позволило да се направи оценка на риска от извършване на ендотрахеална интубация. По преценка на анестезиолога и по желание на пациентката раждането е планирано да се извърши под обща анестезия. На 26.07. в 9.00 ч. е започнала оперативната интервенция. Направени са няколко опита за ендотрахеална интубация, която не се е осъществила поради анатомични особености на устната кухина. Екипът е пристъпил към ръчно обдишване. В периода на обдишване е установено повишено съпротивление на дихателните пътища, тежък бронхоспазъм и хипотония. Вследствие при родилката настъпва остра хипоксия, довела до пренатално страдание за плода. Реанимационните мероприятия в Клиниката по акушерство и гинекология са продължили в пълен обем до 14.00 ч., след което е взето решение за преустановяването им, поради настъпила необратима сърдечна и съдова слабост. Това е и часът на обявяване на леталния изход. Изпълнителна агенция „Медицински одит\" е отправила препоръка към УМБАЛ - Плевен в срок до 30.09.2018 г. да бъде разработена и приложена писмена процедура за оценка на риска при осъществяване на ендотрахеална интубация.", "date": "2018.08.21", "title": "Установено е нарушение при родилката, починала в УМБАЛ-Плевен през юли"}
{"url": "http://standartnews.com/balgariya/premierat_rabotna_grupa_v_parlamenta_da_predlozhi_reshenie_po_kazusa_olimpik-375014.html", "text": "Премиерът Бойко Борисов предлага работна група в парламента, съставена от експерти от всички политически групи, да обсъди и предложи решение за това как да бъдат обезщетени 200 000 български граждани, които пострадаха от фалита на кипърската застрахователна компания \"Олимпик\". Това Борисов направи в изказване в пленарна зала по време на извънредното заседание на Народното събрание. Нека поработят експертите, да уеднаквят термините, и да се съгласят какво да се направи - откъде да се вземат парите за обезщетение на тези 200 000 души, заяви Борисов. По думите му оставката на Ралица Агайн, независимо дали ще се подкрепи или не, не решава кардиналните въпроси. „Предлагам оставката да се приеме, за да не излезе тука, че БСП иска да помогне на тези 200 хил. души, засегнати от „Олимпик\", а другите партии не искаме това да се случи, а то не е така, защото трябва да видим с какви пари ще го правим. И ако го правим трябва да видим какъв прецедент ще бъде. При банките е ясно – фалирала банка по 100 хил. лв., а тук не е ясно. Предлагам всяка партия да представи експерт, защото сега не можем да го решим. Нека тези експерти да проработят сега, да уеднаквим версиите, да прочетем хубаво това, което пише, и експертите да кажат откъде могат да се вземат пари. И ние ще го направим. Аз като говоря с финансовия министър, той казва, ние от този фонд не можем да даваме. Нека експертите да направят работна група, да излезе с предложение. Ще изготвим доклади от страна на полиция, на второ, на трето и ще вземем решение\", коментира Борисов. Имаме съществен проблем в застраховането, каза още премиерът. „Това, което тези дни изисках от службите главно да кажат - ние имаме съществен проблем в застраховането\", каза Борисов. По думите му има хора с по 300 и 400 автомобили, които застраховат в Румъния, в Италия, в Германия, в Гърция – с български регистрационни табели. Премиерът отбеляза, че този проблем така или иначе ще дойде. Според него след такива извънредни заседания обикновено се свършва добра работа. Премиерът подчерта, че КФН е независим орган и той не се е месил в тяхната работа. КФН е избрана от парламента и се отчита пред него, припомни Борисов. \"С Ралица Агайн не съм се виждал, не съм се чувал. Доклад при мен не е идвал\", заяви Борисов. Той допълни, че вчера е извикал председателя на КФН, на ДАНС, министъра на финансите, за да разбере какво се случва в сектора. „Нашето място днес не е тук. КФН е избрана от парламента. КФН се отчита пред парламента. По каква работа вие сте ни извикали тук. Ние сме дошли с цялото си уважение и предлагаме следното: по никакъв начин не сме се месили\", каза Борисов.", "date": "2018.08.21", "title": "Премиерът: Работна група в парламента да предложи решение по казуса \"Олимпик\""}
{"url": "http://standartnews.com/balgariya/provinil_se_sluzhitel_na_presofisa_na_kabineta_beshe_uvolnen_-375013.html", "text": "По разпореждане на министър-председателя Бойко Борисов служителят на Правителствената информационна служба Любомир Методиев е освободен от длъжност, съобщават от ведомството. Причина за освобождаването му е инцидент, станал по време на посещението на премиера Бойко Борисов на археологическите разкопки на могилата Малтепе край пловдивското село Маноле. При опит Любомир Методиев да изведе журналистите от могилата ударил по ръката с микрофон журналистката Елена Крумова, дошла да отразява събитието. По разкази на други журналисти те попитали Методиев защо посяга на колега, а той отговорил, че му е омръзнало да приканва журналистите да слязат. На настоятелните им призиви да се извини не го направил. Журналистката си ръгнала разстроена от събитието. По-късно Любомир Методиев поднесъл своите извинения на Елена Крумова. Публикува и съобщение в профила си във Facebook: \"По време на мероприятие край село Маноле, Пловдивско, без грам умисъл нараних колегата от в. \"Монитор\" Елена Крумова, за което искам да се ИЗВИНЯ НАЙ-СЪРДЕЧНО. Още веднъж подчертавам, че в постъпката ми нямаше грам умисъл. Колега, приемете моето искрено извинение\". Въпреки публичното извинение на Любомир Методиев от Правителствената информационна служба заявиха, че не могат да си позволят да бъдат обвързани с този инцидент. „Подобно поведение и отношение към представителите на медиите е неприемливо и е в противоречие с принципите на работа на Правителствената информационна служба\", се посочва още в прессъобщението.", "date": "2018.08.21", "title": "Провинил се служител на пресофиса на кабинета беше уволнен"}
{"url": "http://standartnews.com/balgariya/maya_manolova_tarsi_sadeystvie_ot_kipar_za_faliraliya_zastrahovatel_olimpik-375017.html", "text": "Общественият защитник Мая Манолова изпрати официално писмо до Павлос Йоану – финансов омбудсман на Република Кипър, в което поиска съдействие по казуса на близо 275 000 български шофьори с фалиралата застрахователна компания „Олимпик\". Манолова обръща внимание на Йоану, че сънародниците ни са поставени в патовата ситуация втори път да сключат застраховка „Гражданска отговорност\" при нов застраховател, като при това трябва да го направят в кратки срокове. „Всички претенции към застрахователната компания – за възстановяване на суми по прекратените полици за неизтеклата част от договорите и обезщетения по настъпили застрахователни събития по задължителната застраховка „Гражданска отговорност\", следва да се предявят съгласно законодателството на Република Кипър\", пише в писмото си Манолова. Съгласно Кодекса за застраховането ЗК „Олимпик – клон България\" като член на Съвета на Гаранционния фонд е имал задължението да внася определена вноска, но в същото време няма предвиден обезпечителен фонд у нас, който да гарантира вземанията по застраховките при несъстоятелност на застраховател със седалище в държава-членка на ЕС, какъвто е случаят с кипърската „Олимпик\". Общественият защитник подчертава, че законодателството в областта на застраховането съдържа съществени пропуски и не защитава достатъчно застрахованите лица в случай на обявяване в несъстоятелност на застрахователи от държава - членка на ЕС, които откриват клон на територията на друга такава. „Като омбудсман, призван да защитава правата на българските граждани, съм силно обезпокоена и от липсата на ясна и подробна информация за това по какъв начин те ще могат да защитят икономическите си интереси\", пише още Мая Манолова. Тя призовава кипърския си колега да съдейства при решаване на споровете на нашите шофьори със ЗК „Олимпик\" за изплащане на обезщетения и премии по автоматично прекратените договори, като посочи необходимите действия и ред съгласно кипърското законодателство за предявяване на претенциите.", "date": "2018.08.21", "title": "Мая Манолова търси съдействие от Кипър за фалиралия застраховател „Олимпик“"}
{"url": "http://standartnews.com/balgariya/finansoviyat_ministar_parite_v_garantsionniya_fond_sa_na_zastrahovanite-375015.html", "text": "Парите, внасяни в Гаранционния фонд за застраховката Гражданска отговорност, са на хората, които са се застраховали, на българските граждани. Ако решим с тези пари да покрием риска на ЗК \"Олимпик\", ще ощетим българския данъкоплатец, каза в парламента министърът на финансите Владислав Горанов по време на извънредното заседание на НС. Премиите са превеждани към застрахователите, но сметките не се генерират от тях, а са пари на българския данъкоплатец, това е квазиданъчно задължение, каза Горанов. В своя доклад Ралица Агайн, зам.-председател на КФН, която днес подаде оставка, казва, че загубата за притежатели на полици трябва да се покрият от Кипърския гаранционен фонд, каквато е и нашата теза, посочи Горанов. Той упрекна КФН, че не е довършила работата по споразумението с Кипърския гаранционен фонд, така че сега без проблем българите с полици от \"Олимпик\" да си получат обратно парите. Българският гаранционен фонд е само трансмисия на заявените щети и ги предава към Кипърския гаранционен фонд. Обезпечителният фонд (част от Гаранционния фонд по ГО) на България е приложим само за фалит на български застрахователи и не може да се използва за останалите застрахователи. Ако сключиш договор с небългарска компания, рискът да загубиш полицата си е реален и няма начин да бъде покрит. Това не беше обяснено на българските граждани. Ако решим със задна дата да покрием такъв риск на компания, която не го е обслужвала, това ще ощети българите, които са карани задължително да внасят пари в този фонд, каза финансовият министър.", "date": "2018.08.21", "title": "Финансовият министър: Парите в Гаранционния фонд са на застрахованите"}
{"url": "http://standartnews.com/balgariya/narodnoto_sabranie_osvobodi_ralitsa_agayn_ot_posta_y-375016.html", "text": "Парламентът гласува оставката на зам.-председателя на Комисията за финансов надзор (КФН) Ралица Агайн, която беше и ръководител на управление \"Застрахователен надзор\". В гласуването участваха 144 народни представители, от които 138 бяха \"за\", трима - \"против\", а трима се въздържаха. Ралица Агайн подаде оставка днес по време на извънредното заседание на Народното събрание, на което бе обсъден случаят с отнемането на лиценза за извършване на застрахователна дейност на кипърската застрахователна компания \"Олимпик\". Парламентът възложи на Комисията за финансов надзор да представи доклад за дейността си спрямо фалиралото кипърско застрахователно дружество. Проектът беше внесен от парламентарната група на ГЕРБ. Информацията, която Комисията за финансов надзор ще предостави, трябва да съдържа всички нейни действия, предприети от появяването на дружеството на българския пазар до 17 август 2018 г., когато задължителните застраховки „Гражданска отговорност\" на повече от 200 хил. българи бяха прекратени. Докладът трябва да съдържа и информация за собствеността на компанията и направените от нея вноски в Гаранционния фонд, както и информация за актуалното състояние на фонда. Депутатите възложиха и на министъра на финансите Владислав Горанов да проучи всички възможности, предоставени от българското, европейското и международното законодателство, за своевременно възстановяване на сумите на засегнатите лица и гарантирането на техните права.", "date": "2018.08.21", "title": "Народното събрание освободи Ралица Агайн от поста й"}
{"url": "http://standartnews.com/balgariya/pochina_ivaylo_kraychovski-374999.html", "text": "Ивайло Крайчовски е български музикант, бас китарист в групата „ФСБ\" и инициатор за създаването на група „Стари муцуни\" с ветерана на българския рок Георги Минчев. През богатата си музикална кариера взема участие в създаването на албумите на редица български поп певци, рок групи и джазови формации. Бил е музикален директор на „София филм фест\", зам.-председател на Българската изпълнителска асоциация и член на асоциацията на звукозаписните студиа в България.", "date": "2018.08.21", "title": "Почина Ивайло Крайчовски"}
{"url": "http://standartnews.com/balgariya/izvanredno_zasedanie_na_parlamenta_dnes_zaradi_olimpik_i_targovskiya_registar-374992.html", "text": "Народното събрание прекъсва лятната си ваканция и  се събира извънредно в 13 ч. днес, за да изслуша премиера Бойко Борисов за проблемите с Търговския регистър и за да обсъди казуса с фалита на кипърското застрахователно дружество \"Олимпик\". Заседанието е по искане на БСП. Парламентът ще заседава при дневен ред от две точки, записан във внесеното от левицата искане. Първата е, проект на решение за предприемане на действия във връзка с отнемането на лиценза за извършване на застрахователна дейност на кипърската застрахователна компания \"Олимпик\". С решението се задължава министърът на финансите да предприеме действия по търсене на възможности за възстановяване на платените суми и гарантиране на правата на засегнатите граждани. Настоява се и Комисията за финансов надзор до 7-ми септември да представи пред Народното събрание цялостен доклад за надзора върху дейността на кипърското дружество у нас, както и информация за актуалното състояние на Гаранционния фонд. В дневния ред е и изслушване на министър-председателя Бойко Борисов във връзка със сигурността на електронните бази данни, съхранявани от Агенцията по вписванията и Министерството на правосъдието и отговорността за възникналата криза. За да бъде проведено извънредното заседание, е необходим кворум от минимум 121 народни представители.", "date": "2018.08.21", "title": "Извънредно заседание на парламента днес заради \"Олимпик\" и Търговския регистър"}
{"url": "http://standartnews.com/balgariya/zadalzhavat_advokatite_da_se_obuchavat_naymalko_osem_chasa_godishno-374993.html", "text": "Поддържане и повишаване на квалификацията са целите, заради които адвокатите ще са длъжни всяка година да участват в обучение за не по-малко от 8 учебни часа в избрана от тях форма и тематика. Това е решил окончателно Висшият адвокатски съвет (ВАдС), като е приел промени в Наредба № 4 за обучение и квалификация на адвокатите, съобщи сайтът news.lex.bg. Промените са гласувани от съвета на заседанието му на 13 юли. От протокола за него става ясно, че ВАдС е решил да промени и наименованието на нормативния акт и той вече ще се нарича Наредба за поддържане и повишаване квалификацията на адвокатите и адвокатите от Европейския съюз. Действащата все още наредба задължава адвокатите да се обучават поне 4 часа. Контрол дали това се случва на практика обаче няма. Сега в наредбата е записано, че вече той ще „се осъществява от адвокатските съвети към адвокатските колегии по ред, определен от Висшия адвокатски съвет\". Какъв ще бъде този ред обаче все още не е ясно, но е логично това да се случва при заверката на адвокатските карти. Тепърва ще се решава дали адвокатите ще трябва да представят различни сертификати от обучения, или пък ако изкарат курс в Центъра за обучение на адвокати, той ще предава тази информация на колегиите по места. От ВАдС обясниха за „Лекс\", че редът за осъществяване на контрола ще бъде изготвен веднага щом измененията в наредбата влязат в сила. Съветът е приел и серия от промени, свързани с работата на Центъра за обучение на адвокати. Една от тях е, че за промени в учредителния му акт вече няма да се изисква квалифицирано мнозинство от 2/3 във Висшия адвокатски съвет. Решенията за промени в устава на центъра ще се вземат с обикновено мнозинство, както и предвижда Законът за адвокатурата. Освен това вече изрично е регламентирано, че Управителният съвет на адвокатското училище се избира за срок от 4 години, като мандатът на членовете му съвпада с този на ВАдС. При изтичане на мандата на УС, той продължава да изпълнява функциите си до избора на нов. За първи път наредбата предвижда, че Управителният съвет на адвокатското училище се състои от до петима адвокати. Те се избират от ВАдС. В наредбата се записват и следните изисквания към членовете на УС – да са с адвокатски стаж не по-малко от 15 години, с изявени професионални и нравствени качества и практически опит в различни области на правото. Освен това поне един от тях трябва да е хабилитиран по правни науки. От първоначалния проект за промени в наредбата обаче е отпаднало предложението за забрана в управата на училището да бъдат избирани роднини на членове на ВАдС – съпрузи, роднини по права линия без ограничение и по съребрена линия до четвърта степен. От публикувания протокол от заседанието на съвета, на което са обсъждани промените, става ясно, че такъв текст дори не е подложен на гласуване. В отговор на запитване на „Лекс\" от съвета отговориха: „Предложението  е обсъждано и гласувано, но не е събрало нужното мнозинство и не е прието\". Други промени в наредбата, с които ВАдС регламентира по-подробно дейността на Центъра за обучение на адвокати и съответно увеличава възможността си за контрола върху нея, предвиждат, че висшият съвет определя какво възнаграждение получават членовете на УС на училището. Освен това управата му е задължена да заседава най-малко един път в месеца. Новост е и възможността на ВАдС със свое решение да прекрати предсрочно мандата на член на управителния съвет на центъра. Това е самостоятелна хипотеза за освобождаването му. Наредбата предвижда и че това може да стане в още четири случая – с подаване на оставка; при трайна фактическа невъзможност за участие в работата на УС повече от 3 месеца; при загубване качеството на адвокат; както и при смърт или поставяне под запрещение.", "date": "2018.08.21", "title": "Задължават адвокатите да се обучават най-малко осем часа годишно"}
{"url": "http://standartnews.com/balgariya/slanchevo_s_kupesta_i_dazhdovna_oblachnost_sledobed-374988.html", "text": "Днес ще преобладава слънчево време. Около и след обед ще се развива купеста и купесто-дъждовна облачност и на места, главно в северните райони на Западна и Централна България ще превали и прегърми. Ще духа слаб, в източните райони до умерен североизточен вятър. Максималните температури ще са между 28° и 33°, за София – около 28°. Атмосферното налягане е близко до средното за месеца и ще остане без съществена промяна. По Черноморието ще е предимно слънчево. Ще духа до умерен североизточен вятър. Максималните температури ще са 29–30°. Температурата на морската вода е 27°. Вълнението на морето ще е 2-3 бала. В планините ще е предимно слънчево. В следобедните часове ще се развива купеста и купесто-дъждовна облачност и на места, главно в западните райони на Стара планина ще има краткотрайни валежи от дъжд с гръмотевици. Ще духа до умерен вятър от изток-североизток. Максималната температура на височина 1200 метра ще е около 21°, на 2000 метра – около 14°. В средата на седмицата ще бъде предимно слънчево, температурите слабо ще се повишат и максималните ще са между 29° и 34°. Ще продължи да духа до умерен изток-североизточен вятър, с който температурите в четвъртък и петък съвсем слабо ще се понижат. Ще има временни увеличения на облачността, главно над планинските райони и само на изолирани места там ще превали краткотраен дъжд.", "date": "2018.08.21", "title": "Слънчево с купеста и дъждовна облачност следобед"}
