{"url": "http://standartnews.com/balgariya/zavarshva_remontat_na_bul_hristofor_kolumb-374925.html", "text": "Цялостно движението по бул. „Христофор Колумб\" ще бъде отворено в понеделникобяви днес зам.-кметът на София Евгени Крусев при проверка на ремонтните дейности по булеварда. „Във вторник започва ремонтът на Източната тангента в участъка от кръговото на ул. „Продан Таракчиев\" до кв. „Христо Ботев\". Там също движението ще бъде затворено цялостно\", посочи той и допълни, че ще бъдат пропускани само автомобилите на хората, които имат работа в района. „Днес започна полагането на износващия пласт асфалт. Сигурно ще се работи до късните часове. Асфалтът трябва да бъде положен на цяло, без да се прекъсва технологичният процес. За утре остават довършителни дейности, като маркировка и вертикална сигнализация\", обясни зам.-кметът. „Днес сме ангажирали екипи на „Пътна полиция\" и им благодарим. Те ни съдействат активно, в района има много логистични бази, които са предварително уведомени\", коментира Евгени Крусев. „Правим информационната кампания заедно с район „Искър\", за да се знае и да не се преминава по новия асфалт, защото му трябват поне 10 часа, за да набере якост и здравина\", уточни той. „Гаранционният срок на ремонта на бул. „Христофор Колумб\" е 5 години. На практика изграждаме изцяло нов булевард, правим тротоари и осветление, които изобщо ги нямаше. Строителят има ангажимент, ако нещо възникне, да го поправя за негова сметка и да носи пълната отговорност за това\", обяви Крусев. „През почивните дни работят над 5 асфалтови бази в София. Асфалтира се по бул. „България\", текат ремонтните работи по бул. „Пенчо Славейков\" и бул. „Арсеналски\", изтъкна зам.-кметът. „Мобилизацията ни е пълна, за да можем да приключим дейностите за първия учебен ден и когато трафикът се увеличи, да можем да посрещнем автомобилите\", каза още той. Ремонтът на ул. „Граф Игнатиев\" ще приключи евентуално в края на октомври. Казвам евентуално поради факта, че в началото на предния месец имаше много валежи, които до известна степен възпрепятстваха дейностите, обяви още Евгени Крусев. „Строителите правят всичко възможно да наваксат, но след известно време ще можем да преценим дали ще успеят\", коментира той. „По ул. „Граф Игнатиев\" се работи изключително интензивно. Вече се работи по релсовия път в зоната на кръстовището на ул. „Г. Раковски\" и ул. „Граф Игнатиев\". Очакваме в началото на септември да бъде готово кръстовището\", обясни Евгени Крусев. „Поетапно ще излизат отделни подобекти. Редят се плочи по пл. „Гарибалди\" и пл. „Славейков\". Много активно започна реденето на бетонни плочи в градинката на църквата „Св. Седмочисленици\", посочи зам.-кметът. „Ул. „Солунска\", между ул. „Витоша\" и ул. „Ангел Кънчев\" вече е абсолютно свободна за движение. Правим всичко възможно ул. „Солунска\" да бъде пусната и до пл. „Славейков\", каза още Крусев.", "date": "2018.08.18", "title": "Завършва ремонтът на бул. „Христофор Колумб“"}
{"url": "http://standartnews.com/balgariya/darzhavata_shte_osiguri_pari_za_rabotata_po_drevnotrakiyskata_grobnitsa_mal_tepe-374928.html", "text": "Премиерът Бойко Борисов пое ангажимент да осигури финансиране от държавата за цялостното разкриване и консервиране на древнотракийската могила „Мал тепе\". Министър-председателят посочи, че до края на септември следващата година могилата трябва да бъде напълно разкрита. По негови думи уникалното е, че тракийската гробница е най-високата у нас и в Европа, а може би в света, след египетските пирамиди. Висока е над 20 метра. Предполага се, че може би в нея е погребан римски военен император, но тъй като все още не установена датировката на гробницата, втората предполагаема версия е, че това може да е гробница на тракийски владетел от 2 век. „Имаме шанса този комплекс да е нещо уникално не само за Пловдив и за България, но и за света\", каза още Борисов. Премиерът разгледа разкопките на царската гробница и благодари на доц. Костадин Кисьов, ръководител на разкопките и директор на Археологическия музей в Пловдив и на екипа му за това, което е видял и което са му разказали. „Знам, че част от предположенията на доц. Кисьов се основават на научни изследвания и негови опити и затова няма да си играем на части\", каза премиерът. Той припомни, че догодина Пловдив ще е Европейска столица на културата, като по думите му този археологически обект ще е един добър подарък и за града, и за Европа. Затова, според премиера, ще е добре обектът да е завършен дотогава. По тази причина правителството и общината ще помогнат, за да бъде форсирана и подсигурена грубата работа, а след това археолозите ще си свършат и другата работа. „Това е най-високата гробница в света - 24 метра. Този вид гробница е нещо уникално за България. Затова нека да идват българите да я гледат и да се гордеят със своята история\", каза премиерът. „Трима императори са били убити из тези региони и гробовете на двама от тях не се знаят къде са и затова има различни предположения. Но нека не говорим и не гадаем, а да помогнем максимално на археолозите\", добави Бойко Борисов. Министър-председателят припомни още, че преди две седмици правителството отпусна на община Пловдив и последните 9 млн. лв. за Европейска столица на културата. „Сега в момента има и пари, и желание, и подкрепа, и най-добри специалисти\", добави министър-председателят в заключение. На могилата „Мал тепе\" край село Маноле дойдоха още министърът на културата Боил Банов, зам.-министърът Амелия Гешева, областният управител на Пловдив Здравко Димитров и неговите заместници, кметът Иван Тотев и всичките районни кметове на Пловдив и други.", "date": "2018.08.18", "title": "Държавата ще осигури пари за работата по древнотракийската гробница Мал тепе"}
{"url": "http://standartnews.com/svyat/pochina_bivshiyat_generalen_sekretar_na_oon_kofi_anan-374926.html", "text": "След \"кратко боледуване\" на 80-годишна възраст днес почина бившият генерален секретар на ООН Кофи Анан, лауреат на Нобелова награда за мир. Това съобщи в Женева неговата фондация, предаде Франс прес. \"Семейство Анан и Фондация \"Кофи Анан\" съобщават с огромна скръб, че бившият генерален секретар на ООН и лауреат на Нобелова награда за мир Кофи Анан почина в мир в събота, 18 август, след кратко заболяване\", се казва в комюнике на организацията. Съпругата на покойния Нане и децата - Ама, Коджо и Нина, бяха до него през последните дни от живота му, цитира ТАСС изявление на семейството в Туитър. Генералният секретар на ООН Антониу Гутериш отдаде почит пред паметта на Анан - един от своите предшественици, когото нарече \"сила, насочвала към доброто\". \"По множество начини Кофи Анан бе олицетворение на ООН. Той се отличи, като поведе организацията към новото хилядолетие с несравнимо достойнство и решимост\", добави Гутериш. Кофи Ата Анан е роден на 8 април 1938 г. в град Кумаси, в британската колония Златен Бряг (от 1957 г. насам - Гана). Баща му е вожд на племето фанти и губернатор на област Ашанти. Седми генерален секретар на ООН, Анан заема поста в течение на два мандата от 1997 до 2006 г. Осъществява реформи, целящи да намалят административните разходи на организацията. Посредничи в редица трудни политически ситуации - през 1998 г. във връзка с кризата в Ирак, с цел Багдад да допусне в страната международни инспектори, а през периода 1984-1998 г. съдейства за прехода към гражданско управление в Нигерия след поредица от военни правителства. През 1999 г. съдейства за договаряне между Либия и Съвета за сигурност на ООН по повод експлозията на самолета над Локърби през 1988 г. и за уреждане на кризата в Източен Тимор. През 2001 г. Анан получава Нобеловата награда за мир (съвместно с ООН) \"за принос в осигуряването по-ефективна Организация и по-траен мир в целия свят\".", "date": "2018.08.18", "title": "Почина бившият генерален секретар на ООН Кофи Анан"}
{"url": "http://standartnews.com/biznes/vzimat_merki_za_dostapa_na_hora_s_uvrezhdaniya_do_plazhovete_i_moreto-374911.html", "text": "Поемам ангажимент в Закона за устройството на Черноморското крайбрежие (ЗУЧК) да добавим промяна, която да даде дефиниция на това какво е достъпна среда на морския плаж за хората с увреждания и осигуряването й да бъде отговорност за стопаните на плажовете. Това ще стане и чрез групирането на плажовете. Не спираме да се  срещаме с представители на организации на хора с намалена подвижност и искам специално да им благодаря за съдействието. Това заяви министърът на туризма Николина Ангелкова, която участва в проверка за достъпност на морски плаж „Бургас-север\" заедно с  Грета Аспарухова и Христина Начева, които се борят за достъпна среда. Министърът съобщи, че от миналата година чрез анекси в договорите от концесионерите и наемателите на ивиците е поискано да осигурят благоприятни условия за хората с увреждания, за да могат да плажуват пълноценно. На някои от плажовете концесионерите вече са осигурили колички, които са изключително важни. Така веднъж стъпили на морския плаж, хората с увреждания могат да се къпят и в морето. Такива има на плаж „Слънчев бряг-юг\", стана ясно от думите на министъра. Това е една от малкото ивици, където човек с увреждания най-пълноценно може да плажува, защото са осигурени абсолютно всички допълнителни изисквания за оборудване и съоръжения. Министър Ангелкова обърна внимание, че сега няма ясен регламент, а наистина е необходима законова база, за да може туристическата администрация да задължи концесионерите и наемателите да осигурят тази достъпност. Със сигурност това ще бъде направено с промяната на ЗУЧК, чийто проект е на обществено обсъждане. В момента на плажовете, които имат сключени анекси с нас по договорите за наем и концесия и трябва да осигурят достъпност, ще издадем предписания направеното да бъде проверено, за да може наистина да обслужва хората, акцентира тя. Ангелкова съобщи още, че за Централния плаж в Бургас също ще има предписание старата пътека да бъде сменена. Много е важно да осигурим нормативна уредба, която да е само за морските плажове. Знаете, че има изискване за осигуряване на достъпност и по европейските нормативи. Проверката с участието на министър Ангелкова продължи по-късно и на морски плаж „Слънчев бряг-юг\", където концесионерът е създал най-благоприятна среда за хората със затруднено придвижване. Общо на 82 морски плажа в момента са изградени подобни съоръжения, 53 от ивиците са в Бургаска област, поясни министърът.", "date": "2018.08.18", "title": "Взимат мерки за достъпа на хора с увреждания до плажовете и морето"}
{"url": "http://standartnews.com/biznes/kompaniyata_olimpik_dalzhi_nad_9_mln_leva_na_blizo_200_000_balgari-374918.html", "text": "Българският клон на застрахователна компания \"Олимпик\" дължи 9 350 000 лева на 197 551 българи за прекратени предсрочно полици по \"Гражданска отговорност\", съобщи вчера Ралица Агайн, зам.-председател на Комисията за финансов надзор. Срокът на полиците на фалиралата кипърска компания изтекоха в полунощ на 17 август. Размерът на сключените полици е за близо 40 млн. лева, но много от тях на разсрочен план, затова загубите на шофьорите ще са по-малки. Комисията за финансов надзор е уведомена от Кипърския надзорен орган за проблемите на \"Олимпик\" на 10 май и оттогава на фирмата е забранено да продава нови застраховки. Едноличен собственик на застрахователната компания е испанецът Диего Гонзалес Алонсо, съобщи Агайн. По думите й той по никакъв друг начин не е свързан с България и с нашия регион, макар че \"Олимпик\" е оперирала само в Кипър и в България. Ралица Агайн обеща комисията да обяви какво трябва да правят хората с прекратени полици, за да си търсят парите от компанията. По думите й това ще стане, сред като съдът в Кипър се произнесе по ликвидацията на фирмата и бъде назначен постоянен ликвидатор. Ралица Агайн каза, че хората ще си търсят сумите от Кипърския гаранционен фонд на застрахователите, но се проверява, дали и с какви суми, \"Олимпик\" е участвала в нашия Гаранционен фонд. Агайн съобщи, че от понеделник до петък над 57 000 души застраховани в \"Олимпик\" са си купили полица \"Гражданска отговорност\" от друга компания. Застрахователните посредници ще работят тези дни с удължено работно време, за да успеят да се справят с повишеното търсене. В близките дни КАТ няма да глобява шофьорите с невалидна полица на \"Олимпик\", поясни още тя. Повишаването на цените на застраховката в последно време е свързана с недостиг на премии и съответно на пари за изплащане на обезщетенията, обясни Агайн. Повишението е във връзка с едно тълкувателно решение на Върховния касационен съд отпреди няколко седмици, което разшири значително кръга на лицата, които имат право да получат обезщетение при смърт. Досега обезщетения имаха право да получават само най-близките - съпруг, деца, докато от сега нататък, обезщетения могат да получават братя и сестри, баби и дядовци, лели и чичовци, както и други емоционално свързани с починалия лица. Безспорно това ще се отрази на цената на застраховката и всеки застраховател трябва да направи свой собствен разчет за това с колко допълнително ще му се увеличат разходите при изплащане на обезщетение, посочи тя. По думите й застрахователите трябва да осигурят допълнително най-малко 200 млн. лева, но много по-вероятно около 800 млн. лева за допълнителни обезщетения.", "date": "2018.08.18", "title": "Компанията „Олимпик“ дължи над 9 млн. лева на близо 200 000 българи"}
{"url": "http://standartnews.com/biznes/angelkova_nameri_drastichni_narusheniya_na_plazhove_po_yuzhnoto_chernomorie-374924.html", "text": "Открити са драстични нарушения на някои от плажовете по южното Черноморие - концесиите на 10 плажа ще бъдат прекратени след края на сезона, ако не отстранят проблемите, за които са им издадени предписания. Това обяви днес министърът на туризма Николина Ангелкова по време на проверка на плаж Слънчев бряг-Централен, цитирана от Агенция Фокус. „На първо място е плаж „Созопол-Буджака\". Там липсват спасители, медицинско обслужване, има допълнителна търговска площ извън схемата, която е одобрена от мен. Наложени са неустойки, дадени са предписания. Предстои последваща проверка. Ако тя покаже, че те не са отстранени, след края на сезона ще стартираме процедура за прекратяване\", обясни министър Ангелкова. По думите ѝ на плажовете „Равда-ХТИ\" и „Равда-НДК\", където също има драстични нарушения и ако проверката и там не покаже, че са отстранени, ще бъде стартирана процедура за прекратяване на концесията. „Такива нарушения имаме на 4 плажа на територията на община Бяла. Там също сме в хипотезата на липса на спасители и допълнителна търговска площ. За плажа на Албена беше наложена неустойка от 101 хил. лв. за липса на спасители в началото на месец юни, но там така или иначе ще бъдем в процедура на концесия, защото договорът изтича в края на годината\", каза още министърът. Ангелкова коментира, че драстични нарушения са открити и на централния плаж в Слънчев бряг. „Наложили сме неустойка от 35 хил. лв. за драстични нарушения, свързани с наличието на бетонови площадки около 6 заведения. Там сме дали предписания, защото е абсурдно да има бетонови площадки на плажа\", заяви тя и добави, че при едно от заведенията е установено и наличието на допълнителна търговска площ. „С помощта на ДНСК и РДНСК беше установено асфалтов паркинг на територията на плаж „Слънчев бряг-Централен\" пред хотел „Европа\", което е недопустимо, добави министърът. „Този плаж също е в групата на тези, които ако не бъдат отстранени предписанията до края на този сезон, ще се стартира процедура за прекратяване на концесиите. Това не ги освобождава от плащането на неустойките, които са наложени с наши писма. Абсолютно безкомпромисни сме\", заяви Николина Ангелкова.", "date": "2018.08.18", "title": "Ангелкова намери драстични нарушения на плажове по южното Черноморие"}
{"url": "http://standartnews.com/sport/gratsiite_na_3_finala_v_minsk-374922.html", "text": "Катрин Тасева се класира за финалите на обръч и топка, а Невяна Владинова е финалистка на обръч след изпълненията на тези два уреда от първия ден на турнира от Световната купа по художествена гимнастика в Минск (Беларус). Катрин Тасева има сбор от 36.400 точки до момента, след като получи оценки от 17.900 на обръч и 18.500 на топка. Невяна Владинова е със сбор 34.950 точки, след като допусна грешка на топка и беше оценена със 17.100, а на обръч има 17.850 точки. В класирането за многобоя след първия ден Катрин Тасева е на шесто място, а Владинова заема 13-а позиция. Във временното подреждане за многобоя води Линой Ашрам (Израел) с 40.050 точки, следвана от рускинята Александра Солдатова с 39.000 точки, а трета е украинска гимнастичка Влада Николченко с 37.250 точки. Пред Катрин Касева са още представителката на домакините от Беларус Катарина Галкина и втората гимнастичка на Израел Никол Зеликман. Световната купа в Минск продължава днес с изпълненията на бухалки и лента, а в неделя са финалите на отделните уреди.", "date": "2018.08.18", "title": "Грациите на 3 финала в Минск"}
{"url": "http://standartnews.com/sport/grigor_dimitrov_zagubi_ot_dzhokovich_i_otpadna_ot_turnira_v_sinsinati-374912.html", "text": "Григор Димитров няма да може да защити миналогодишната си титла, след като загуби от Новак Джокович в третия кръг на турнира от сериите \"Мастърс\" в Синсинати. Най-добрият български тенисист падна след доиграването на мача срещу бившия номер 1 в света Джокович. Българинът отстъпи с 4:6 в решителния трети сет. Джокович водеше с 2:6, 6:3, 2:1, когато дъжд прекъсна мача, а при доиграването сърбинът се възползва от ранния пробив в третия сет, който имаше преди прекъсването и успя да спечели срещата при доиграването. Ключовият момент бе в осмия гейм, в който Григор имаше брекпойнт, но Джокович се спаси от сложната ситуация, взе подаването си, а след това приключи мача на свой сервис за 6:4 в третия сет. Междувременно Хуан Мартин Дел Потро се класира за четвъртфиналите на Мастърса в Синсинати след победа над Ник Кириос от Австралия със 7:6 (7:4), 6:7 (6:8), 6:2. В спор за място на полуфиналите четвъртия в схемата Дел Потро ще срещне белгиеца Давид Гофен, който надигра шестия поставен Кевин Андерсон от Южна Африка с 6:2, 6:4 след час и 18 минути игра. Гофен се класира за четвъртфинал в Синсинати за първи път. Хърватинът Марин Чилич, седми в схемата, също намери място на четвъртфиналите след победа над руснака Карен Хачанов със 7:6 (7:5), 3:6, 6:4.", "date": "2018.08.18", "title": "Григор Димитров загуби от Джокович и отпадна от турнира в Синсинати"}
{"url": "http://standartnews.com/svyat/standart_end_puars_i_mudis_ponizhiha_kreditniya_reyting_na_turtsiya-374910.html", "text": "Агенцията \"Стандард енд Пуърс\" понижи кредитния рейтинг на Турция до равнище В+ (с латинска буква) и предрече, че отслабването на лирата ще направи така, че икономиката да се свие догодина, предаде ДПА. \"Значителното отслабване на лирата има отрицателни фискални измерения и в същото време подлага на напрежение корпоративните баланси и поставя под още по-голям натиск местните банки\", посочва рейтинговата агенция. \"Прогнозираме рецесия догодина. През следващите четири месеца инфлацията ще достигне пик от 22 процента, след което до средата на 2019 г. ще спадне до под 20 процента\", заявява тя. Рейтинговата агенция добавя, че разглежда политиката за реакция на турското правителство като \"ограничена\". Междувременно другият водещ оценител - \"Мудис\" - понижи кредитния рейтинг на Турция до равнище Ba3 (с латински букви) и заяви, че условията там може да подхранят инфлация, предаде ДПА. \"Основният двигател за днешното понижение е продължаващото отслабване на публичните институции в Турция и свързаното (с това) намаляване на предсказуемостта в правенето на турската политика\", посочва рейтинговата агенция. \"Мудис\" изтъква безпокойства за независимостта на турската централна банка - която не повиши лихвените проценти - и липса на прозрачност, що се отнася до плановете на Анкара за справяне с неотдавнашните финансови трусове. Условията \"вероятно ще подхранят още повече инфлацията\" и има увеличаващ се риск за платежния баланс.", "date": "2018.08.18", "title": "Стандарт енд Пуърс и Мудис понижиха кредитния рейтинг на Турция"}
{"url": "http://standartnews.com/kultura/tsvetanov_prisastva_na_svatbata_na_ben_kros_pohvali_festivala_v_zheravna-374927.html", "text": "„С всяка изминала година фестивалът става по-вълнуващ и зареждащ\", заяви председателят на ПГ на ГЕРБ Цветан Цветанов, който днес присъства на сватбата на холивудския актьор Бен Крос и приятелката му Деана на фестивала на народната носия в Жеравна. \"Хубаво е, че има много млади хора, деца и дори бебета, които са облечени с български народни носиии. Това означава, че те започват да свикват с традициите ни, ставайки част от тяхното ежедневие и духовност. Всеки, дошъл тук, показва своето желанието да се върне 150 години назад и да усети атмосферата на нашите деди\", коментира Цветанов. „Днес имах удоволствието да усетя атмосферата и да бъда част от сватбатата на холивудския актьор Бен Крос и неговата дългогодишна приятелка от Русе - Деана. Тържеството се проведе по време на Международния фестивал на фолклорната носия в Жеравна. Младоженците се венчаха по стара българска традиция, бяха облечени в народни носии и спазиха всички български обичаи. Бракосъчетанието на новото семейство извърши кметът на Котел Коста Каранашев, който им пожела здраве и дълъг семеен живот\", сподели по-късно Цветанов в профила си във Фейсбук. \"Радостен съм, че фестивалът в Жеравна става емблема на Котел и цяла България. С всяка „изминала година фестивалът става по-вълнуващ и зареждащ. Благодаря на Христо Димитров, ръководител на ансамбъл „Българе\" и кмета на Котел Коста Каранашев, че ни дават възможност да се върнем със столетие назад и да се докоснем до бита на предците ни. Хубаво е, че има много млади хора, деца и дори бебета, които са облечени с български народни носиии. Това означава, че те свикват с традициите ни още от малки. Всеки, дошъл тук, показва своето желанието да се върне 150 години назад и да усети атмосферата на нашите деди\", похвали се Цветанов.", "date": "2018.08.18", "title": "Цветанов присъства на сватбата на Бен Крос, похвали фестивала в Жеравна"}
{"url": "http://standartnews.com/svyat/s_dve_dami_e_dnes_putin_parvo_svatba_na_parviya_diplomat_na_avstriya_posle__rabota_s_nemskiya_kantsler-374914.html", "text": "Руският президент Владимир Путин се подготвя да се срещне с германския канцлер Ангела Меркел днес, но не и преди да присъства на сватбата на първия дипломат на Австрия, съобщи Би Би Си. Говорител на Кремъл потвърди по-рано тази седмица, че Путин ще бъде изненадващ гост на сватбата на външния министър на Австрия. Карин Кнайсел ще се омъжи за бизнесмена Волфганг Майлингер във винарна в австрийската провинция Щирия. Путин беше поканен на церемонията по-рано тази година, когато посети Австрия. Кнайсел беше избрана за външен министър от крайно дясната партия, която е коалиционен партньор в сегашното правителство. Австрийските медии говорят за присъствието на руския президент, след като беше обявено по-рано тази седмица. Някои от опозиционерите повдигат въпроса за цената, която ще платят австрийските данъкоплатци заради засилената охрана при посещението. Членове на Зелената Партия призовават външния министър да оттегли поканата си към Путин. Руският президент ще разговаря днес и с германския канцлер Ангела Меркел по редица въпроси. Германия изпитва натиск от САЩ относно строителството на Северен Поток 2, който трябва да доставя газ от Русия. Говорейки пред пресата в петък Меркел заяви, че иска да обсъди възможността за среща за Сирия с останалите партньори от НАТО, но „не очаква конкретни резултати\" от работната среща днес.", "date": "2018.08.18", "title": "С две дами е днес Путин: Първо сватба на първия дипломат на Австрия, после - работа с немския канцлер"}
{"url": "http://standartnews.com/svyat/partiyata_na_erdogan_startira_rabota_za_mestnite_izbori_dogodina-374915.html", "text": "Кандидатурата на президента Реджеп Тайип Ердоган ще бъде единствената за председател на управляващата Партия на справедливостта и развитието (ПСР), която ще бъде гласувана на редовен партиен конгрес днес, съобщиха турските медии. Очаква се конгресът на ПСР в Анкара да протече бързо с оглед на ваканцията за предстоящия празник Курбан байрам, която вече започна. Програмата предвижда Ердоган да държи реч пред делегатите, а след това бързо да се премине към гласуване на партиен председател и членове на централния изпълнителен комитет на партията. По-рано Анадолската агенция съобщи, позовавайки се на заместник-председателя на ПСР Мустафа Аташ, че на събитието са поканени над 50 държавни глави, както и други високопоставени гости. Конгресът ще отбележи също началото на работата за местните избори през март 2019 г., каза Аташ. \"На този конгрес нашият председател (президентът Реджеп Тайип Ердоган) ще намери благодатна почва да сподели с обществеността целите за местните избори\", посочи още той. По силата на гласувани на референдума през април 2017 г. конституционни промени турският президент може да принадлежи към политическа партия. През май 2017 г. Ердоган се присъедини отново към ПСР, чийто съосновател е, и още същия месец бе преизбран за председател на партията. (Използвани са материали на БТА)", "date": "2018.08.18", "title": "Партията на Ердоган стартира работа за местните избори догодина"}
{"url": "http://standartnews.com/svyat/doklad_na_pentagona_razgnevi_kitay-374916.html", "text": "Китайското министерство на отбраната изрази протест пред Вашингтон заради доклад на Пентагона, в който се посочва, че китайските въоръжени сили вероятно тренират за удари по САЩ и техните съюзници, предаде Ройтерс. Китайското министерство на отбраната заяви, че в доклада на Пентагона са изтълкувани превратно стратегическите намерения на Китай и е преувеличена \"така наречената китайска заплаха\". \"Китайската армия се противопоставя категорично на това и изрази решителен протест пред САЩ\", гласи декларация на министерството. Оценката, която беше направена в момент на напрегнати американско-китайски отношения, се съдържа в годишен доклад на министерството на отбраната на САЩ. В него се изтъква, че Пекин се опитва да засили глобалното си влияние и че по оценки на Пентагона китайските разходи за отбрана за 2017 г. са надхвърлили 190 милиарда долара, уточнява БТА. \"Китай следва курс на мирно развитие и отбранителна национална стратегия. Той винаги е допринасял за световния мир и е защитавал световния ред\", заяви министерството на отбраната в Пекин. \"Целта на засилената модернизация на китайската армия е опазване на националния суверенитет, на сигурността и интересите в сферата на развитието, както и (опазване на) глобалния мир, стабилност и благоденствие\", се посочва в декларацията. \"Китайската военна реформа, разработването на оръжия и отбранителните способности в интернет пространството са оправдани. Критиките в американския доклад са чиста проба догадки\", заяви министерството. Според доклада на Пентагона, макар Народноосвободителната армия да е разширила оперативната си дейност, не е ясно какво послание иска да изпрати Китай с полетите на бомбардировачи \"освен демонстрация на повишени способности\". Тази година бомбардировачи на китайските военновъздушни сили кацнаха на острови и рифове в Южнокитайско море като част от учение в спорния регион. През януари Пентагонът постави противодействието на Китай и Русия в основата на новата си национална стратегия за отбрана. През юни американският министър на отбраната Джеймс Матис стана първият шеф на Пентагона, посетил Китай от 2014 г. досега.", "date": "2018.08.18", "title": "Доклад на Пентагона разгневи Китай"}
{"url": "http://standartnews.com/svyat/den_na_traur_italiya_pochita_zaginalite_pri_srutvaneto_na_mosta-374917.html", "text": "В Италия за днес е обявен ден на траур в памет на загиналите при срутването на моста в Генуа във вторник, предадоха БТА и Ройтерс. В събота сутринта ще се състои официална погребална церемония за част от жертвите, която ще включва отслужването на заупокойна литургия от архиепископа на северозападния италиански град кардинал Анджело Баняско. На церемонията ще присъстват италианският президент Серджо Матарела и премиерът Джузепе Конте. Погребението ще бъде предавано на живо от националното радио и телевизия на Италия. Продължава издирването на изчезналите след срутването на моста хора. По-рано властите казаха, че между 10 и 20 души остават в неизвестност. До момента е потвърдена смъртта на 38 души.", "date": "2018.08.18", "title": "ДЕН НА ТРАУР: Италия почита загиналите при срутването на моста"}
{"url": "http://standartnews.com/svyat/pogrebvat_areta_franklin_v_rodniya_y_grad-374919.html", "text": "Погребението на легендарната певица Арета Франклин ще се състои на 31 август в нейния роден град Детройт, след двудневно поклонение, съобщават местни медии, цитирайки близък до семейството ѝ източник. Церемонията ще се състои в храм Грейтър Грейс и на нея ще присъстват само семейството, обичните ѝ хора и избрани гости, съобщава репортер на Детрой фри прес. На 28 и 29 август феновете ѝ могат да кажат последно сбогом на легендата на соул музиката пред Музея за афроамериканска история в града. Арета Франклин почина на 76 години след дълга битка с рака. За последен път тя пя през ноември 2017 г. за фондацията за СПИН на Елтън Джон в Ню Йорк. През цялата си кариера певицата е спечелила 18 награди „Грами\", включително и една за цялостно творчество.", "date": "2018.08.18", "title": "Погребват Арета Франклин в родния й град"}
{"url": "http://standartnews.com/balgariya/obezopasyavaneto_na_patya_do_rilskiya_manastir_startira_v_ponedelnik-374923.html", "text": "От понеделник започват дейностите по укрепване скатовете на пътя за Рилския манастир, съобщи пред журналисти днес министърът на регионалното развитие и благоустройството Николай Нанков, след като по-рано през деня взе участие в честването на големия празник Успение на свети Иван Рилски в Рилския манастир и извърши инспекция на място на състоянието на срутището на пътя до светата обител. „Трябваше да започнем по-рано, но не можеше, защото метеорологичните условия не го позволяваха – склонът бе силно преовлажнен. От понеделник започват дейностите. Първо с Горското стопанство в района, Рилската света обител, РИОСВ – Благоевград и Югозападно държавно предприятие ще бъде съгласувано изсичането на дърветата в горния склон на свлачището, където имаме да извършим укрепителни мероприятия. След това с алпинисти ще започне обрушването на скатовете и поставянето на мрежи\", каза още министър Нанков. Той добави, че поетапно ще бъде затварян пътят в делничните дни, като „прозорците\" за пропускане на автомобили ще бъдат съобразени с трафика в района. „Целта е алпинистите да могат да работят безопасно\", посочи министър Нанков. По думите му това са краткосрочните мерки, които ще бъдат предприети за разрешаване на проблема. За около 40 – 50 дни, при пълна мобилизация, ще успеем напълно да обрушим и укрепим с мрежи скатовете по пътя. „В момента готвим задание, което съгласуваме с Геозащита – Перник. То е за цялостен инвестиционен проект, с който ще укрепим трайно целия скат. Решението за укрепването ще бъде дадено от самите проектанти – дали ще бъде с пилоти, с анкери, с габиони, но през 2019 година предстои цялостно укрепване на склона, така че необходимите мерки са взети\", посочи още министър Нанков. Той заяви, че му се е искало дейностите да започнат по-рано и да са завършени преди празниците, но заради валежите това не е било възможно. „Още не знаем каква ще е цената за дейностите. Тя ще бъде определена при изготвянето на самия проект\", добави министър Нанков.", "date": "2018.08.18", "title": "Обезопасяването на пътя до Рилския манастир стартира в понеделник"}
{"url": "http://standartnews.com/balgariya/goreshto_s_temperaturi_3035_gradusa-374908.html", "text": "Днес отново ще бъде предимно слънчево. В следобедните часове ще има временни увеличения на облачността, но само на отделни места в северните и планинските райони ще превали слабо и за кратко. Атмосферното налягане ще се задържи без съществена промяна - близко до средното за месеца. Ще духа слаб, в Източна България до умерен вятър от север-североизток. Максималните температури ще са предимно между 30° и 35°, в София - около 29°. Над Черноморието ще бъде слънчево. Ще духа до умерен вятър от север-североизток. Максимални температури 29–31°. Температурата на морската вода е 27°. Вълнението на морето ще бъде 2 - 3 бала. Над планините също ще бъде предимно слънчево. В следобедните часове ще има временни увеличения на облачността, но само на отделни места ще превали краткотрайно. Ще духа умерен североизточен вятър. Максимална температура на височина 1200 метра около 24°, на 2000 метра – около 16°.", "date": "2018.08.18", "title": "Горещо с температури 30-35 градуса"}
{"url": "http://standartnews.com/balgariya/ulichnite_kucheta_v_sofiya_namalyavat_broyat_na_kotkite_varvi_nagore-374907.html", "text": "Броят на безстопанствените кучета на територията на Столична община е 3589, в сравнение с минали години тенденцията показва, че популацията намаля, на при котките и конете обаче се увеличава. Това стана ясно на пресконференция при обявяването на резултатите от преброяването на безстопанствените кучета на територията на Столична община. В понятието безстопанствени кучета се включват животни със собственици, които са пуснати свободно на улицата, бездомни, за които се полагат грижи, свободно скитащи се и несоциализирани (подивели) кучета. Настоящото преброяване е шесто, извършено като част от приетата програма за овладяване на популацията от безстопанствени животни съвместно от Фондация „Четири лапи\" и Общинското предприятие „Екоравновесие\".  Използваната методика за провеждане на преброяването е лесна за приложение, не изисква сложни калкулации, голям финансов и човешки ресурс. Д-р Маргарита Чанкова - ръководител проекти „Грижа за бездомни животни\" към „Четири лапи\" в България уточни, че най-голям брой на безстопанствени кучета се наблюдава в район \"Средец\", \"Подуяне\", \"Панчарево\" и \"Връбница\", съответно най-малък в областите около \"Оборище\", \"Изгрев\", \"Студентски град\" и \"Лозенец\". От неправителствената организация обясниха, че резултатите от преброяванията показват ясна тенденция за намаляване на броя на уличните кучета в столицата от 11 124 през 2007 г. до 3589 през 2018г. От фондацията посочиха за най-голям проблем притока на бездомни кучета от други общини, а друг установен извод след процеса е, че за първи път при преброяване на безстопанствените кучета на територията на Столична община се попада на райони, в които няма кучета, които не са кастрирани. По техни проучвания са стигнали до изводите, че хората вече все повече обръщат внимание на популацията на безстопанствените животни, обаждат се и подават сигнали. При анализа на резултатите става ясно, че районите с най-висока популация са в периферията на столицата, защото често там се изоставят вече нежелани домашни любимци, техните потомства, както и животни от съседни общини. В тези райони се намират и едни от най-големите индустриални зони, в които се приютяват много кучета. Екипите на фондацията отчетоха увеличение на популацията на бездомните котки във всички райони на София, като най-високо завишение се наблюдава в централните райони и тези с по-малък брой кучета, като по думите им това е сериозен проблем, който трябва да бъде преодолян. Преброяването им все още не е осъществено заради архитектурните особености на районите, в които се намират. Напоследък се увеличават сигналите за скитащи коне на територията на столицата, както и за нехуманното отношение и насилие към тези животни. От фондацията посочиха, че има все още битуващи мнения, че безстопанствените животни са мръсни, глупави и отхвърлени, но това не е така, според тях те могат да бъдат прекрасни домашни любимци. Зам.-кметът по направление \"Зеленa система, екология и земеопазване\" Йоана Христова посочи, че за Столична община е много важно да овладее популацията с безстопанствени животни.", "date": "2018.08.18", "title": "Уличните кучета в София намаляват, броят на котките върви нагоре"}
{"url": "http://standartnews.com/balgariya/bum_na_svatbite_na_18082018_dali_shtastieto_zavisi_samo_ot_datata-374920.html", "text": "Над 100 сватби ще има днес в столицата заради съвпадението на числата в датата 18.08.2018. По-голям обаче е бил интересът преди седмица заради поредното съвпадение на осмиците в датата. Това обясни за Дарик директорът на Столичен дом за радостни обреди Саша Габровска. Тя очаква бум на сватбите да има и след година, когато отново ще има съвпадение в числа, но при деветките - на 09.09.2019 г. Според нумеролози обаче изборът на дата на сватба заради еднаквите цифри не е гаранция за дълъг и щастлив семеен живот. Има засилен интерес на сватбите около датите със съвпадение на числата. Днес, когато има също такова съвпадение, в столицата ще има над 100 бракосъчетания, обясни за Дарик директорът на Столичен дом за радостни обреди Саша Габровска: \"В София има над 100 сватби, което е добра цифра за съботен ден, но сме имали и повече. Следващата година за 09.09.2019 г. очакваме същото, както беше сега за 08.08.2018 г. Вратите на Столичен обреден дом са отворени за всички влюбени хора. Не забравяйте, че семейството е свято нещо и то е най-добре да бъде в брак\". Изборът на дата за сватбата само заради съвпадението на определени цифри не гарантира дълъг и щастлив семеен живот. Това коментира за Дарик нумерологът Кристина Сунгарска: \"Съвпадението на цифрите в една дата не могат да предопредели щастие и нещастие. Изборът на определена дата заради това, че има съвпадение на цифри не бих казала, че е толкова основан на разумно решение, а по-скоро на суеверие. В нумерологията няма такава истина, която да обясни как определена цифрова комбинация, особено в датата на сватбата или каквото и да е друго събитие, ще предопредели щастието, добрия семеен живот. Когато говорим за други събития е по същия начин. За добър семеен живот или за нещастие в семейството не може да бъде взета под внимание датата, съвпадението в цифрите на датата. Въобще да дължим щастието си на това да това да изберем дата, за мен не е толкова разумно решение\". Въпреки това все повече двойки избират да сключат брак на дата със съвпадение в числата.", "date": "2018.08.18", "title": "Бум на сватбите на 18.08.2018. Дали щастието зависи само от датата?"}
{"url": "http://standartnews.com/balgariya/v_momenta_kat_lovi_narushiteli_na_patya_na_sever_ot_burgas-374909.html", "text": "Специализирана полицейска акция срещу нарушители на пътя се провежда по Черноморието на север от Бургас – в районите на Поморие, Слънчев бряг, Несебър и Свети Влас, съобщи Агенция Фокус. „Операцията е на територията на цялата област, с акцент територията на Районно управление Слънчев бряг. На различни места са разположени 12 подвижни екипа. В зависимост от натоварването и трафикът те се изместват по анализ на риска и извършват проверки\", каза пред журналисти комисар Неделчо Рачев, началник сектор „Охранителна полиция\" към ОДМВР -Бургас. По думите му към настоящия момент са проверени над 130 автомобила, взети са отношения във връзка с нарушения закона за движение по пътищата в 24 случая. Връчени са множество електрони фишове, на водачи, които не са ги получили надлежно или не са платили глобите си по тях. „Снети са номерата на две моторни превозни средства, едното от които за неплатени глоби. Проверките ще продължат на територията на цялата област в продължение на още няколко часа\", каза още Рачев. Журналисти присъстваха на проверка, при която се оказа, че шофьорът е употребил наркотици (канабис). Той бе изпратен за кръвна проба, като ще му бъде образувано бързо полицейско производство.", "date": "2018.08.18", "title": "В момента: КАТ лови нарушители на пътя на север от Бургас"}
{"url": "http://standartnews.com/balgariya/otbelyazvame_uspenie_na_sv_yoan_rilski_nebesen_pokrovitel_na_balgarskiya_narod-374913.html", "text": "На 18 август Българската православна църква отбелязва смъртта (Успението) през 946 година на Св. Йоан Рилски, една от най-големите фигури на Средновековието, оказала влияние върху целия източноправославен свят. Преподобният Иван Рилски е роден около 876 г. в с. Скрино в Осоговската планина. Живял е по времето на княз Борис и сина му Владимир, на цар Симеон и на сина му Петър - време на широко разпространение на християнството в пределите на България. Като юноша той копнее да се посвети в служба на Бога, напуска родното си място и постъпва в манастир. След като приема монашеството напуска манастира и се скита на много места. Накрая се установява в Рила и основава Рилския манастир. В края на живота си светецът се отдава на уединение в молитви Богу. Умира през 946 г. и е погребан в малката манастирска църква на Светата Рилска обител. Около 980 г. мощите му са открити и пренесени в София, а той е канонизиран за светец. През 1183 г. унгарският крал Бела III отвоюва Средец от византийците и отнася мощите му в Унгария, откъдето са върнати след четири години. След Освобождението на България от византийско робство цар Асен I ги пренася в столицата Търново през 1195 г. Св. Йоан Рилски е почитан като общобългарски светец, но славата му се разнася из целия Балкански полуостров и в Русия. Свети Иван Рилски, наричан още преподобни Иван Рилски Чудотворец, е обявен за изключителен небесен покровител на българския народ и за най-популярния български народен светец лечител, основател на Рилския манастир през Х век. Народната медицина препоръчва при продължителна болест да се направи служба пред мощите на светеца в Рилския манастир. Светецът аскет е сред най-изобразяваните светци в стенописите в църквите от комплекса манастири, наречен Софийска Мала Света гора. На него са посветени и два манастира в областта - Германският и Курилският. Свети Иван Рилски има голяма роля за въздигането на град Средец като важен културен център. Жития за светеца са написали Патриарх Евтимий Търновски през ХІV в. и Владислав Граматик, който през ХV в. описва тържественото пренасяне на мощите на светеца в новопостроената Рилска обител. В края на живота си Св. Иван Рилски съставил своя \"Завет\" - уникален документ, от който са познати четири преписа, един от които и понастоящем е изложен в музея на Рилския манастир. В него светецът завещава на хората да съхранят вярата си непорочна от \"всякакво зломислие\" и да се пазят от \"сребролюбивата змия\", \"защото сребролюбието е корен на всички злини\". В Завета още се казва: \"Не търсете да бъдете познавани и обичани от земните царе и князе, нито се поддавайте на тях!\".", "date": "2018.08.18", "title": "Отбелязваме Успение на Св. Йоан Рилски, небесен покровител на българския народ"}
{"url": "http://standartnews.com/balgariya/na_granitsata_s_turtsiya_ogromni_opashki_se_obrazuvaha_na_kapakule_kam_balgariya-374921.html", "text": "Огромни опашки се образуваха на граничния пункт „Капъкуле\" от турска страна в съботния ден. Колоната от автомобили е 5 км, а от тирове – около 15. Трафикът е изключително интензивен, предаде кореспондент на bTV в региона. И „Капъкуле\", и „Капитан Андреево\" са препълнени с коли, работи се на пълни обороти и всички платна са отворени. Преминаването на границата през „Капитан Андреево\" в посока България отнема от 6 часа до 8 часа. Според официалната информация от властите на „Капъкуле\" през пункта от Турция към България преминават 4500 коли на денонощие, а от България към Турция – 2500. Пътуващите са предимно гастарбайтери, които се прибират в Западна Европа. Очакванията са и утре трафикът да е също толкова натоварен, а в понеделник да намалее. В посока Турция движението е по-спокойно. Има опашки на „Капитан Андреево\", но преминаването е бързо.", "date": "2018.08.18", "title": "На границата с Турция: Огромни опашки се образуваха на „Капъкуле” към България"}
