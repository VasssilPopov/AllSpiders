{"url": "http://standartnews.com/sport/leten_fest_sabra_hilyadi_stolichani_na_vitosha-373949.html", "text": "Повече от две хиляди софиянци и гости на столицата се включиха в четвъртото издание на Витоша летен фест, съобщават организаторите от „София – Европейска столица на спорта\". Празникът събра край х. Момина скала множество приятели на спорта и доброто настроение, които преживяха един прекрасен ден сред зеленината, прохладата и красотите на планината. Фестивалът се организира за четвърта поредна година под мотото „Обичам спорта, Обичам София, Обичам Витоша\" като част от инициатива „София – Европейска столица на спорта\" и от програмата на Столична община за предоставяне на повече възможности на столичани и гостите на града за активен и здравословен начин на живот. В планинското бягане по 14-километровото трасе с име „Кумата\" най-бърз бе Димчо Мицов от Сапарева баня, финиширал за 47:41 мин., пред Георги Гергов от Стратеш Атлетик Ловеч 48:01, трети е Александър Спасов от Team Skisharki/ Жулистан 50:50. При жените единствена под 1 час финишира Маринела Нинева от КЛА Локомотив Дряново - тя грабна победата с резултат 58:48 мин., пред Елена Димитрова от 5kmRun 1.01:26 ч., Антония Маринова 1.02:52 ч. и др. При колоездачите най-бързи с 55:09 мин. са едновременно финиширалите Илко Илиев и Александър Минчев. При дамите победителка е Нели Стоянова с 1:43:09 ч. Общо участниците във всички състезания бяха над 650. Без състезателен характер туристическият поход привлече много любители на планинските преходи. По 3.5-километровата пътека с име „Обичам Витоша\" потеглиха няколко стотин души, сред които деца, цели семейства и стари планинари. Те бяха предвождани от планински водачи, а след края на похода се включиха в забавната програма, организирана от Столична община и „София – Европейска столица на спорта\". На широката поляна пред х. Момина скала хиляди столичани участваха в многото активности, спортни и забавни прояви, подготвени от организаторите. На голям интерес особено сред децата се радваше безплатният алпийски тролей, осигурен от „Мачирски спорт\". През целия ден не секна потокът от желаещи да изпитат емоцията от „прелитането\" по опънатото над Боянската река въже. Новото тази година бе специалният кът, където осигурени от организаторите аниматори забавляваха децата със забавни игри, рисунки, конкурси и надпревари през целия ден. Междувременно присъстващите се радваха на богата забавно-музикална програма с изпълненията на алпийски песни, на певческите групи от клубовете за „Здраве и дълголетие\" и др. Празникът завърши с гимнастически упражнения на хората от третата възраст и с изпълнения на самодейни любители на планинарските песни. Призьорите бяха наградени от зам.-кмета Дончо Барбалов, който поздрави участниците и присъстващите на феста, като изтъкна, че тазгодишният празник затвърждава традицията на една важна и полезна за столичани спортна инициатива по проекта „Европейска столица на спорта\". Призьорите в отделните надпревари бяха отличени с медали и купи, а най-добрите във всички възрасти в състезанията по планинско бягане и планинско колоездене си разделиха общ награден фонд от 5400 лв., който е рекорден в историята на Феста. Всъщност, обаче, победители този ден бяха всички дошли на спортния празник и прекарали един чудесен летен ден сред зеленината, природата и красотите на планината.", "date": "2018.07.22", "title": "Летен фест събра хиляди столичани на Витоша"}
{"url": "http://standartnews.com/svyat/nashensko_dete_bilo_tezhko_raneno_pri_ubiystvoto_na_italianski_mafiot-373943.html", "text": "Дете на български емигранти, на 10 години, беше тежко ранено при въоръжено нападение срещу криминално проявен мъж в Реджо ди Калабрия, предаде агенция АНСА, цитирана от БТА. След спешна операция животът на момчето е извън опасност, но състоянието му остава сериозно. Вчера 39-годишният Джузепе Фабио Джофре дошъл във фермата си, където гледал крави и други животни. Заедно с него било и българчето, което, според информация на в. \"Република\" било от съседско семейство и било в добри отношения с мъжа. В този момент двама все още неустановени стрелци открили огън по тях с пушки тип „помпа\". Джофре починал на място, а детето било закарано в болница с огнестрелна рана в корема. Според медици момчето има големи шансове да се възстанови напълно. То е под полицейска закрила заедно с родителите си, защото се смята, че може да помогне със свидетелски показания за установяването на убийците. Разстреляният Джофре има дебело криминално досие. Преди няколко месеца в негов имот полицията намерила нелегално оръжие. Бил е залавян да краде добитък. Според „Република\" той е един от „войниците\" на раздирания от вътрешни борби клан Джофре, който от десетилетия има силни позиции в региона.", "date": "2018.07.22", "title": "Нашенско дете било тежко ранено при убийството на италиански мафиот"}
{"url": "http://standartnews.com/sport/ludogorets_pobedi_etar_s_minimalnoto_10-373926.html", "text": "Шампионът Лудогорец стартира новото първенство с икономична победа с 1:0 над Етър от Велико Търново. Единствения гол вкара за домакините Вандерсон още в 3-ата минута. Гостите от Велико Търново през цялата среща така и не успяха да застрашат вратаря Ренан и трябва да са доволни от минималното поражение. Лудогорец откри резултата още преди да изтече 3-ата минута на мача след грешка на гостите при изнасянето на топката. Иван Скерлев подаде към вратаря си Христо Иванов, топката беше отнета от Лукас Саша и подадена към Вандерсон, който по диагонала не остави шансове за неособено високия вратар на гостите- 1:0. В 10-ата минута домакините имаха претенции за дузпа, след като изпълниха свободен удар. Топката беше върната на 20-ия метър, откъдето Натанаел стреля. Кълбото се спря в купчина от играчи и вероятно в ръката на Венцислав Василев, но съдията Никола Попов прецени, че няма да дава дузпа. В следващите 7-8 минути домакините можеха да вкарат и втори гол, но на два пъти се разминаха с чудесни ситуации благодарение на неконцентрираната игра на Марселиньо и Мисиджан. Особено фрапиращ беше този на холандеца, който от 6-7 метра прати топката в аут. До края на първото полувреме по подобен начин с гола се размина и Клаудиу Кешерю. Защитникът Козмин Моци също можеше да вкара в 51-ата минута след пас на Натанаел. Той остана реално сам, но Скерлев притича и блокира удара му за радост на вратаря Иванов. В следващите 10 минути имаше нови две добри възможности за Вандерсон, при които обаче топката не намери целта. В 82-ата минута гостите изпълниха два поредни свободни удара, като претендираха и за неотсъдена игра с ръка на Лукас Саша на стената, но съдията Попов не реагира на това.", "date": "2018.07.22", "title": "Лудогорец победи Етър с минималното 1:0"}
{"url": "http://standartnews.com/sport/atletite_ni_s_pet_titli_ot_balkaniadata-373947.html", "text": "Българските атлети спечелиха 5 титли, 5 сребърни и 7 бронзови медела от 71-ата Балканиада, проведена в Стара Загора. Въпреки високите температури, които на моменти достигаха до 34 градуса, една трета от националите зарадваха публиката на стадион \"Берое\" като се наредиха сред призьорите. Очаквано най-стойностният резултат естествено беше на голямата ни звезда в момента Мирела Демирева. Сребърната медалистка в скока на височина от олимпиадата в Рио 2016 спечели златото след като с лекота премина 195 см от втория опит. След това красавицата опита да зарадва публиката като поиска директно 203 см. Височина, недостигана досега на Балканиади. Малко не достигна на Мирела да успее, но тя показа, че вече е напълно готова да атакува медалите на европейското в Берлин след 2 седмици. Да я подкрепят в Стара Загора бяха дошли и нейните родители Краси и Ваня Демиреви, известни атлети от близкото минало. Холандецът Рини ван Лееуин, личен треньор на Мирела, сподели пред \"Стандарт\", че атлетката се намира в отлична форма и резултатите й го показват. \"203 сантиметра са преодолими. Знам, че мога да ги скоча, а със сигурност и повече е по възможностите ми\", коментира след състезанието самата шампионка. Тя призна, че е била малко притеснена от големия брой зрители, дошли на стадиона специално заради нея. \"Не ми беше лесно да се съсредоточа, но пък сега съм много позитивно заредена от това състезание\", добави Мирела. Тя получи златния си медал лично от спортния министър Красен Кралев. \"С голямо удоволствие изгледах втория ден от балканиадата. За мен бе голяма чест да наградя и Мирела Демирева за нейната победа с впечатляващите 195 см. Стисках палци да подобри и рекорда на балканиадите, но уви, не успя на 203\", коментира след финала Кралев. Той поздрави домакините от община Стара Загора, СКЛА \"Берое\" и Асоциацията на балканските атлетически федерации за отличната организация. Две титли за България от състезанията спечели Ина Ефтимова. Спринтьорката триумфира на 100 и 200 м, а помогна и на щафетата ни на 4 х 100 м да спечели бронзовия медал. Титла с личен рекорд от 18,95 м грабна на гюле Радослава Мавродиева. Петото злато бе на възвръщащия старата си форма Митко Ценов (3000 м с препятствия). Другата ни надежда за медал от Евро 2018 Габриела Петрова спечели сребърните медали в тройния и дългия скок, и също показа, че е в отлична форма за Берлин. С много аплодисменти бе посрещната и световната шампионка в тройния скок Александра Начева. Каращата лека настинка атлетка не стартира, но дойде да подкрепя българския тим. Начева и нейния треньор Стойко Цонов бяха наградени от президента на БФЛА Добромир Карамаринов за успеха в Тампере. Двамата получиха последни модели мобилни телефони от партньора на федерацията А1. Пред целия стадион Карамаринов им благодари за силното представяне на световното и европейското, и заяви, че е сигурен, че най-доброто за тепърва предстои. Той благодари и на министър Кралев, че с присъствието си отново показва обичта си съм леката атлетика. След края на състезанията Карамаринов бе поздравен лично от ръководителите на всички отбори за поредното състезание, организирано от него по всички стандарти. Със силните си резултати през годината атлетите ни вече са си осигурили 11 квоти за Евро 2018 в Берлин (7-12 август).", "date": "2018.07.22", "title": "Атлетите ни с пет титли от Балканиадата"}
{"url": "http://standartnews.com/sport/levski_izmakna_pobedata_nad_botev_plovdiv_v_samiya_kray_na_macha-373927.html", "text": "Софийският Левски победи с 1:0 като гост Ботев Пловдив в среща от първия кръг на Първа лига. Илия Димитров вкара единствения гол в мача в третата последна минута от добавеното време . Той се разписа след подаване на Габриел Обертан. Футболистите на Левски започнаха по-активно и във втората минута Станислав Костов стреля, но стражът на \"жълто-черните\" спаси. Две минути по-късно Давиде Мариани стреля опасно, но Даниел Кайзер изби топката в корнер. След неговото изпълнение Станислав Костов отправи изстрел с глава, но вратарят на домакините изби. В 16-ата минута Жерсон Кабрал центрира, последва удар на Станислав Костов, на Даниел Кайзер изби. Шест минути по-късно съдията Станислав Тодоров спря мача за две минути, докато се разпръсне пушека от димките, хвърлени от \"жълто-черните\" фенове. Домакините разиграваха продължително, без обаче да създадат реална опасност пред вратата на противника. В 36-ата минута Станислав Костов открадна топката от Костадин Ничев, напредна, но стреля неточни. Едва в 41-ата минута футболистите на Ботев застрашиха вратата на \"сините\". Тодор Неделев изпълни пряк свободен удар от 30 метра, топката полетя към близки долен ъгъл на вратата, облиза страничната греда, но излезе в аут. Второто полувреме започна с разменени атаки. В 50-ата минута Тодор Неделев стреля неточно. Пет минути по-късно Габриел Обертан изведе на удобна позиция Станислав Костов, който стреля, то Даниел Кайзер изби. В 65-ата минута вратарят на домакините хвана топката след слаб удар на Жорди Гомез. Пет минути по-късно след разбъркване пред вратата на Левски Тодор Неделев стреля опасно с глава, но съдията Станислав Тодоров бе отсъдил засада. В 74-ата минута направилият дебют за Ботев Васил Шопов стреля в ръцете на Мартин Полачек. След четири минути Васил Шопов центрира, Стивън Петков стреля с глава, но право в ръцете на вратаря на гостите. В 89-ата минута Жорди Гомез стреля неточно от 25 метра, за да се стигне до гола на Илия Димитров дълбоко в добавеното време.", "date": "2018.07.22", "title": "Левски измъкна победата над Ботев Пловдив в самия край на мача"}
{"url": "http://standartnews.com/svyat/vaorazhen_se_barikadira_v_supermarket_v_los_andzhelis_sled_semeen_spor_i_strelba-373934.html", "text": "Полицията в Лос Анджелис задържа въоръжен мъж, който взе заложници в супермаркет, предаде Асошиейтед прес. Мъжът, според медиите 18-годишен афроамериканец, прострелял баба си и приятелката си при семеен спор, след което избягал с колата на възрастната жена. Засечен от полицията, мъжът отказал да спре, започнало преследване, при което той стрелял по полицаите, а те отвърнали на огъня. Заподозреният катастрофирал в уличен стълб пред магазина \"Трейдър Джос\" (Trader Joe's), пълен с хора, и се барикадирал вътре. Около три часа по-късно заподозреният се предаде на полицията. Една жена е убита в супермаркета, съобщи кметът Ерик Гарсети. Въоръжени полицаи от специалните части обкръжиха магазина в квартал Силвър Лейк, на мястото пристигнаха 18 линейки и около 100 пожарникари. След като нападателят нахлул в магазина, където имало десетки хора, някои се опитали да избягат, включително скачайки през прозорците от 2-3 м височина, разказват очевидци. Около половин час след началото на драмата полицаи влезли в супермаркета и запонали да извеждат някои от хората. Властите заявиха, че третират ситуацията като взимане на заложници и се опитват да я решат по мирен път, като убедят заподозрения чрез преговори да се предаде. Президентът Доналд Тръмп изпрати туит, че \"следи много внимателно възможната ситуация със заложници в Лос Анджелис, където местната полиция работи съвместно с федералните власти\". В крайна сметка заподозреният излезе с белезници на ръцете заедно с четирима заложници, и беше отведен от полицията. На пресконференция кметът Гарсети и началникът на градската полиция Майкъл Мур разказаха, че задържаният е бил ранен в лявата ръка. Една ранена жена е била изведена от полицаи от магазина, но в болницата е била установена смъртта й. Първоначално в помещенията имало между 40 и 50 клиенти и служители, някои успели да се скрият, други се спасили самостоятелно или с помощта на полицаите, трети пуснал самият заподозрян. По думите на шефа на полицията той доброволно решил да се предаде, поискал от преговарящите белезници и сам си ги сложил, предаде ТАСС, като цитира Си Ен Ен.", "date": "2018.07.22", "title": "Въоръжен се барикадира в супермаркет в Лос Анджелис след семеен спор и стрелба"}
{"url": "http://standartnews.com/svyat/ekvador_se_gotvi_da_izhvarli_dzhulian_asandzh-373932.html", "text": "Еквадор е близо до сключването на сделка с британските власти, с която ще оттегли предоставеното убежище за Джулиан Асандж и ще изгони основателя на \"Уикилийкс\" от посолството си в Лондон, предаде ДПА, като цитира американския разследващ журналист Глен Грийнуолд. Еквадорският президент Ленин Морено е пристигнал във Великобритания в края на седмицата за разговори с официални лица, за да финализира сделката, с която протекцията за Асандж ще бъде оттеглена и после той ще бъде предаден на британските власти, съобщи Грийнуолд на своя сайт \"Интерсепт\". Асандж не може да бъде арестуван на територията на дипломатическата мисия, където пребивава от 2012 г., след като наруши условията на освобождаването си под гаранция. Прокуратурата в Швеция впоследствие свали част от обвиненията срещу него в сексуални престъпления, но той се страхува, че може да бъде екстрадиран в САЩ за разпит във връзка с дейността на \"Уикилийкс\", ако напусне сградата. Източник, близък до външното министерство на Еквадор, е потвърдил за \"Интерсепт\" информацията за сделката за предаването на Асандж през следващите няколко седмици. Грийнуолд стана известен с публикуването на разкритията на Едуард Сноудън за Агенцията за национална сигурност на САЩ.", "date": "2018.07.22", "title": "Еквадор се готви да изхвърли Джулиан Асандж"}
{"url": "http://standartnews.com/svyat/v_gartsiya_globyavat_s_50_evro_za_shofirane_s_dzhapanki-373933.html", "text": "Ако гръцката полицията ви залови да шофирате с чехли и джапанки, законът за движение предвижда 50 евро глоба и отнемане на книжка за месец, информира \"Дарик радио\". Причината за изискването да не се кара с чехли и всякакъв вид отворени обувки е, че могат да попречат на водача да реагира незабавно при маневра. Проверките на полицията са не само на дълги разстояния, но и при излизане с кола от плажа. Препоръчва се в топлото време шофьорите да използват платнени обувки, които не затоплят крака, а и позволяват по-добра маневреност. Екипи на Пътна полиция проверяват постоянно за употреба на алкохол, поставяне на предпазни колани и пушене в колата в присъствието на деца. Глобите са по няколкостотин евро и се изплащат в пълен размер. Отменени са вече отстъпките при първо нарушение.", "date": "2018.07.22", "title": "В Гърция глобяват с 50 евро за шофиране с джапанки"}
{"url": "http://standartnews.com/svyat/bivsh_pozharnikar_razkri_poslednite_dumi_na_printsesa_dayana-373936.html", "text": "Бивш френски пожарникар разкри какви са били последните думи на принцеса Даяна преди да издъхне. На 20-ата годишнина от жестоката катастрофа, един от първите притекли се на помощ проговори пред вестник „Сън\", съобщава списание „Ролингстоун\". „Притекохме се на помощ като при всеки друг пътен инцидент\", разказва Ксавие Гурмелон, който е с първия екип спасители, пристигнали в тунела „Понт де л'Алма\". „Веднага се захванахме за работа, за да видим кой има нужда от помощ и кой е жив. А Даяна ми каза: Боже мой, какво стана?\", разказва вече бившият пожарникар. Според Гурмелон принцесата е била в съзнание и с отворени очи, когато я е извадил от смазаната кола. „Тя леко се движеше и видях, че е жива. Видях, че има повърхностна рана на дясното рамо, но не се виждаше нищо друго сериозно. По нея нямаше кръв\", спомня си Гурмелон. Когато спасителите я извадили от колата и я сложили на носилката, тя получила сърдечен арест. „Направих ѝ сърдечен масаж и няколко секунди по-късно отново дишаше. Успокоих се. Мислех, че ще живее. Когато я качихме в линейката, знаех, че е жива и очаквах да оживее. По-късно разбрах, че е умряла в болницата. Много се разстроих\", разказва Гурмелон. Вече пенсионираният пожарникар заявява, че първоначално не е разбрал, че изважда от колата принцеса Даяна. Един от парамедиците му казал, след като я качили в линейката. „Бях шокиран. Знаех коя е, но не следях отблизо британското кралско семейство. Отидох до линейката и тогава я разпознах\", разказва мъжът. Въпреки че бил ранен, бодигардът Тревор Рийс-Джоунс също се опитвал да стигне до принцесата от предната седалка на колата, спомня си Гурмелон. „Питаше: \"Къде е тя? Къде е тя?\" Екипът ми му каза да се успокои и да не говори. Казах му, че никой от хората ми не говори английски, а за него е по-добре да не се мърда. Казах му да не се притеснява, защото ще се погрижим за всички\", разказва още бившият пожарникар. Той обясни, че не е говорил публично за тази трагична нощ 20 години, защото доскоро е бил все още на работа и не му е било позволено да говори за случаите, на които се отзовава.", "date": "2018.07.22", "title": "Бивш пожарникар разкри последните думи на принцеса Даяна"}
{"url": "http://standartnews.com/mneniya/migratsiyata_kato_bich_bozhiy_i_blagosloviya-373957.html", "text": "Миграцията, подобно на тероризма, управлява световните процеси чрез страха, безизходицата и отчаянието. Освен това всяка информация за потънали в Средиземно море емигранти, или за наръгани, сгазени или пребити хора в страните от Западна Европа, се превръща веднага в световна новина и става част от политически изявления, спорове и действия. Всяка една от тези мрачни и нерешими с политически споразумения, дипломатически преговори и полицейски мерки, събития оказват необратим по своите размери и отзвук  в държавите и обществата.\tПрез годините на интензивното преселение на народите от Близкия Изток и Африка в Европа, темата се оказа ефективен инструмент за  въздействие върху гласоподавателите и в драстично политическо преструктуриране в такива държави като Германия, Италия, Австрия и други членки на Европейския съюз. Засилващият своите позиции национализъм и екстремизъм се превърна в базова платформа на партии, които не само увеличават броя на своите членове, но влизат в парламента (Германия), а също така участват в правителства (Австрия,Италия). През последните две години мощният наплив на чужденци в Европа постепенно намалява. Тези мигранти обаче, които успяха да достигнат до „обетованата земя\" (Германия, Франция, Швеция, Англия) само възстановиха обществената ксенофобия със своето нежелание за интеграция. Нещо повече, те разрушават системата и променят етноконфесионалния облик на християнска Европа. Отсъствието на ясна, последователна и единна политика на Брюксел за решаване на миграционния въпрос предопредели разнопосочните позиции и действия на европейските държави. Очертаха се две тенденции, които доведоха до стагнация и устойчива фрагментация в ЕС по този въпрос. Първата тенденция е обвързана с отстояваната от германския канцлер Ангела Меркел позиция за справедливо преразпределение на мигрантите в Евросъюза на квотен принцип. Втората тенденция е ясно очертана от държавите от Вишеградската четворка, които категорично отказват да приемат имигранти и построиха труднопревземаеми стени по своите граници. Расте и броят на европейските държави, чиито правителства  споделят, но и прокарват тази политика. През последните седмици това особено ярко се прояви в отказа на Италия и Малта да приемат мигранти от Африка, прекосили Средиземно море с неустойчиви и недобре оборудвани лодки и кораби. Срещите на евролидерите в Брюксел в края на юни за пореден път показа желание за решаване на миграционния проблем, но отсъствие на ясна програма, да не говорим за т.нар. пътна карта за решаване на проблема. Освен това разногласията се увеличават и съмненията в задкулисни договаряния се засилват. В изказването на австрийския премиер Себастиян Курц има смисъл, но не и конкретна възможност за реализация. Създаването на лагери за бежанци извън ЕС все още остава в сферата на добрите пожелания, но далеч от реализация. Българският политически елит също се включи активно в дискусиите, но по-важното е, че за първи път от доста време парламентарно представените политически партии  постигнатаха консенсус. Премиерът Борисов с облегчение и благодарност прие гласувания документ, според който правителството не може да води преговори за приемането на мигранти без мандат на Народното събрание.  Това е добър политически ход, който дава възможност в следващите месеци да се елиминират опити в рамките на ЕС за връщане на мигранти в България. Не трябва да се правят илюзии, че с политически изявления и решения миграционната криза ще бъде преодоляна. Каналджийството се превърна в  невъзможна за контрол чрез законите дейност, чиито финансови потоци трудно могат да бъдат проследени и измерени. Преселението (най-вече нелегалното) на народите се превърна в бич Божий за европейските общества, до които те стигат, но са благословия за тези, които идват. Темата за мигрантите е благословия и за тези, които с нея и чрез нея преструктурират политическото пространство и разрушават бавно, но непреодолимо европейските традиции и идентичност.", "date": "2018.07.22", "title": "Миграцията като бич Божий и благословия"}
{"url": "http://standartnews.com/lyubopitno/otkriha_sledi_ot_eksploziya_na_svrahnova_zvezda_blizo_do_slanchevata_sistema-373955.html", "text": "Международният колектив на астрофизици с участие на Националния изследователски ядрен университет \"Московски инженерно-физически институт\" е предложил теория, обясняваща наблюдаемо експериментално аномално високо съдържание на антивещества (позитрони и антипротони) в космическите лъчи с резултат от експлозията на свръхнова звезда близо до Слънчевата система През последните години чрез редица експерименти бяха открити аномалии в спектрите на космическите лъчи. По-специално е бил открит висок поток от антивещества (позитрони и антипротони), промяна на съотношението на потока протони и хелий в зависимост от тяхната енергия (което при единния източник на лъчи не трябва да има).  Освен това бяха открити аномалии в анизотропията (неравномерни свойства на средата) на космическите лъчи. Учените предложиха голямо количество модели, които обясняват някои от тези аномалии поотделно. Международният колектив на астрофизици от Русия, Франция и Швейцария е изложил теорията, обясняваща всички открити през последното време аномалии на космическите лъчи. Съгласно новата теория, в разработването на която участваха Националния изследователски ядрен университет (Националния изследователски ядрен университет \"Московски инженерно-физически институт\" Москва, Русия), Института на физиците в Трондхaйм (Норвегия), Департамента на астрономията на Женевския университет, Университета Дидро (Париж, Франция) и Обсерваторията Сорбона (Париж, Франция), една от главните причини от наблюдаемите аномалии е вик на свръхновата звезда близо до Слънчевата система. Както разказа РИА Новости, един от авторите на теорията на публикуваното в Physical Review(https://journals.aps.org/prd/abstract/10.1103/PhysRevD.97.063011) професор на Националния изследователски ядрен университет \"Московски инженерно-физически институт\" Дмитрий Семикоз, \"Експлозията на свръхновата звезда се е случила примерно преди 2-3 милиона години на разстояние около 220-450 светлинни години от Слънчевата система (което е в 50-100 пъти повече от разстоянието до близката към Слънцето звезда Проксима Кентавър\". Според думите на учените, скорошните изследвания на Земната кора на дъното на океаните и лунната почва еднозначно са показали, че преди около 2 милиона години близко до Слънчевата система е станала експлозия на свръхновата. Индикаторът на времето на това космическо събитие е съдържание на изотоп на желязо Fe60, който се образува само в свръхновите. \"Ако описаното събитие се повтори, Земята я очаква глобално изменение на климата и значително увеличение на нивото на радиация. Ако все пък свръхновата се взриви 10 пъти по-близо, тогава последиците за живота на нашата планета ще са катастрофални\", разказа Дмитрий Семикоз. \"В зависимост от разстоянието до свръхновата на Земята, частично или дори изцяло ще загине всичко живо\", отбеляза професорът на  Националния изследователски ядрен университет \"Московски инженерно-физически институт\". За щастие, такива събития се случват крайно рядко. Свръхновите на разстояние от стотици парсеци от Земята избухват веднъж на няколко милиона години. Всъщност опасните за живота експлозии на свръхновите на разстояние от десет парсеци се случват веднъж на няколко милиарда години. По-рано Дмитрий Семикоз, съвместно с американските и европейските колеги, показа, че \"обстрел\" на Земята с космически лъчи в резултат на експлозия на свръхновите звезди на разстояние от 300 - 600 светлинни години, примерно преди 3,2 и 8,7 милиона години,  трябва да срине \"биологичния часовник\" на животните и да ускори биологичната еволюция на нашата планета за сметка на рязкото увеличение на броя на мутациите, предизвикани от повишаване на нивото на радиацията.", "date": "2018.07.22", "title": "Откриха следи от експлозия на свръхнова звезда близо до Слънчевата система"}
{"url": "http://standartnews.com/biznes/sazdavat_industrialna_zona_kray_kazanlak-373953.html", "text": "Индустриална икономическа зона създава и вторият по големина град в Старозагорско - Казанлък. Първата стъпка бе направена в петък с подписването на меморандум за сътрудничество между общината в Града на розите и \"Национална Компания Индустриални Зони\" ЕАД. Документа парафираха кметът на Казанлък Галина Стоянова и Антоанета Барес, директор на държавното дружество. „Казанлък е изключително подходящ за инвестиции, защото има не само традиции в бизнеса, но и много добри училища\", отбеляза Антоанета Барес. Тя припомни, че за инвеститорите, освен инфраструктурата, много важна е работната ръка. Не е тайна, че в Казанлък има много силни ученици, които постоянно печелят международни състезания. От години тук функционира прочутата школа за млади таланти по физика на Теодоси Теодосиев- Тео. Шефката на \"Индустриални зони\" обяви, че компанията започва да изпраща в Града на розите инвеститори, за да започне изграждането на инфраструктурата съвместно с Общината. „Меморандумът е първа стъпка нашият град и регионът да бъдат представяни целево, а не с отделни, случайни срещи\", посочи със задоволство кметът на общината Галина Стоянова, която се надява на по-голям инвеститорски интерес и по-скорошно създаване на индустриалната зона. В успеха на начинанието е убеден и председателят на местния парламент Николай Златанов. Той припомни, че в края на май със свое решение Общинският съвет единодушно е дал съгласие за старта на индустриалната зона.  Основният мотив в предложението на кмета Галина Стоянова е бил високият икономически потенциал на Казанлък, който има възможност да  изгради и развие индустриална зона от нов тип, отговаряща на съвременните стандарти и изискванията на пазара. Определеният терен за развитие на индустриална зона \"Казанлък\" е южно от града по пътя към село Бузовград. Първоначалната инфраструктура ще се изгражда върху 68 дка общински терен. Има възможност обаче този терен да бъде разширен с почти още толкова - с още един общински имот от 52 дка, или зоната ще се разпростре върху общо 120 дка площ. В процес на развитие са общо 11 индустриални зони в страната, като Бургас, Варна, Стара Загора, Видин, Хасково, Карлово, Казанлък  и други, добави Антоанета Барес.", "date": "2018.07.22", "title": "Създават индустриална зона край Казанлък"}
{"url": "http://standartnews.com/mneniya/reshenieto_na_kzk_mozhe_da_ni_vkara_v_paragraf_22-373951.html", "text": "............................................ ............................................... - Принципно КЗК трябва да се произнесе по два члена от Закона за защита на конкуренцията. Първият е чл. 22 за контрол на КЗК върху концентрацията при сливане или вливане на две независими предприятия, какъвто е и случаят с покупката на активите на ЧЕЗ в България от дружеството \"Инерком\". Във връзка с него е и чл. 20 - дали след осъществената вследствие покупката концентрация \"Инерком\" би заело господстващо положение на енергийния пазар. В случая концентрацията е факт, тъй като едно действащо предприятие в сферата на енергетиката, каквото е ЧЕЗ със своите дейности - производство, пренос, разпределение и пр., се влива в друго предприятие - \"Инерком\", което има подобна дейност. Тук същественият въпрос обаче е дали тази концентрация довежда до господстващо положение на пазара по чл. 20 от закона. Според методиката, с която борави КЗК, общ пазарен дял под 15% не може да възпрепятства конкуренцията и антимонополният регулатор не може да се намесва. Ако обаче след концентрацията пазарният дял надхвърли 40%, то тогава КЗК е длъжна да предприеме необходимите мерки - ограничителни, забранителни и пр., за да не го допусне, както е действала и в конкретния случай с продажбата на активите на ЧЕЗ на \"Инерком\". Само че, лично аз, ровейки се в цялата общодостъпна енергийна информация, не намерих никакви убедителни доказателства, че концентрацията между ЧЕЗ и \"Инерком\" ще доведе до господстващо положение на пазара. Това е особено валидно за сектора на възобновяемите енергийни източници (ВЕИ), където досега е била концентрирана и основната дейност на купувача \"Инерком\". Компанията има близо 22 МВт инсталирани мощности във фотоволтаични паркове, които заедно с новопридобиваните соларни мощности от ЧЕЗ стават общо близо 27 МВт. Така че, както и да изчисляваме тази концентрация като дял от пазара на инсталираните ВЕИ мощности, които са 1089 МВт, това прави под 2.5% пазарен дял. Следователно дори и под микроскоп да гледа сделката, КЗК няма как да открие тук господстващо положение на пазара. От друга страна се развива някаква теза във връзка с промените в Закона за енергетиката, според които ВЕИ централите с мощност под 4 МВт остават в регулаторен режим, а тези над 4 МВт излизат на свободния пазар. Във връзка с това, според КЗК, „Инерком\" щяла да има възможност да играе на пазара, като „предвид ниската себестойност на произведената от фотоволтаичните електрически централи енергия, същата се очаква да бъде реализирана при по-изгодни търговски условия\". - Да, така е, но именно това е записано в доклада на КЗК за сделката и аз като го чета, както казваше един герой - \"не вярвам на ушите си\"! Защото тук очевидно има някакво тотално разминаване с истината или, както обичат да казват някои, има \"грешка в превода\". Защото, пак повтарям - четейки доклада на КЗК, аз не намерих убедителни доказателства за придобиване на господстващо положение на пазара след приключване на сделката, именно поради което тя задължително трябва да бъде спряна, за да се спази законът. Разбира се, това е моето мнение, съставено на база на информацията, с която разполагам, но може да има и такава, за която да не знам. В крайна сметка у нас има Върховен административен съд, който, след като провери всички данни, ще вземе обективно решение. - Логично е решението на КЗК да бъде обжалвано, тъй като то ще провали една голяма сделка. Освен това вече получих информация, че само шумът от решението на КЗК вече е предизвикал сериозна ответна реакция на фондовите пазари, като котировките на акциите на ЧЕЗ, които се търгуват на БФБ, вече са се сринала с около 12 пункта, а същото се отнася и за котировките на акциите на чешката компания майка на фондовия пазар в Прага. Така че ЧЕЗ ще се стреми сделката да се случи, след което акциите ще върнат досегашната си стойност, а логично е дори и да поскъпнат. Ако обаче сделката зацикли заради решението на КЗК и обжалването се проточи, цената на акциите на ЧЕЗ и у нас, и в Чехия може да падне още. Но, кой знае - може пък и това да е целта на някой, за да дойде в крайна сметка друг купувач на активите на ЧЕЗ в България?! - Познаваме се от толкова години и знаете много добре, че не се занимавам с политика и политически мотиви никога не ме интересуват. Принципно всичко е възможно, но не съм аз човекът, който ще коментира политически игри. Друг е въпросът, че със своето решение КЗК може да ни вкара в \"Параграф 22\". Защото не трябва да си чак толкова голям специалист, за да разбереш, че на практика \"Инерком\" не е някакъв енергиен октопод на пазара у нас, за да може, добавяйки активите на ЧЕЗ, да придобие господстващо положение тук. Така че ако сделката пропадне, всеки следващ купувач, който и да е той, по всяка вероятност ще бъде по-голям играч от \"Инерком\" на българския енергиен пазар, следователно ще попадне под ударите на Закона за защита на конкуренцията и на КЗК, така че на практика задачата \"продажба\" няма да има решение. Ако ли пък следващият купувач е по-малък от \"Инерком\", то за него ще важат с още по-голяма сила същите съмнения, които досега бяха многократно коментирани и за \"Инерком\" - кой е той, откъде са парите му, какво общо има с енергетиката. Ще завалят приказки за енергийната сигурност на 3 млн. граждани и пр. Последните съмнения ще се появят и ако се появи купувач, който няма никакви активи в България, защото е възможен и такъв сценарий. - От гледна точка на интереса на продавача - за него е без значение каква компания ще купи активите му в България, тъй като след сделката той вече няма да носи отговорност. Единственото, което го интересува, е да си получи парите. Проблемът със сигурността на доставките си остава единствено за нас. Но, както показва практиката, ако някой има толкова много пари, за да плати такава крупна сделка, очевидно ще намери достатъчно пари и за да гарантира високо ниво и на мениджмънта. По света има много примери, когато компании, които нямат нищо общо с даден бизнес, в рамките на диверсификация на своя портфейл го купуват и го развиват успешно, като придобиват дял и влияние на нови пазари. Така че лично аз нямам притеснения относно това, че щяла да дойде някоя никому неизвестна компания, която си няма и понятие от електроенергиен пазар, да купи активите на ЧЕЗ в България! За мене важното е тази компания да има понятие как се прави бизнес и как се управляват парични потоци. Още повече ако това е добре известна и доказала се компания, каквато е споменатата \"Приста ойл\". - Ние похарчихме толкова много обществена енергия, за да направим последните изменения и допълнения в Закона за енергетиката, които вменяват някакви задължения на КЕВР по отношение на такива сделки. Говоря за задължения, които, по всеобщо мнение, не вършат никаква работа. Още в самото начало аз предложих в закона да бъде приет един много прост текст, който е най-добрата гаранция. Според мен, ако има банка или банков синдикат, който да плати сумата на ЧЕЗ, значи сделката е коректна, тъй като нито една банка няма да даде кредит, ако няма обезпечения. Така че на практика репутационният и финансовият риск са само за банката и следователно ако банката плати - отпадат всички въпроси. Ако пък банката не плати - то няма сделка и пак отпадат всички въпроси. Толкова е просто! А ние тука променяме Закона за енергетиката, вменяваме някакви измислени задължения на КЕВР и пр. глупости! Какво ги интересува чехите, че дадена компания на нас не ни харесва? Тях ги интересува да си получат парите, а този, който купува и хвърля толкова много пари - се интересува как да работи добре, за да си ги върне. Всички останали глупости, които се коментират и правят у нас, нямат връзка с елементарната пазарна логика! - Не бива да се забравя, че енергийните дружества са в регулация, т.е. - под постоянното наблюдение на КЕВР, както и че има едно понятие, което се нарича \"лиценз\". Така че още в първия миг, в който собственикът на активите на ЧЕЗ в България - независимо дали е чешка компания или фирма от \"Факултето\" - престане да изпълнява изискванията на този лиценз, в дружеството може да бъде назначен \"особен управител\", който да гарантира доставките на електроенергия. Така че в Закона за енергетиката са предвидени достатъчно механизми, които да гарантират енергийната и националната сигурност.", "date": "2018.07.22", "title": "Решението на КЗК може да ни вкара в \"Параграф 22\""}
{"url": "http://standartnews.com/lyubopitno/povarhnostta_na_mars_se_promenila_sled_silna_pyasachna_burya-373942.html", "text": "Видео на НАСА, заснето в последните дни, показа удивителната промяна на Марс, настъпила на повърхността на планетата, заради все още бушуващата пясъчна буря, съобщава \"Дейли мейл\". Образите са заснети от космическия апарат Марс Реконисъс Орбитър, който за пръв път забеляза зараждането на стихията на 1 юни. Пясъчните бури, които обвиват цялата планета се появяват в цикъл от шест до осем земни години, което се равнява на три до четири марсиански години. Астрономите все още спорят по въпроса как и защо се формират тези стихии и се надяват да научат повече за този феномен като проучат данните от новата буря. Любителите астрономи могат да наблюдават Червената планета от Земята с обикновени телескопи. Заради пясъка, който напълно е обгърнал Марс и близостта на планетата до Земята, тя може да се види изключително ясно. „Бурята е напълно видима от Земята. Тя се разразява бързо и често обвива голяма част от планетата и така прикрива детайлите на повърхността\", заяви д-р Робърт Мейси, заместник - изпълнителен директор на британското Кралско астрономическо общество. „Сега е най-подходящият момент да наблюдавате Марс, тъй като планетата е разположена най-близо до Земята\", допълва ученият. Учените от НАСА забелязаха заформящата се пясъчна буря на Марс на 1 юни. Към момента стихията продължава да вилнее на Червената планета, като значително затруднява работата на марсохода „Опортюнити\", изпратен да проучва четвъртата планета от Слънчевата система. Роувърът се захранва от слънчеви панели, но заради ниската видимост неговите батерии трябваше да бъдат изключени, за да се пести енергия. Според астрономите пясъчната буря на Марс вероятно ще приключи през септември и „Опортюнити\" ще може отново да продължи с изследователската си работа.", "date": "2018.07.22", "title": "Повърхността на Марс се променила след силна пясъчна буря"}
{"url": "http://standartnews.com/mneniya/kontraviziyata_na_korneliya-373952.html", "text": "Не мога да забравя един телевизионен репортаж в началото на 1997 година. Един старец показваше с треперещи ръце няколко банкноти, които бяха месечната  му пенсия, и обясняваше как не му стигат само за хляб дори за 7 дни. Репортерката го попита защо не отива на протестите срещу Жан Виденов, а той й отговори: \"Те, БСП-то, не са виновни, виновни са другите!\". Винаги си спомням за този злочест дядо, когато БСП атакува който и да е десен кабинет през последните 20 години за липса на социална политика. Припомних си го и в събота, когато червената лидерка Корнелия Нинова изведе фразата \"достоен живот\" като един от слоганите на поредната си кампания \"Нова визия за България\", с която тръгва на щурм за сваляне на кабинета \"Борисов 3\". Може би тя и съпартийците й очакват, че след като според червения депутат Иво Христов 80 % от българите са дебили, те обезателно имат и къса историческа памет. Но много често политическите дефициниции не важат в реалния живот. Обедняването на българите, обезлюдяването на градове и села, обидно ниските пенсии и мизерни болници обаче носят щампата на целия преход и тежат на съвестта на всички политици от него. И няма как сега Нинова да хвърли катрана за окаяното ни положение  върху Бойко Борисов, за джендерската политика - върху Сергей Станишев, а тя самата Дори и когато е пременена с нови политически одежди и държи визионерска реч от  креслото в НДК, което само допреди месец загряваха европейските лидери. Затова и не е справедливо да се сърди нито на критиките, които ще чуе и от ляво, и от дясно, нито от недоверието на голямата част от българите. Не, защото поредната й програма не е вярна. Тя, безспорно, е част от голямата мечта на българите за справедлив и достоен живот. А защото, изреждайки последствията от десетилетия грешни реформи или липсата на такива в най-чувстителните сфери -здравеопазване, образование, сигурност и доходи, Нинова нито за миг не призна партийните си грешки, не поиска прошка от хората и не посочи новите лица, които, за разлика от старите муцуни в БСП, сега ще реализират тази пуста българска мечта. Не ги видяхме новите. Видяхме тези, които са част от статуквото на прехода. И за които могат да се  намерят също толкова кусури, колкото и на сегашната власт, че и даже повече. Когато Нинова упреква кабинета в крехка  макроикономическа стабилност, която може да ни изиграе лоша шега в бъдеще, това звучи като политическо заяждане, а не като национална отговорност. Защото, икономическите ръстове, които кабинетът в последните години прави, почти доближават тези на правителството на Тройната коалиция, в което тя бе участник. С една съществена разлика - тогава българската икономика имаше попътния вятър на световния растеж. Но темповете, с които нарастваше,  бяха съотносими със сегашните, само година след излизането от международната криза. Едва ли е уместно точно тя да коментира с ирония ниското равнище на дълга ни към брутния вътрешен продукт, защото все пак има още оцелели българи, които си спомнят как бе обявен мораториум преди близо 30 години и заради кого. Днес БСП има пълното законодателно и политическо право да атакува властта заради постоянно раздаваните стотици милиони на общини, а оттам и на фирми. И да заклеймява управляващите заради лобистки закони. Ако върнем лентата само 10 години назад, ще си спомним, как само в края на 2008 година тогавашните управници раздадоха за месец над 1,2 милиарда под предлог, че това е излишък на бюджета. А после Сметната  палата доказа за  пореден път, че  думите на политиците често имат общо само със сметките, но не и с финансовата логика на основния икономически закон. Смешен плач е точно БСП да се явява основен  критик на лобисткия закон, който ще спести на бизнесмените братя Домусчиеви 58 милиона лева. Най-малко по две причини. Първо, защото БСП държи короната в лобиските закони и разпоредби на прехода. Прословутият закон за ВЕИ-та, който Тройната коалиция набързо гласува, докара едновременно десетки милионери и нови 30 процента в сметките за ток на българите. А прословутите сделки със заменки на гори трудно могат да бъдат изместени като топ далавера, дори от скандалната приватизация на прехода, която ни е ощети с над 10 милиарда лева. Доста лицемерно е точно БСП да изчислява колко кози и овце биха били купени с парите, които сега ще отидат в джоба на собственика на \"Български морски флот\", а не на държавата.  Тъй като още никой не е поставил въпроса кой даде едно от най-прославилите България в миналото компании - а именно БМФ, на известния дотогава на приватизаторите Кирил Домусчиев само предимно с търговски сделки. И тук социалистите няма как да размият отговорността дори с коалиционнни партньори, защото транспортното министерство бе в квотата на БСП и нейните експерти написаха цялата стратегия за БМФ. Продажбата на флота бе предшествана от куп продажби на апартаменти, имоти, общежития, санаториуми и други активи на флота, които през  държавата и през общините отидоха в знайни и незнайни фирми. С тази стратегия те решиха да искат смешна цена за сделката, но да поставят неизпълними условия за запазване на хора и нови инвестиции, независимо, че беше кристално ясно как кризата в морския бранш чука на вратата. И за разлика от много други сделки по социалистическото управление, Кирил Домусчиев все пак спази обещанието и наля 700 милиона в предприятието, вместо да го източи и да го ликвидира. Та нима социалистите не бяха тези, които преди сделката отделиха техникума за кадрите във флота и го хвърлиха в ръцете на образователното министерство. Както, между другото, се случи с повечето средни професионални училища през прехода. За да се стигне до днес, когато Корнелия Нинова пита политическите си опоненти защо дефицитът на кадри във всички отрасли е на път да блокира икономиката. Загриженост, но неискрена. И естествено ще провокира: срещу тезите и - антитези, срещу визията и - контравизия. Срещу доверието, което тя иска, - недоверие, което заради подобна неискреност и  лицемерие вече добива застрашителни размери и е на път да помете целия политически елит, докато тя си мисли, че ще се върне на бял кон.", "date": "2018.07.22", "title": "Контравизията на Корнелия"}
{"url": "http://standartnews.com/biznes/ochakva_se_vlizaneto_v_bankoviya_sayuz_na_es_da_namali_broya_na_bankite_u_nas-373938.html", "text": "Когато България в банковия съюз на ЕС това ще доведе до консолидацията на сектора в България. В същото време то няма да повлияе на условията по кредитите за клиентите. Това прогнозира председателят на Асоциацията на българските банки Петър Андронов в интервю за БНР. През седмицата правителството официално подаде искане за влизане в банковия съюз. Това беше поставено като условие за влизане в т. нар. чакалня на еврозоната - валутно-курсовия механизъм ІІ (ERMІІ). Андронов коментира, че окрупняването на банковия сектор, което се случва от няколко години, ще продължи и в бъдеще, а присъединяването към банковия съюз може да го ускори. Според Андронов играчите на пазара намаляват заради ограничеността му и сливането и придобиването на финансови институции не е приключило. \"Не очакваме да се променят драматично взаимоотношенията между банките и клиентите след присъединяването към банковия съюз\", каза още Андронов. Според него наблюдението на системата от Европейската централна банка (ЕЦБ), а не само от Българската народна банка (БНБ), е \"дългосрочен сертификат за качество\". \"Ако това се случи успешно, в дългосрочен план кредитирането ще стане по-евтино заради подобреното качество на финансовото посредничество\", смята Андронов. Той добави, че българските банки не се притесняват от надзор от страна на ЕЦБ, още повече, че част от тях вече косвено са подложени на такъв през банките-майки. Все пак Андронов обясни, че има много въпроси около самия процес по влизане в банковия съюз. Не е ясно колко точно банки ще бъдат наблюдавани от ЕЦБ, дали няма да бъдат поставени допълнителни изисквания, които да са в тежест за сектора. Притесненията идвали от това, че за България се прилага различен подход в сравнение със страните, чиито банки вече се наблюдават от ЕЦБ. Причината е, че досега присъединяването към банковия съюз се случваше след приемането на страната в еврозоната. В случая с България това ще стане при влизането на страната в чакалнята за еврозоната. Самото приемане на еврото може да отнеме години. Преди влизането в банковия съюз ЕЦБ трябва да направи преглед на качеството на активите на българските банки, както и на това дали законодателството дава възможност решенията на европейския банков регулатор да се прилагат директно в страната. След това трябва да се реши колко и кои банки ще са под прекия надзор на ЕЦБ. Тя ще контролира системата съвместно с БНБ, коментира Андронов. Той добави, че няма притеснения за предстоящата оценка на активите, тъй като системата вече премина през стрес тестове. Те показаха \"проблеми от ограничен характер и с управляем мащаб\" и в голямата си част вече са решени.", "date": "2018.07.22", "title": "Очаква се влизането в банковия съюз на ЕС да намали броя на банките у нас"}
{"url": "http://standartnews.com/balgariya/gori_smetishteto_na_kocherinovo-373931.html", "text": "Гори сметището на община Кочериново, което се намира край кръговото кръстовище на АМ \"Струма\", предаде БГНЕС. Гъстият черен дим стелещ се западно от долината на р. Струма в посока Симитли е бил забелязан към 6 ч. тази сутрин. Никой не гаси сметището, което вече не се използва. Пожарната в Рила е получила сигнал около 7 ч. В началото на сметището има водоноска, но тя най-вероятно е на собствениците на ожънатите ниви със зърно. Те вече са ожънати, между стърнищата и горящото сметище има разорана около 2 м. полоса. Сметището, в което все още се изхвърлят отпадъци предимно от Кочериново и съседното с. Бараково, гори за пореден път. Припомняме, че в петък вечер пламна сметището за строителни отпадъци край благоевградския квартал „Изгрев\".", "date": "2018.07.22", "title": "Гори сметището на Кочериново"}
{"url": "http://standartnews.com/balgariya/siderov_iska_izteglyane_na_zakonoproekta_na_valeri_simeonov_za_borbata_s_shuma-373945.html", "text": "Волен Сидеров предлага изтегляне на законопроекта, който предвижда мерки срещу вдигането на прекомерен шум в курортите. В предаването \"Неделя 150\"  по БНР председателят на парламентарната група на Обединени патриоти поясни, че мерките за контрол на вицепремиера Валери Симеонов по Черноморието подлагат бизнеса на натиск и гонят туристи. „Нещата около Слънчев бряг бяха представени едностранчиво и тенденциозно, нямаше я гледната точка на самия туристически бизнес. Промените в Закона за шума, в Закона за устройство на територията за преместваемите обекти... Лично с очите си видях какви поражения нанася този закон (за шума), защото не е домислен – огромен отлив на туристи и финансови щети за туризма. Целта на вицепремиера беше да се повишат доходите в туризма. Оказва се, че става обратното. Когато в края на годината отчетем спад в туризма – кой ще е виновен, кой ще понесе отговорността? Този спад в момента е факт\", коментира Сидеров. Той призова да не се правят акции: \"Беше съставен един специален щаб към областния управител на Бургас и тук бизнесмените разказват ужасяващи неща. Изсипват се десет души проверяващи всеки ден в заведения, в хотели - МВР, НАП, РДНСК, Митници, започват да искат документи, блокират работата, започват да проверяват личните карти на влизащите в някое заведение, колите им... Все едно има терористичен акт. Всичко това отблъсква категорично хората и тук оплакванията бяха много сериозни. Аз смятам да направя поредица от кръгли маси, дискусии, защото тук хората от бизнеса са смачкани. Тях ги е страх. Те казват: ако сега застана пред камерата ви, утре ще ми дойдат на проверка и ще ми съсипят бизнеса.\" Не знам на какво се дължи този хъс на Валери Симеонов, допълни Сидеров, според когото защо се бърза е въпрос, на който Симеонов дължи отговор. „Няма разбиране от негова страна, той продължава да смята, че това е един хубав закон, че трябва да се направи, но бизнесът е на обратно мнение\", подчерта Волен Сидеров. \"Искам да проверя тази чрезвичайна комисия, която ходи като някаква болшевишка комисия да тормози бизнеса, да се провери как е съставена, по чие нареждане - Министерският съвет, премиерът участва ли, дал ли е нареждане на областния управител, въобще да се провери по какъв начин тази полицейщина се прилага върху бизнеса. Вицепремиерската работа е да се координира работата между министерствата, не да ходиш като шериф да свикваш щабове и да се притиска бизнеса./.../ Искам да излезе на бял свят защо се прави това, защо избирателно отделни заведения се проверяват, други не. Какво е това - някаква нелоялна конкуренция ли, какво точно, трябва да се разбере\", каза Сидеров. Запитан дали води война с Валери Симеонов, Сидеров поясни, че си говорят, но Симеонов не приема аргументите му. Атакуването на българския бизнес не е продуктивно, категоричен е Волен Сидеров, според когото проблемите са другаде: \"Ние имаме много случаи на много чужди псевдоинвеститори, които идват тук, при едни ощетяващи условия правят договори, примери, ЕРП-тата, ЧЕЗ, златната концесия, дайте да им направим на тях проверки! Да видим там как са. В България има 565 концесии за природни богатства. Хайде да ги проверим тях с такъв извънреден щаб, ще предложа, и да видим как се изпълняват концесии, защото има много нарушения. Там щетите за България са стотици милиони. Това за мен е същественото, не толкова децибелите на музиката в някое заведение.\" Волен Сидеров оцени като разумно предложението на министерството на туризма курортите да се зонират и част от тези зони да подлежат на различна регулация за шума.  „Да се знае, че отиваш в парти зона или в по-тиха зона. Ако това се приеме, може би страстите ще утихнат\", прогнозира той. \"В приватизационния закон няма нищо нередно, страшно, лошо. Той регулира приватизацията и не е лобистки\", каза още Сидеров. Той отхвърли и аргументите на своите партньори срещу приетите тази седмица промени в приватизационния закон. Според НФСБ, тези промени помагат на собствениците на \"Български морски флот\" братя Домусчиеви да си спестят близо 60 милиона лева задължения. Сидеров обаче се позова на експерти от Агенцията за приватизация: \"И установих, че, ако този закон не беше приет, се подготвяла несъстоятелност на БМФ, където българската държава има 30 процента и тя щеше тогава да загуби триста милиона, а не 50. Това ме кара да казвам, че вече съм скептичен, нямам това пълно доверие и ще проверявам всичко.\"", "date": "2018.07.22", "title": "Сидеров иска изтегляне на законопроекта на Валери Симеонов за борбата с шума"}
{"url": "http://standartnews.com/balgariya/75_pametnika_proslavyat_hadzhi_dimitar_i_karadzhata-373959.html", "text": "- Едно от основанията бе липсата на подобно издание, а конкретният повод - 150 години от организирането, бойния път и подвига на четата на Хаджията и Караджата, която тази година отбелязвяме. - Това ще бъде албум с богата илюстрация и информация за паметниците. Той ще бъде разделен условно на 4 четири части. В първата част ще бъдат паметниците, маркиращи бойния път на четата от с. Вардим, Янково гърло и последното паметно сражение на връх Бузлуджа. Втората и третата част са посветени на двамата войводи, а в последната са паметниците, посветени на четници. - Първоначално планирахме да излезе в средата на юли за възпоменанието, което всяка година организираме в памет на последното сражение на четата на връх Бузлуджа, но организационни причини забавиха издаването. Надявам се обаче до края на тази година да го представим първо на казанлъшката общественост, а след това и в страната. - Ползвахме помощта и съдействието на много широк кръг държавни институции - областни управители, кметове, общественици, колеги от регионалните исторически музеи - за да установим какви паметници и кога са изградени в съответите области. Потърсихме и получихме съдействие и от МВнР, за да разберем има ли такива паметници в други страни. - Има - на къщата, в която е живял Стефан Караджа. - Към момента сме установили 75 паметници, паметни плочи и други възпоменателни знаци, посветени на Хаджи Димитър, Стефан Караджа и четатата им. Половината от тях са на войводите - 26 на Караджата и 11 на Хаджията. - Тяхното величие и подвигът им едва ли можем да измерваме с броя на паметниците. Обяснението е много простичко: по-голямата част от паметницита на Караджата са издигнати в Североизточна България, на територията на днешна Добруджа. Както е известно, дълго време се е смятало, че Стефан Караджа е роден в Тулча, че е добруджанец. Поради тази причина като знаково име, свързано с революционните борби на българския народ и неговото Освобождение от турско робство, особено след края на Първата световна война, Южна и Севрна Добруджа са окупирани от Румъния, създадената Добруджанска революционна организация в този край избира за свой идол и патрон именно Караджата, за да повдигне духа на населението тук. Това обяснява защо на територията на днешна Добруджа има толкова паметници на Караджата. - Това един Търна в родното му село Стефан Караджово. Последният монумент пак е посветен на Стефан Караджа. Открит е през 2015 г. в с. Факия, община Средец - родното място на майка му. Прави впечатление, че значителна група паметници са издигнати до 9 септември 1944 г. Друга по-малка група са направени около отбелязването на 100-годишнината от организирането, похода и подвига на четата през 1968 г. Има и немалка част, издигнати в по-ново време - след 1990 г. - Нашето желание е да дадем пълна информация за авторите на тези паметници, тъй като голяма част от тях са сред най-известните български творци. Но точно тук, колкото и да е странно, срещаме известгни затруднения. Така и и коя година е открит. Така че имаме още немалко работа по уточняване и попълване на празноти в нашите проучвания. Разбира се, ние нямаме претенциите, че ще изчерпим темата напълно. - Подобни проучвания и албуми има за паметниците, посветени на иконите в нашата революционна борба - Васил Левски и Христо Ботев. Когато и нашето издание стане факт, ще се очертае по-пълно географията на нашата памет като народ за великите българи. Прави впечатление например, че паметници на Хаджията и Караджата има само в 15 административни области на България. Има цели региони, като например Видин, Благоевград, Кюстендил, Пазарджик, Търговище, Разград, в които няма паметници на войводите. - В основата на изграждането на повечето паметници стои българската държава. Но инициативата - и тогава, и сега, е била наистина не родлюбиви люде. - Освен богатия снимков материал, немалка част наистина малко познати фотографии, се натъкнахме и на редица любопитни факти. Информацията е доста обширна и разнообразна и тепърва ще я обобщаваме, но всичко интересно ще стане публично достояние. По време на нашата обиколка из страната, която продължи 4 месеца, се срещнахме както с колеги - професионални историци, така и с представители на местната власт, областни управители, кметове, общественици, обикновени хора. Направи ни впечатление, че навсякъде, независимо дали четата е преминавала в този край или не, че тяхното населено място е свързано по някакъв начин с тези велики българи. - Това е другата ни основна цел - да обърнем внимание на състоянието и обгрижването на паметниците от потомците, не само на Хаджи Димитър и Караджата, но въобще. Тези, които се намират в населените места, се поддържат. Но паметниците, които са издигнати по бойния път на четата, имат нужда от доста по-сериозни грижи. И според мен причината не е толкова в нежеланието на местните хора да го направят. Тук опираме до една по-цялостна политика към опазване на културно-историческата ни памет въобще. Не само назад във времето, но и в наши дни. Не нормално, например, един паметник като този в Карапановата кория, където четата води второто си сражение с турците, буквално да е забравен. До него няма дори пътечка, не говорим за асфалт или макадам. Няма защо да се убеждаваме, че не това е начинът да възпитаваме, да издигаме националното самочувстие у младото поколение, а у всеки българин.", "date": "2018.07.22", "title": "75 паметника прославят Хаджи Димитър и Караджата"}
{"url": "http://standartnews.com/biznes/danachna_sekira_prati_ronaldo_v_yuventus-373954.html", "text": "\"Заобиколен съм от умни хора, които движат делата ми, на които плащам да вършат нещата правилно, защото аз не съм умен. В училище изкарах само до шести клас. Единственото, от което разбирам, е да играя футбол\". Тези думи на Кристиано Роналдо може би обясняват защо един от двамата най-велики футболисти на ХXI век (заедно с Меси), се е превърнал в машина за пари. С феноменалните му  умения на терена са наясно всички, но малцина подозират колко добре работи и финансовата империя на 33-годишния португалец. За миналата година приходите на футболиста са 108 милиона евро, като той е на десето място в класацията на \"Форбс\". От спортистите повече от него са заработили само вечният му съперник за \"Златната топка\" Лионел Меси и непобедимият боксьор Флойд Мейуедър. 47 млн. долара от приходите на Роналдо са от спонсорски договори, като най-големите му партньори са Nike, Tag Heuer , Herbalife, Castrol, Samsung и KFC. Наскоро Кристиано откри тематичен футболен хотел в Мадейра, като такива ще има в поне още 4 европейски града в съдружие с международната хотелска верига Pestana. От всички рекламни договори най-ценен за голмайстора е доживотният контракт с Nike, според който до своята 73-та годишнина ще заработи 1 млрд. долара. Сега годишно компанията за спортна екипировка Фирмите знаят, че всеки вложен долар или евро в нападателя си струват, защото не само не спира да печели трофеи на терена, но е и идол в социалните мрежи. Той има 122 млн. фена във Facebook, 135 млн. последователи в Instagram и още 73 млн. в Twitter, с което заема челно място сред спортистите. Освен с финтовете и головете си Роналдо печели много симпатии и с своите благотворителни жестове. През 2016-та, една от най-силните години на португалеца, той направи 12 дарения. Първо хариза на социално слаби целия бонус  от 600 000 евро, получен за триумфа на \"Реал\" в Шампионска лига. После даде на фонд за борба против рака при децата 275 000 евро, спечелени за европейската титла на Португалия. Макар да е шампион и по благотворителност Роналдо цени всяка заработено евро. Затова и мнозина сочат като най-вероятната причина звездата да напусне \"Реал\" и подпише договор с \"Ювентус\" е разликата в данъчното облагане в Испания и Италия. Както и в специалното отношение към него от страна на данъчните служби. В Испания, където Кристиано 9 години беше част от \"белия балет\", той беше осъден за за умишлено укриване на данъци в размер на 14,7 млн. евро. Според сключеното извънсъдебно споразумение той трябва да плати глоба от над 18,8 млн. евро, част от която вече постъпи в испанската хазна.. \"Високото облагане с данъци в Испания стои зад трансфера на Кристиано Роналдо в \"Ювентус\", категоричен беше през уикенда президентът на испанската футболна лига Хавиер Тебас пред \"Марка\". Според него В кралството данъците са в размер на 52% от приходите, докато на Апенините процентът е по-нисък – 46.29. Освен това като играч на \"Ювентус\" португалецът ще се възползва от нов закон, който е приет наскоро в Италия. Той позволява някои облекчения за лица, които се местят в страната, твърди \"Гадзета дело Спорт\". Роналдо премина в \"Ювентус\" за 117 милиона евро, а годишната му заплата в Торино ще бъде 30 млн. евро. Още толкова клубът ще плаща за данъци. В \"Старата госпожа\" обаче явно добре са си направили сметката. Трансферът на Роналдо не само рязко вдигна акциите на \"Ювентус\" и увеличи последователите на тима в социалните мрежи, но само за първите 24 часа след новината за трансфера му бяха продадени общо 500 000 броя фланелки на \"бианконерите\" с №7 и името на Роналдо. Как обаче супер звездата харчи спечелените милиони, разказва profit.bg. Роналдо притежава колекция от луксозни автомобили, сред които Lamborghini Aventador, Maserati, Bentley, Porsche и Mercedes. Преди около осем години, докато се състезаваше за \"Манчестър Юнайтед\", гормайсторът катастрофира със своето Ferrari, което бе купил за 320 000 долара. В Мадрид той живееше в имение в покрайнините на града. Според брокери, то може да бъде оценено на 7.1 млн. долара. В Торино пък се предполага, че ще живее в къща, която се отдава под наем за 40 000 евро на ден. През 2015 г. Роналдо си купи и апартамент в Trump Tower, разположена в Ню Йорк като плати 18.5 млн. долара. Известният и като доста суетен и докачлив на тема слава португалец е платил и 29 000 долара за своя восъчна фигура. Вече вървят облози дали още преди края на кариерата му в неговия роден град Фуншал на остров Мадейра няма да се появи и внушителна статуя на великолепната седмица.", "date": "2018.07.22", "title": "Данъчна секира прати Роналдо в \"Ювентус\""}
{"url": "http://standartnews.com/balgariya/priklyuchi_evtanaziraneto_na_zhivotni_v_selo_sharkovo-373950.html", "text": "По хуманен начин са умъртвени всички животни от последните 3 стада в село Шарково, област Ямбол. Това съобщи на извънреден брифинг министърът на земеделието, храните и горите Румен Порожанов. Две от стадата бяха с по около 15 животни, а третото е с козите на Тодорка Сакалиева, станала популярна от медиите като Баба Дора. Всички животни вече са загробени. Решението кога да се изпълнят ветеринарномедицинските дейности е на специално създадения областен щаб. Стопаните  от Шарково ще получат обезщетение от не по-малко от 190 лв. на овца или коза, като плащането започва утре. Фермерите от селата Крайново и Странджа вече получиха парите си в петък. В трите населени места – селата Шарково, Крайново и Странджа бяха потвърдени 22 положителни проби за чума по дребните преживни животни, припомни министър Порожанов. И допълни, че независимо от това, че не всички стада в тях са с положителни проби поради контактност на животните, трябваше да се подходи по този начин.  Това беше потвърдено и от мисията от вирусолози от Европейската комисия, която беше на посещение в района през седмицата, както и от еврокомисар Витянис Андрюкайтис. Последните 3 стопански двора в село Шарково ще бъдат дезинфекцирани още днес, каза още  земеделският министър. До дни ще започне и самото изчистване на оборите като за малките стопани ще бъде направена организация то да се поеме  и извърши за сметка на държавата. Проби от животните за изследване ще продължат да се вземат  на всеки  20 дни, като сега това става в зона от 10 км около огнищата, но по препоръка на мисията от ЕК ще се разшири на 20 км, за да се следи за евентуално разпространение на заразата от чума.", "date": "2018.07.22", "title": "Приключи евтаназирането на животни в село Шарково"}
{"url": "http://standartnews.com/balgariya/v_nsfb_smyatat_che_mediite_vnushavat_opasnost_ot_razpad_na_obedineni_patrioti-373946.html", "text": "Медиите рисуват апокалиптични картини и внушават опасност от ескалация на напрежението и разпад на Обединени патриоти, заяви пред БНР Борис Ячев от Националния фронт за спасение на България. \"Ние сме отговорни хора. Такива крайни мерки, за които говорите - народните представители от НФСБ, ръководството на НФСБ, самият господин Валери Симеонов, аз като заместник-председател - до подобни крайни мерки би се стигнало само след много сериозен анализ, много сериозни разговори вътре в групата, вътре в коалиционния съвет, и след сериозно обмисляне и вземане на решение от ръководството на НФСБ. Казвам го като етап. Това не е нещо, което емоционално може да бъде предизвикано или обявено, или решено само от един човек или от няколко души. Пак казвам, при нас думата, която е водеща, е думата \"отговорност\", подчерта Ячев. \"При всички случаи ще искаме тези послания за единство, за смиряване на егото да станат като разговор в коалиционния съвет и в рамките на парламентарната група, защото там е мястото, където се решават проблемите. С изказвания пред медиите мисля, че проблемите само се нагнетяват,\" сподели депутатът от НФСБ. За фалшивите новини и анализа на трите центъра на разпространението им, сред които според ГЕРБ фигурират БСП, президентството и кръгове около банкера Цветан Василев, Борис Ячев поясни: \"Колегите от ГЕРБ не са го споделили. Научихме го от трибунката. Ние самите сме потърпевши от фалшивите новини, така че една подобна акция може би е необходима, не сме канени, не участваме в нея.\"", "date": "2018.07.22", "title": "В НСФБ смятат, че медиите внушават опасност от разпад на Обединени патриоти"}
{"url": "http://standartnews.com/balgariya/mrrb_vavezhda_novi_merki_za_zashtita_na_sgradite_ot_radon_-373939.html", "text": "Министерството на регионалното развитие и благоустройството публикува за обществено обсъждане Проект на Наредба за техническите изисквания към сградите за защита от радон. Нормативният акт се разработва за първи път в изпълнение на държавната политика за превенция и защита на населението от облъчване на радон в сградите. Разпоредбите й ще се прилагат в случаите, в които действително е необходимо да се обърне внимание на този проблем и съответно да се изпълнят технически мерки за защита. До момента в България няма технически нормативен акт, който да урежда правила и норми за прилагането на превантивни мерки. Нормативният документ отговаря на изискванията на европейската директива от 2013 г. за определяне на основни норми на безопасност за защита срещу опасностите, произтичащи от излагането на йонизиращо лъчение. Наредбата има за цел да подпомогне дейността на всички участници в строително-инвестиционния процес и да доведе до намаляване на риска за хората чрез провеждане на дългосрочна политика и въвеждане на технически правила и норми за прилагането на практика на адекватни защитни мерки при строеж на нови сгради и коригиращи мерки в съществуващи сгради в експлоатация. Изготвена е и класификация на сградите за защита от радон, според която се определят техническите показатели за проектиране на мерките за защита от този газ, който може да бъде опасен за здравето само във висока концентрация. Той може да попадне в нова сграда от почвата, а в съществуваща сграда от почвата или през строителни материали, използвани в миналото в райони с установено съдържание на радон. Изискванията на наредбата няма да се прилагат за преместваеми обекти, временни строежи, стопански постройки със селскостопанско предназначение и жилищни сгради, както и сгради със смесено предназначение, производствени сгради или за обществено обслужване или отделни обекти от тях, в които средно годишно 1 лице не пребивава повече от 15 часа седмично. Те няма да се прилагат и за сгради, в които водата от водоснабдителната мрежа е източник на радон, такива, чието функционално предназначение е свързано с лечебни процедури със съдържащи радон минерални води или представляват недвижими културни ценности по Закона за културното наследство и др. Техническите мерки за защита на сградите от радон ще се предприемат в зависимост от района на местонахождението, което определя вероятността да проникне радон. Мерките за защита ще се вписват и в техническия паспорт заедно с изискванията към основните експлоатационни показатели на строителните продукти. Предвижда се да се извършват превантивни и коригиращи мерки в различен обем и комбинации. За новите постройки те ще бъдат определени на база информация за радоновия индекс на строителната площадка, който е един от техническите показатели при ново строителство. За съществуващите сгради мерките ще се определят на база измерената на място „обемна концентрация на радон в закрити помещения\", която ще се сравнява с националната референтна стойност от 300 бекерела/куб. м. Сред мерките са полагане на хидроизолация, устойчива на проникване на радон, изграждане на системи за вентилация на почвата под сгради, за вентилация на контактната конструкция, на кухи пространства в по-старите съществуващи сгради, на контактен етаж без или с обитаемо пространство, уплътняване на присъединителните връзки и на елементи на подземни инсталации и съоръжения и достъпите чрез контактната конструкция и др. Мерките ще са задължителни само, когато с измервания се установи, че концентрацията превишава националното референтно ниво, а превантивно ще се изпълняват при нива на концентрацията под тази стойност. За съществуващи сгради в райони с ниска потенциална вероятност от проникване на радон, с концентрация ненадвишаваща 100 бекерела/куб. м за представителна извадка от територията на района, ще се прилагат превантивни мерки по желание на възложителя или собственика на сградата. За съществуващи сгради в райони с умерена потенциална вероятност от проникване на радон с концентрация в интервала 101 - 300 бекерела/куб. м  ще се прилагат превантивни мерки в определен обем, а в сгради, намиращи се в райони с висока потенциална вероятност от проникване на радон с измерена средногодишна обемна концентрация над 300 бекерела/куб.м за представителна извадка от територията на района задължително ще се прилага набор от различни мерки. Концентрациите на радон могат да варират в различни граници и ако в една сграда е измерено повишено съдържание, това не означава, че в съседна непременно съществува вероятност от проникване на радон. Проникването на радон най-често се проявява в подземните етажи и в първи надземен етаж от сградите, където са и очакваните места за прилагане на техническите мерки. Наредбата е част от пакета технически нормативни актове за удовлетворяване на регламентираните в Закона за устройство на територията основни изисквания към строежите с акцент върху хигиена, здраве и околна среда. Проектонаредбата и мотивите към нея могат да бъдат видени в Портала за обществени консултации и на интернет страницата на Министерството на регионалното развитие и благоустройството.", "date": "2018.07.22", "title": "МРРБ въвежда нови мерки за защита на сградите от радон"}
{"url": "http://standartnews.com/balgariya/stolichniyat_zoopark_pregovarya_za_barnesta_mechka-373935.html", "text": "Нови обитатели в столичния зоопарк, реконструкции, лятно кино и демонстрации как реагират животните на играчки или храна. На това можете да станете свидетели във връзка със 130-ата годишнина от основаването на зоопарка в София. Директорът на зоопарка Добромир Бориславов разкри пред Дарик някои подробности: \"От вече близо месец имаме камилата Лени, която дойде от унгарски зоопарк, млад мъжки екземпляр. Сега вече стават два мъжки, но първият е на преклонна възраст. Сега търсим женска, за да направим камилско семейство. В момента водим преговори за транспорта на една бърнеста мечка - много екзотичен вид мечка, каквато не е имало досега в зоологическата градина. Предстои да се сдобием с този изключително интересен вид мечка, но не искам да се ангажирам кога точно, тъй като зависи от много фактори като комуникация межди зоопарковете, транспорт и т.н., но при всички положения ще се похвалим\".", "date": "2018.07.22", "title": "Столичният зоопарк преговаря за бърнеста мечка"}
{"url": "http://standartnews.com/balgariya/obraha_bankov_klon_v_nesebar-373937.html", "text": "Банков клон е бил обран в Несебър. Извършителите на обира са двама, те били маскирани и успели да задигнат над 100 000 лв. Сава въпрос за офиса на „Алианц\" в Новия град в Несебър. Крадците очевидно са били много добре подготвени професионалисти, тъй като успели да извършат удара в разгара на сезона и да се измъкнат незабелязано. Те проникнали в банковия клон през съседен офис на фирма за недвижими имоти, разбили стената и директно атакували трезора. Обирът е извършен в петък, около 04:30 ч. сутринта, съобщава Флагман, позовавайки се на свои източници. От полицията все още няма официална информация по случая, не е ясно каква точно сума са задигнали крадците. Вчера цял ден районът е бил блокиран от разследващи, разкриха работещи в близките търговски обекти. Точно заради това хората предполагат, че ударът е сериозен. Живеещи в района пък казаха, че преди 2 години банковият клон е обран по подобен начин. Според запознати бандитите разбили с чук стената, изградена от блокчета итонг. Съседи от блока чули шум, но никой не се обадил в полицията.", "date": "2018.07.22", "title": "Обраха банков клон в Несебър"}
{"url": "http://standartnews.com/balgariya/tsvetanov_nikoy_ot_bsp_ne_kaza_otkade_shte_doydat_parite_za_tehnite_mechti-373941.html", "text": "Вчера в НДК, където се проведоха най-значимите срещи от европредседателството, БСП представи проекта си „Визия за България\". Никой от БСП обаче не каза откъде ще дойдат парите за тези техни мечти. След управление на БСП винаги има хаос и дефицит поне 5 на сто. Това заяви пред журналисти в Казанлък председателят на ПГ на ГЕРБ и заместник-председател на партията Цветан Цветанов. Цветан Цветанов изрази мнение, че е много лесно да кажеш нещо популистко и добре звучащо, но е трудно впоследствие да изпълниш поетите обещания. „Затова политиката е за отговорни хора, които могат да изпълняват ангажиментите си към хората\", обясни той. „БСП вчера призоваха - детските градини да се безплатни, минималната работна заплата да е 60% от средната, да има още по-високи пенсии, да има прогресивен данък. Не чухме обаче какви са финансовите параметри на тези искания, не казаха дали това отново няма да изстреля дефицита в неразумни от икономическа гледна точка стойности\", отбеляза Цветанов. „Чуха се призиви за промяна на системата, за национализация. Тази страница е отдавна затворена и ние вървим напред\", каза още председателят на ПГ на ГЕРБ. Той благодари на БСП, че в петък са подкрепили позицията на премиера Борисов за мигрантите, която той отстоява още от Европейския съвет на 28 юни. „От опозицията искат да пригласяме на страните от Вишеградската четворка. Тези страни, които се характеризират с по-антиевропейско говорене, ще получат с 24% по-малко средства за кохезионна политика, докато ние ще получим 2 милиарда лева повече\", уточни Цветанов. Цветан Цветанов коментира и клипа, който ПП ГЕРБ вчера разпространи и който дава сериозни поводи за съмнение, че Корнелия Нинова е отговорна за провокациите в с. Шарково. „Ако това се окаже вярно – то това би било много низко и безотговорно поведение. Докато ние сме били в опозиция никога не сме се заигравали със страховете на хората\", категоричен бе зам.-председателят на ГЕРБ. Председателят на ПГ на ГЕРБ засегна темата и за предстоящите местни избори догодина. „Сега имаме кметове в 130 общини, като нашата амбиция е да имаме 145\", съобщи той. Според Цветанов кандидатите на ГЕРБ за кметове на много места вече са ясни. „Няма как да не подкрепиш Галина Стоянова за още един мандат, тя е лицето на Казанлък\", подчерта той. По думите му по време на днешното откриване на реконструирани и рехабилитирани улици и междублокови пространства в Казанлък, лицата на много хора са сияели от щастие. „Това е оценката за работата на ГЕРБ и правителството на Бойко Борисов\", завърши зам.-председателят на ГЕРБ.", "date": "2018.07.22", "title": "Цветанов: Никой от БСП не каза откъде ще дойдат парите за техните мечти"}
{"url": "http://standartnews.com/balgariya/darzhavata_poema_krazhotsite-373958.html", "text": "Държавата поема кръжоците на учениците. От следващата учебна година хазната се плаща допълнителните занимания на децата, които проявяват талант в спорта, изкуствата или науката. Това предвиждат промени на просветното министерство в проектите, които от новата учебна година ще се въведат в училище по оперативна програма \"Наука и образование за интелигентен растеж\". Наесен ще влязат в сила три нови програми, финансирани от Европа. Първата от тях ще замени проекта \"Твоят час\". Той бе свързан с допълнителното обучение на децата в училище, за да успеят да повишат успеха си. В същото време проектът бе въвел и кръжоци за хлапетата. От новата учебна година кръжоците вече се поемат като разход от държавния бюджет. А евросредствата да отиват само за деца, които изостават в училище и оценките им намаляват. Миналата година около 80 на сто от децата увеличиха резултатите си само на базата на допълнителните обучения. Сумата по целия проект е 84 милиона лева. Има и програма, съгласно която само в детските градини ще се финансират обучения на деца, за които българският език не е майчин. Третата програма е свързана с обучението на учениците, които искат да учат компютърни науки, разказват от МОН. Представители на водещи компютърни компании ще влизат в час, за да преподават на децата. В края на годината хлапетата ще имат възможност да отидат във фирмите, за да видят на място как се прилагат знанията им. Като цяло сумата, отпусната по всички проекти, е 240 милиона лева, но за учителите, които ще усвояват дигиталния образователен облак, са планирани 90 милиона лева. В тази сфера е планирано създаването на дигитално образователно съдържание, до което ще имат достъп учители и ученици. Парите по Оперативна програма \"Наука и образование за интелигентен растеж\" бяха са размразени наскоро от Еврокомисията. 4 супер модерни IT-лаборатории за анализ и обработка на големи бази данни ще привлекат най-добрите ни специалисти по информационни технологии. Те ще бъдат изградени в Бургас като част от новия Център за върхови постижения в областта на информатиката, който правят 5 водещи университета у нас. През уикенда бе първата среща за създаване на центъра в Бургас. Партньори по проекта са СУ \"Св. Кл. Охридски\", който е водещ, Технически университет - София, Русенски университет \"Ангел Кънчев\", Университет \"Проф. д-р Асен Златаров\" - Бургас и Шуменски университет \"Епископ Константин Преславски\". Проектът е финансиран по Оперативна програма \"Наука и образование за интелигентен растеж\", чрез която Европейският фонд за регионално развитие финансира одобрения бюджет от 29,8 млн. лв. Според ръководителя на проекта проф. д-р Красен Стефанов, уникалното е, че за първи път се търси създаване на разпределена научна инфраструктура в България, която няма да бъде концентрирана само в София, а ще включва големи градове и водещите университети в тях. Целта е да се използват едни от най-добрите учени от цялата страна в области като математика, физика и химия за разработване на модели, които позволяват обработка на големи обеми от данни в съвременната информатика и комуникационни технологии, допълни той. И коментира, че проектът ще насърчава привличането на работа на млади и талантливи изследователи, с което ще се процесът на изтичане на кадри към други страни.", "date": "2018.07.22", "title": "Държавата поема кръжоците"}
{"url": "http://standartnews.com/balgariya/mon_4591_uchenitsi_zhelayat_da_se_yavyat_na_matura_po_balgarski_ezik_i_literatura-373944.html", "text": "Общо 4591 младежи са подали заявление, че желаят да се явят на държавен зрелостен изпит по български език и литература на сесия август-септември 2018 г., съобщават от Министерството на образованието и науката (МОН). Изпитът по български език и литература ще се проведе на 28 август и ще се състои от три модула. Зрелостниците ще получават изпитния вариант на три части. Върху първия модул те ще могат да работят 1 астрономически час, след което ще запечатват в плик листа с отговори и ще го предават на комисията. След изтичането на определеното време ще получават втория модул, върху който може да работят също 1 час. За третия модул ще имат на разположение 2 астрономически часа. За втория задължителен зрелостен изпит по предмет по избор заявления са подали 3905 зрелостници. Най-много от тях – 1612 младежи, са предпочели биологията, 1373 – географията, 471 – философския цикъл, а 272 – английския език.  На история и цивилизация са пожелали да се явят 96 младежи, а на математика - 37. Втората матура ще се проведе на 29 август. Изпитът също е на модули, но различен брой и с различна продължителност. За третия държавен зрелостен изпит по желание заявления са подали 11 зрелостници, 5 от които са избрали да се явят на изпит по биология и здравно образование. Изпитите по желание ще се проведат в периода между 30 август и 5 септември по предварително утвърден график. На държавен изпит по теория на професията и специалността за придобиване степен на професионална квалификация са избрали да се явят 977 младежи. Колко и кои зрелостници ще бъдат допуснати до държавни зрелостни изпити ще бъде ясно на 23 август, а служебните бележки те ще могат да получат на 24 август. Резултатите от матурите от сесия август-септември ще бъдат обявени до 10 септември 2018 г., казват от МОН.", "date": "2018.07.22", "title": "МОН: 4591 ученици желаят да се явят на матура по български език и литература"}
{"url": "http://standartnews.com/balgariya/mvr_ministarat_premierat_ima_zad_garba_si_reshenie_za_obratniya_priem_na_migranti-373940.html", "text": "Няколко са хипотезите, постоянно се търсят нови факти и всички служби са ангажирани, за да се открие откъде е дошла чумата по дребните преживни животни. Това каза в предаването \"Неделя 150\" по БНР министърът на вътрешните работи Валентин Радев. \"В МВР не сме закъснели, ние помагаме, каквото ни кажат експертите – БАБХ и Министерството на земеделието - това сме направили. Да, комуникацията в началото е по-слаба, някои документи не бяха показани на хората, тези прословути протоколи от лаборатория, но нека не забравяме – това е криза. Аз казвам, че първите дни се е реагирало така. Зони се правят, убеждават се хора, отидохме да се борим буквално с народни представители, моите уважения, аз съм бил народен представител, те са неприкосновени и трябва да бъдат чути, но не им беше мястото там. Не искам да се извинявам с тяхното поведение, да го подчертая, затова решихме сега, направихме всичко възможно, включително да обясним и на тях - те вече не са там, нито днес, нито вчера, и продължаваме да действаме по препоръките и по това, което ни задават от Българската агенция по безопасност на храните\", каза още Радев. Той посочи, че най-добре охраняваната и най-чувствителна сухопътна граница в Европа е българската. Запитан има ли тайно прехвърляне на бежанци у нас и кацане на авиобаза \"Безмер\", министър Радев заяви: \"Ние ги прехвърляме, самолети кацат на \"Безмер\", разтоварваме ги, а в момента с това обезлюдяване... Убиваме агнета, убиваме животни, поминъка, цялата Странджа ще бъде населена с мигранти, които след това ще работят и ще оправят включително демографията на България. Нали разбирате, че тези три центъра (на фалшиви новини - бел. ред.), не знам кой точно център, тези фалшиви новини, са подхранени ето от това, което вие ми казвате. На кой в главата му дойде, че ще кацат самолети на \"Безмер\" и ще разтоварят бежанци. Та това може да стане скрито ли? На кой в главата му дойде, че ние ще обезлюдяваме Странджа, за да настаняваме бежанци, които щели да се трудят у нас, щели да оправят демографията и така нататък... слушайки госпожа Нинова в парламента.\" Радев посочи, че единодушното решение на парламента да не се приемат обратно мигранти означава, че премиерът има зад гърба си решение на парламента. \"Ако бъдем притиснати от Европа, от Дъблинското споразумение, по регламента, или по тази общоевропейска система за убежище, и трябва да върнем обратно тези, които сме ги записали тук, взели сме им отпечатъци, и сега се намират в Германия или някъде на друго място и ни кажат - трябва да приемете пет или 50 човека, ние казваме: да, но първо ще питаме парламента. Те са ни казали никой да не приемаме, никакво двустранно споразумение да не подписваме.\"", "date": "2018.07.22", "title": "МВР министърът: Премиерът има зад гърба си решение за обратния прием на мигранти"}
{"url": "http://standartnews.com/balgariya/otbelyazvame_denya_na_sv_mariya_magdalina-373930.html", "text": "Днес е денят на Мария Магдалина. Църквата почита паметта на светицата, наречена равноапостолна, защото проповядвала Христовото Възкресение на самите апостоли, а самата тя била „апостол за апостолите\". Мария Магдалина, която първа видяла възкръсналия Господ, утешила скърбящите ученици с думите: \"Христос възкресе!\". Според преданието тя проповядвала Евангелието из Египет, Сирия и Рим. От Рим пристигнала в Ефес, за да помага на свети Йоан Богослов, където живяла до смъртта си. Била погребана в  пещера в Ефес, която се превърнала в поклонническо място за християните. През 899 г. мощите й са преместени в Константинопол в манастира „Свети Лазар\".  Днес част от тях  се съхраняват от монашеското братство на светогорския манастир „Симонопетра\". Според светогорските свидетелства закрилата на светицата е избавила манастира от катастрофални природни бедствия. Имен ден празнуват Мадлен, Мадлена, Магда, Магдалена, Миглена. Честит празник!", "date": "2018.07.22", "title": "Отбелязваме деня на Св. Мария Магдалина"}
{"url": "http://standartnews.com/balgariya/slantse_i_dazhd_shte_se_reduvat_v_dneshniya_den-373928.html", "text": "Днес ще преобладава слънчево време. Около и след обяд ще се развива купеста и купесто-дъждовна облачност и на места, главно в Източна България и планинските райони, ще има краткотрайни валежи с гръмотевици. Ще е почти тихо. Температурите ще се повишат още и ще бъде горещо с максимални между 31° и 36°, в София около 31°. В планините ще преобладава слънчево време. Около и след обяд ще се развива купесто-дъждовна облачност и на места ще има краткотрайни валежи и гръмотевици. По високите части и билата, вятърът ще е умерен от запад-югозапад. Максимална температура на височина 1200 метра около 25°, на 2000 метра – около 18°. По Черноморието ще преобладава слънчево време. Около и след обяд ще се развива купесто-дъждовна облачност и на много места ще има краткотрайни валежи и гръмотевици. Ще духа слаб до умерен югоизточен вятър. Максимални температури на въздуха: 29-31°. Температурата на морската вода е 25-26°. Вълнението на морето ще бъде 1-2 бала.", "date": "2018.07.22", "title": "Слънце и дъжд ще се редуват в днешния ден"}
{"url": "http://standartnews.com/balgariya/merki_sreshtu_afrikanskata_chuma_promeni_v_zakona_za_lova-373929.html", "text": "Промени в закона за лова в отговор на опасността към границите на България да се приближи опасната африканска чума по свинете. Заради този риск управляващите обявиха, че ще вдигаме телена ограда по границата с Румъния. Заради този риск са и засилените проверки по всичките ни гранични пунктове, както и забраната да се пренасят каквито и да е продукти от свинско месо.  За какви промени става дума, с какво те могат да помогнат да не се разпространява болестта и дали тези промени се приемат без резерви. Остава напрежението заради заразата от чума по животните Поправките вече са факт. Експертите казват, че болестта лесно би могла да премине от дивите животни в домашните стопанства. Ще говорим за това с народния представител Александър Сабанов – един от вносителите на промените, както и с инженер Стилиян Герасков от Националното ловно-рибарско сдружение. Мненията са различни.", "date": "2018.07.22", "title": "МЕРКИ СРЕЩУ АФРИКАНСКАТА ЧУМА: Промени в закона за лова"}
