{"url": "https://www.standartnews.com/regionalni/nova-administrativna-usluga-v-provintsiyata-381726.html", "text": "Областната администрация в Разград първа в страната  извърши новата административна услуга издаване на апостил, който е  поставен върху  документ за гражданско  сътояние в провинцията. Пенка Александрова от  Ветово получи  заверка на валидноста на  три документа, които са й нужни  за представяне в чужбина.  Бяха  сложени апостили върху  удостоверие за наследници и  за семейно положение, които са издадени от община Ветово и смъртен акт за неин родственик, издаден от кметството в Разград. Александрова, която е  първата българка възползвала се от тази административна услуга тям, където живее, сподели, че е много доволна от бързината, с която е получила  заверките за валидност. Тя  работи в Германия и е била  в родния си край само за няколко дни по време на новогодишните празници. Досега апостили се поставяха само от канцеларията на външното ни министрество. Българите трябваше да пътуват задължително до столицата, а това оскъпяваше за тях услугата и удържаваше времчето за обслужването им.  Документите, които притежават апостил, са освободени от всякаква допълнителна форма на легализация в държавите, които са страни по Хагската конвенция от 1961 година. Гражданите е нужно да знаят, че издаваните от общините документи трябва да бъдат със специален печат, без който не може да бъде направена заверката. За тази цел трябва да информират общинските служители, че документът им е необходим за представяне в чужбина.", "date": "2019.01.03", "title": "Нова административна услуга в провинцията"}
{"url": "https://www.standartnews.com/sport/natsionalite-trenirat-v-bansko-381708.html", "text": "Продължават тренировките на А и Б националните отбори по ски алпийски дисциплини в Банско. На отлично подготвената за стандартите на алпийците ни писта №7 Алберт Попов, Камен Златков, Йоан Тодоров и останалите млади таланти тренираха слалом. На 4-и Попов и Златков ще тренират отново в Банско, а след това пътуват за Загреб. Там на 6-и януари двамата ще участват в слалома за Световната купа. Копирано от standartnews.com", "date": "2019.01.03", "title": "Националите тренират в Банско"}
{"url": "https://www.standartnews.com/lifestyle/300-miliona-za-leydi-gaga-381716.html", "text": "Лейди Гага гледа към \"Златен глобус\" и „Оскар“ за ролята си в „Роди се звезда“ на Брадли Купър, нейн партньор и пред камерите. Певицата, която трябва да бъде произведена и в актриса, надали ще се спре, докато не получи заветните статуетки, въпреки че има още дузина награди. Нейният апетит за победа няма равен в шоу бизнеса.   Стефани Джоан Анджелина Джерманота е родена на 28 март 1986 в Ню Йорк. Напуска гимназията, за да преследва музикална кариера. Пътят й в индустрията започва от музикалната компания „Sony/ATV Music Publishing“, където работи като текстописец.  Дебютния й албум „The Fame”, с който се прочу, излезе на 19 август 2008 и завладя всички световни музикални класации. Върховното постижение бе място номер 2 на заветната „Billboard 200“ в САЩ. Почти 5 милиона копия на тавата са продадени до момента в Новия свят, а в Европа - 15 милиона. През 2013 списанието „Rolling Stone“ включи „The Fame“ в списъка си с най-добрите 100 дебютни продукции. През 2010 на церемонията по връчването на наградите „Грами“ той спечели за най-добър електронен албум, а сингълът „Poker Face“ за най-добър денс запис. На 23 май 2011 излиза вторият албум на Лейдито - „Born This Way“. Той също владее световните чартове, като не пада под петата позиция. Над 1 милион копия се харчат само в първата седмица в САЩ, а над 6 милиона са похарчени по света. Третият албум, „Artpop“, на звездата излиза на 6 ноември 2013. Дебютира на  челната позиция в класацията „Billboard 200“ в САЩ, а сингълът „Applaus“ на 4-то място в „Billboard Hot 100“. На 9 септември 2014 излиза общият албум на Гага и американския певец Тони Бенет „Cheek to Cheek“ - джазово ориентиран. Отново е начело във всички състезания. Последният засега албум на Стефани, „Joanne“, се появи на 21 октомври 2016 – в памет на леля й Джоан Стефани Джерманота текстовете на песните са на семейна тематика. Както винаги,  конкуренцията остава зад гърба. Певицата общо е продала над 27 милиона от албумите си и 146 милиона от синглите си.  \r\nАктьорският дебют на Лейди Гага е през 2015, когато влиза в сериала „American Horror Story“. Тя участва в 5-ия сезон на хорър поредицата и ролята й осигури „Златен глобус“ за най-добра актриса в минисериал или телевизионен филм.  През 2018 участва в романтичния мюзикъл на Брадли Купър „Роди се звезда“. Гага и Купър са автори и на саундтрака към лентата. Продукцията пожъна световен успех и спечели 340 милиона долара от глобалния бокс офис. Според световните медии общият успех на Стефани „Лейди Гага“ Джерманота се равнява на около 300 милиона долара.", "date": "2019.01.03", "title": "$300 милиона за Лейди Гага"}
{"url": "https://www.standartnews.com/svyat/prvi-snimki-ot-tmnata-strana-na-lunata-381720.html", "text": "За първи път космически апарат кацна на обратната страна на Луната, която ние никога не виждаме. Така тази загадъчна за нас част от нашия спътник ще започне да бъде опознавана по-добре. Апаратът \"Чанъе 4\" изпрати и първите снимки отблизо от повърхността ѝ. Това са първите кадри от непознатата тъмна страна на Луната, заснети от близко разстояние. Повърхността й е осеяна с много по-дълбоки кратери, отколкото близката. Виждаме я благодарение на китайски космически апарат, който носи името на богинята на Луната в китайската митология. \"Чанъе-4 \" изпрати първия сигнал от тъмната страна на Луната до Земята. Това стана през китайски сателит, позициониран миналия месец май в лунна орбита.\"Чанъе-4\" беше изстрелян на 8 декември миналата година. Скритата и затова наречена тъмна страна на Луната е с много по-дебела кора от близката.\"Чанъе 4\" кацна близо до Южния полюс в кратера фон Карман, наречен на името на американски учен. Кратерът е в басейн с диаметър около 2 500 километра и дълбочина 12 километра. Придружаващият спускаем апарат ще навигира в трудни условия и ще извърши редица експерименти и изследвания. Най-интересният е доставянето на семена и яйца на насекоми, за да се провери дали могат да се развият. Радар ще изследва повърхността на дълбочина 100 метра и ще комбинира данните с видеоматериал от камери. Дозиметър, разработен в Германия, ще измерва радиацията в полето на приземяването на \"Чанъе 4\". Резултатите ще са ключови в подготовката на полети на хора до Луната. Предстои полета и на \"Чанъe 5\", който ще донесе лунни проби. Китай планира да изпрати свои космонавти до единствения ни естествен спътник до 2036 та година. Последният пилотиран полет с кацане до земния спътник е мисията на \"Аполо 17\" през 1972 година.", "date": "2019.01.03", "title": "Първи снимки от тъмната страна на Луната"}
{"url": "https://www.standartnews.com/kultura/film-na-dzhouzef-al-akhmad-s-golyama-nagrada-v-el-ey-381727.html", "text": "Игралният късометражен филм \"Мотиви\" на младия български режисьор Джоузеф Ал-Ахмад взе голямата награда за \"Най-добър късометражен филм\" на кинофестивала в Лос Анджелис (Los Angeles Film Awards), както и приза \"Почетен режисьор\". Наградите бяха огласени на 2 януари, научи БТА от ръководството на фестивала. Миналият месец лентата взе и три номинации и награда за \"Най-добра филмова музика\" на филмовия фестивал \"Призма\" в Рим. \r\nКриминална драма \"Мотиви\" на младия режисьор Джоузеф Ал-Ахмад е продукция на най-стария филмов университет в света - ВГИК в Москва, където авторът на филма се обучава като редовен студент в 4-и курс. \r\nВ главната роля на филма е звездата на руското кино Михаил Богдасаров. Сценарист е Роман Бобильов, cъсценаристи са Джоузеф Ал-Ахмад и Виолета Георгиева, също от България. Музиката на филма, която спечели голямата награда на фестивала в Рим, е дело на композиторите Николай Бабухин и Даниел Цовин (руснак от български произход).  \r\nСемейна сага, попечителство, стари сметки в бизнеса и един куп възли за развързване поднася на зрителя късометражната криминална драма \"Мотиви\", която се очаква да се появи и на българските фестивални екрани. Действието се развива в Москва. Виден руски бизнесмен е бил посетен в дома си от свой колега, а малко след това е намерен застрелян в колата си в подземен гараж. Заплетеният сценарий вкарва зрителя в лабиринта на търсене на извършителя и най-вече на мотивите, подбудили го да извърши това престъпление.  \r\nЛентата получи отзвук в Съединените Американски Щати. \"Изключително добре направен филм във всички аспекти на киноизкуството\", пише в своята публична рецензия Рой Зафрани, председател на журито на Los Angeles Film Awards, САЩ. \r\n\"Режисьорът Джоузеф Ал-Ахмад умело променя енергията във всяка една сцена, перфектно контролирайки цялостното настроение в течение на филма. Резултатът е една вълнуваща история, пълна с неочаквани обрати и непредотвратими конфликти. Зрителят се опитва да разгадае мотивите на всички персонажи, и какви са причините зад действията им\", отбелязва Рой Зафрани. \r\nЗа БТА режисьорът Джоузеф Ал-Ахмад заяви, че е удовлетворен от резултата. \"Благодарен съм на моя университет ВГИК за подкрепата, която ми бе предоставена. Работих с изключителни млади актьори, които тепърва ще покажат на световното кино на какво са способни. За мен бе чест главната роля във филма да изиграе Михаил Богдасаров\", отбеляза той. \r\n\"Най-вече съм благодарен на моя снимачен екип, който работеше усърдно, доказвайки, че истинската любов и себеотдаване в една идея може да предизвика високо ниво на ентусиазъм и резултатност. Снимачният колектив бие рекорди по своята интернационалност. Във филма работиха руснаци, американци, украинци, българи, евреи, испанци и други националности, което е доказателство, че за изкуството няма граници\", каза младият творец. Той изрази надежда филмът да бъде показан и на различни фестивали в България. \r\nДжоузеф Ал-Ахмад е роден в София. Завършил е Националната гимназията за приложни изкуства \"Св. Лука\" в столицата, след което е приет в Университета за филмово изкуство в Москва - ВГИК, който тази година навършва 100 години. Има седем самостоятелни изложби като художник, а като режисьор - три късометражни документални филма. \"Мотиви\" е първата игрална лента на автора.      ", "date": "2019.01.03", "title": "Филм на Джоузеф Ал-Ахмад  с голяма награда  в Eл Ей"}
{"url": "https://www.standartnews.com/lifestyle/karli-klos-v-kalendar-za-dobra-kauza-381710.html", "text": "Карли Клос, втората най-богата манекенка на 2018-а в класацията на „Форбс“,  се снима в календара „CR Woman 2019“. Фотосесията, в която участват не само колежки на красавицата, но и актрисата Елизабет Хърли, е организирана от модната редакторка Карин Ройтфелд. Дамите  са облечени в розово, тъй като темата е борбата с рака на гърдата. Всички приходи от продажбите на календара, който струва 150 долара, ще бъдат дарени на Фондацията за изследване на болестта. „Майка ми се пребори с рака, но всичко това  разтърси семейството ни. Чест е да участвам в кампания в подкрепа на оцелелите от тази диагноза“, споделя Клос. \r\n ", "date": "2019.01.03", "title": "Карли Клос в календар за добра кауза"}
{"url": "https://www.standartnews.com/lifestyle/lorena-rae-angel-5-ot-germaniya-381709.html", "text": "Лорена Рае е петата красавица от Германия, която дефилира за грандиозното шоу на Victoria's Secret. Тя се нарежда на почетната позиция след легендите в модата Клаудия Шифър и Хайди Клум. 23-годишната притежателка на идеалните мерки 87/65/92, впечатлили дори Леонардо ди Каприо, признава, че нейният идеал всъщност е Жизел Бюндхен. 180-сантиметровата Лорена винаги държи семейството й да е на първия ред, когато тя се разхожда грациозно по „котешката“ пътечка. Красавицата не крие, че поддържа перфектната си форма със строги диети и с още по-брутален тренировъчен график.", "date": "2019.01.03", "title": "Лорена Рае – ангел № 5 от Германия"}
{"url": "https://www.standartnews.com/sport/grigor-dimitrov-otpadna-na-chetvrtfinala-v-brizbeyn-381702.html", "text": "Шестият в схемата на АТР 250 турнира в Бризбейн Григор Димитров отпадна на четвъртфиналите. Българинът отстъпи на поставения под №2 Кей Нишикори от Япония с 5:7, 5:7 след един час и 42 минути игра. Във втората част Григор водеше с 4:1, но допусна обрат. Всеки печелеше убедително подаванията си. Чак в деветия гейм се стигна до равенство, когато Димитров изпрати смаша си в аут. След това обаче Григор взе сервис гейма си за 5:4. В 11-ия хасковлията отрази две поредни точки за пробив при 15:40, но после при третата Нишикори успя с печеливш удар от форхенд по правата. При 6:5 японецът сервираше за сета. Той поведе с 40:15 и спечели частта при първата си възможност след ретур на Димитров в мрежата. В откриващия гейм на следващата част българинът спечели подаването си, въпреки че на два пъти се стигна до равенство. Веднага след това шампионът от 2017 година Гришо стигна до първата си точка за пробив и я реализира незабавно след бекхенд на Нишикори в аут. После Димитров отрази две поредни точки за пробив преди да затвърди брейка за 3:0. Азиатецът успя да върне пробива за 3:4, когато реализира третата си възможност след топка в аут на съперника. Нишикори направи нов брейк за 6:5 в гейм, в който Григор направи две поредни двойни грешки. След това японецът сервираше за място на полуфинала. Той поведе с 40:0 и приключи двубоя при първия мачбол. Димитров завърши с осем аса и пет двойни грешки. Първата ни ракета записа 69 процента вкаран първи сервис и 70 процента спечелени точки при разиграването му. Гришо загуби за пети път от шест мача срещу Нишикори. Следващата седмица Григор Димитров ще очаква жребия за основната схема на Откритото първенство на Австралия, който ще се тегли в четвъртък, а турнирът от Големия шлем в Мелбърн започва на 14 януари.", "date": "2019.01.03", "title": "Григор Димитров отпадна на четвъртфинала в Бризбейн"}
{"url": "https://www.standartnews.com/biznes/nap-startira-danchnata-kampaniya-na-10-yanuari-381725.html", "text": "Физическите лица могат да подават годишната си декларация за облагане на доходите за 2018 година от 10 януари, съобщава Националната агенция по приходите. Декларацията може да се подава чрез електронната услуга и на хартиен носител в офисите на НАП. Подаване на Декларации за облагане с корпоративни данъци чрез електронната услуга също ще започне на 10 януари. В периода от 1 до 10 януари 2019 г. в НАП ще се извършват дейности, свързани с процесите по годишно приключване за 2018 г. и превключване работата на информационните системи за 2019 г. До 10 януари физическите и юридическите лица ще имат достъп до всички електронни услуги, предоставяни от НАП с няколко изключения. Сред тях са: - по електронен път няма да може да се подава заявление за регистрация и дерегистрация по Закона за ДДС. Тези документи ще се подават на хартиен носител в офиса на НАП по регистрация. - няма да е достъпна и електронната услуга за потвърждаване на издаден персонален идентификационен код (ПИК).", "date": "2019.01.03", "title": "НАП стартира данъчната кампания на 10 януари"}
{"url": "https://www.standartnews.com/regionalni/aktsionerite-vrshchat-starata-tsena-na-vodata-v-shumen-381690.html", "text": "Има възможност да бъде намалена цената на  на предоставяните от ВиК - Шумен услуги, ако това бъде решено от Общото събрание на дружеството. Това се казва в разпространено днес становище на водното дружество. Както е известно, Комисията за енергийно и водно регулиране реши  от 28 декември 2018 г. цената на питейната вода в Шумен и региона да бъде увеличена на 3 лева и 40 ст. Против това решение се се обявиха областният управител Стефан Желев и кметът на Шумен Любомир Христов.  \r\n„ВиК – Шумен“  е дружество, което по силата на нормативната уредба е собственост на държавата в лицето на Министерство на регионалното развитие и благоустройството като принципал и 10-те общини на територията на област Шумен, които са съдружници и формират управляващия орган на дружеството - Общото събрание, припомнят от водоснабдителното дружество. Акционерите са и собственици на активите и по силата на тези обстоятелства ВиК-операторът изпълнявал решенията, взети от Общото събрание на дружеството, а те можели и да коригират решението на КЕВР за поскъпване на питейната вода. Мнозина шуменци обаче са се усъмнили в законността на това евентуално решение на акционерите на ВиК, което иначе биха посрещнали с радост. По същата логика всички ВиК-дружества в страната биха могли да бламирет решението на КЕВР за поскъпване на питейната вода. \r\n ", "date": "2019.01.03", "title": "Акционерите връщат старата цена на водата в Шумен !?"}
{"url": "https://www.standartnews.com/regionalni/orzheen-sklad-otkrili-politsai-v-chasten-dom-v-ardinskoto-selo-zhltush-381713.html", "text": "Оръжеен склад открили от полицаи на РУ-Ардино в частен дом в село Жълтуша на 2  януари, съобщават от ОД на МВР Кърджали. Малко след 15 часа служители на реда проверили 19-годишен местен жител и намерили у него 5 пакетчета суха листна маса, която при извършен тест реагирала на марихуана. При претърсване в жилището, обитавано от младежа, били открити 4 броя късо огнестрелно оръжие и 1581 броя боеприпаси от различен калибър. Драгата и оръжията са иззети и са на съхранение в полицейското управление, а притежателят им задържан за срок до 24 часа. Образувано е бързо производство по чл.354а, ал.3, т.1 от Наказателния кодекс за незаконно притежаване на наркотично вещество. Работата продължават група „Криминална полиция“ в управлението и разследващ полицай.", "date": "2019.01.03", "title": "Оръжеен склад открили полицаи в частен дом в ардинското село Жълтуш"}
{"url": "https://www.standartnews.com/regionalni/krdzhali-se-gotvi-za-bogoyavlenie-381712.html", "text": "За втора поредна година Негово Високопреосвещенство Пловдивски митрополит Николай  ще възглави празничното богослужение за Богоявление в Кърджали, съобщи отец Николай Величков. В 9 часа на 6 януари  пред средновековния манастир \"Св. Йоан Предтеча\" в кв. Веселчане ще бъде извършен и ритуал по благославяне на знамената на 68-а бригада „Специални сили“ начело с бригаден ген. Явор Матеев. Строя ще приеме Цвета Караянчева - председател на 44 –то Народно събрание. В  9, 20  ще започне  ритуалът по хвърляне на светия кръст в река Арда  за възрастни, а малко по – късно в специален бесейн за деца до 14 години.", "date": "2019.01.03", "title": "Кърджали се готви за Богоявление"}
{"url": "https://www.standartnews.com/svyat/kakvi-tekhnologii-da-ochakvame-prez-2019-g-381703.html", "text": "За 2019 г. се очаква правителства и технологични компании да работят по по-нататъшното развитие и утвърждаване на технологичните нововъведения на XXI век, които ще променят всеки аспект от всекидневието, пише ДПА, цитирана от БТА. Изкуствен интелект Всички говорят за изкуствения интелект. Германското правителство одобри стратегия и инвестиции за милиарди евро в сектора, макар точната дефиниция да е донякъде неясна. Напоследък понятието \"изкуствен интелект\" се отнася най-вече до обучението на машините - софтуер, който може да разпознава схеми в данните и да извлича заключения от тях. Изкуственият интелект се използва например за подобряване на снимки, за фино настройване на резултатите от онлайн търсене и да се предлагат стоки за евентуални покупки от онлайн магазини. Гласовото разпознаване е пример за сложен изкуствен интелект, тъй като софтуерът трябва да може да анализира звука, структурата на изреченията и контекста. Самоуправляващи се коли Транспортният сектор е изправен пред големи промени с развитието на самоуправляващите се автомобили. Waymo, подразделение на Google, е първата компания, която предлага самоуправляващи се таксита, макар първоначално само за предградие на Финикс, Аризона. Вече се присъединяват и други компании - автомобилостроители, производители на автомобилни части, фирми за споделени превози като Uber и други по-слабо известни стартъп компании. 2019-а може да е годината, през която ефективността на технологиите и решенията им ще бъде изпробвана в реалния живот. Мобилни/безналични плащания 2019-а ще покаже дали Google Pay и Apple Pay могат да увеличат популярността на технологията, която позволява при трансакции да се използват смартфони вместо банкови карти, както и дали двамата най-големи играчи на пазара на смартфони могат да убедят по-голямата част от банковия сектор да използва техните системи за безналични плащания вместо да разработва собствени. Дигитални помощници Google и Amazon са се насочили към включване на тези говорещи помощници във възможно най-много устройства. Amazon предлага в САЩ дори микровълнови печки, в които е вградена технологията. Разработени са модули, които дават възможност дигиталните помощници да бъдат вграждани във всевъзможни уреди. Целта все повече е дигиталните помощници да придружават хората във всекидневието им.", "date": "2019.01.03", "title": "Какви технологии да очакваме през 2019 г.?"}
{"url": "https://www.standartnews.com/biznes/65-ot-rabotodatelite-shche-naemat-nov-personal-tazi-godina-381718.html", "text": "Малко над 65% от работодателите ще търсят да наемат на работа нов персонал през следващите 12 месеца. Това показват данните от второто анкетно проучване на Агенцията по заетостта сред работодателите за потребностите им от кадри, съобщиха от агенцията. Оттам уточниха, че проучването е проведено on-line през втората половина на 2018 г. съвместно с Комисиите по заетост в 28-те административни области. Резултатът е с 4,1 процента повече спрямо проведеното първо проучване през февруари 2018 г. и очертава тенденцията за увеличаване търсенето на кадри през 2019 г. В проучването са се включили общо 5708 работодатели, като 2496 от тях са участници, избрани случайно и поканени да вземат участие в допитването чрез предварително формирана случайна стратифицирана извадка от 2621 предприятия, разпределени в 28-те административни области в страната. Данните показват, че 75 на сто от анкетираните работодатели имат намерение да предложат през следващите 12 месеца постоянна заетост на новите си работници. Изцяло сезонни работници ще търсят едва 6 процента от работодателите. Това е знак, че дори в типично сезонни икономически области, работодателите имат намерение да задържат целогодишно наетия персонал, допълниха от Агенцията по заетостта. Най-голям брой свободни позиции са заявени в административните области София-град, Пловдив, Варна и Бургас, като свободните работни места в София-град са най-много (4 пъти повече от другите изброени области). Най-резервирани пък са работодателите в областите Разград, Видин, Кюстендил, Силистра, Монтана, Перник, Търговище и Ямбол, се посочва още в съобщението.", "date": "2019.01.03", "title": "65% от работодателите ще наемат нов персонал тази година"}
{"url": "https://www.standartnews.com/svyat/do-100-zvezdi-na-chas-padat-v-noshchta-sreshchu-petk-381681.html", "text": "Първият за тази година звездопад ще може да се види в нощта срещу петък. Метеорният поток Квадрантиди е активен от края на декември до втората седмица на януари. Ако има подходящи условия, ще могат да се наблюдават между 60 и 100 падащи звезди на час. Звездният дъжд се вижда най-добре от северното полукълбо, и в частност - в Европа. Произходът на метеорния поток остава загадка за астрономите, но се смята, че е свързан с астероида 2003 EH1.", "date": "2019.01.03", "title": "До 100 звезди на час падат в нощта срещу петък"}
{"url": "https://www.standartnews.com/regionalni/kovachevtsi-ostana-bez-avtobusen-transport-381695.html", "text": "Без автобусен транспорт в началото на новата година остана община Ковачевци. Единственият начин жителите й да стигнат до областния център Перник е влакът София-Кюстендил, който спира на гарата в село Калище. \r\nПроблемът възникнал след като досегашният превозвач отказал да изпълнява линията Перник-Ковачевци, тъй като тя е нерентабилна, а общинското предприятие, което трябвало да поеме транспорта, не е получило лиценз. Наложило се да бъдат подадени нови документи, този път за общинската фирма „Ковачевци- 2016” и се очаква до края на седмицата въпросът с лиценза да бъде решен, обясни кметът Васил Станимиров. \r\nОбщината е закупила свой автобус, който ще изпълнява курсовете по маршрутното разписание Ковачевци–Перник, предаде БНР. \r\nПотърпевши от липсата на транспорт са и жителите на пернишките села Лесковец и Планиница, през които преминават автобусите по линията Ковачевци-Перник.  ", "date": "2019.01.03", "title": "Ковачевци остана без автобусен транспорт"}
{"url": "https://www.standartnews.com/svyat/prouchvane-srbite-vyarvat-nay-mnogo-na-vladimir-putin-381689.html", "text": "Президентът Владимир Путин е световният лидер, в който гражданите на Сърбия имат най-голямо доверие, според резултатите от новогодишното изследване на \"Политика\" и агенция \"Фактор плюс\", проведено от 17 до 26 декември сред 1 250 респонденти. След Путин, който е получил 57% от гласовете, следват китайският президент Си Цзинпин с 36%, германският канцлер Ангела Меркел с 30% и американският президент Доналд Тръмп с 23% от гласовете. На въпроса по кой път трябва да поеме Сърбия, 36% от участниците в проучването заявяват, че трябва да си сътрудничи със Запада и Изтока, 30%, че трябва да продължи по пътя към ЕС, 21% са за обръщане към Русия, докато 10% са за политика на неутралитет и разчитане на собствените си сили.", "date": "2019.01.03", "title": "Проучване: Сърбите вярват най-много на Владимир Путин"}
{"url": "https://www.standartnews.com/regionalni/9-poveche-tok-sme-izpolzvali-prez-praznitsite-381693.html", "text": "С 9% се е повишила консумацията  на електроенергия в Североизточна България през дните около Нова година. Това съобщават от пресцентъра на компанията Енерго-Про, която снабдява с ток този регион. В периода между 30 декември  2018  и 1 януари 2019  енергийнот дружество  е доставило на  клиентите си 57 хиляди мегаватчаса електроенергия.Това е близо  една десета повече в сравнение със същия период  преди година, когато  е отчетено потребление от 52 хиляди  мегаватчаса. В Енерго-Про отчитат трайна тенденция на висока консумация през  празничните дни, като особено много ток се харчи  на 31 декември, когато по традиция  в домакинствата се подготвят новогодишните трапези. От енергийната компания съобщават, че отчетните екипи на дружеството работят по обичайния график и консумираният  през празниците ток ще бъде  засечен и вписан във фактурите в предвидените срокове.", "date": "2019.01.03", "title": "9% повече ток  сме използвали през празниците"}
{"url": "https://www.standartnews.com/regionalni/vzstanovyavat-bogoyavlenskiya-ritual-v-razgrad-381706.html", "text": "Трима млади  предприемачи, учили в чужбина и завърнали се да живеят и работят в България, възстановяват  хвърлянето на богоявленския кръст в Разград. Андрей Андреев, Христофор Илиев и Джипо Джипов искат след 23 годишно прекъсване, ритуалът  отново да се изпълнява в родния им град. Идеята  възникнала между тях миналата година, когато Андрей, който е  любител на екстремните преживявания,  ходил специално до съседната община Лозница, за да скача за кръста там. След като  уловил божия символ и си тръгнал  като победител, той споделил с приятелите си, че е ще е хубаво  богоявленската традиция да  стане  част и от живота на младите в Разград. „Искаме да върнем и направим хвърлянето на кръста в празник на духа български, празник за здраве и вяра и в Разград, както ние и тримата се върнахме в България. Случаят е подходящ да дойдат и хора, които още учат или работят в странство, но точно сега са се прибрали у дома за коледната ваканция.”, обяснява Андрей. Тазгодишното  първо  след близо четвъртвековна пауза хвърляне на кръста  ще стане на язовир „Пчелина 1”  в курортната местност край града. Архиерейският наместник отец Георги ще води ритуала, който започва в 12 часа. Смелчагата, който  извади  богоявленския  символ от ледените води на язовира, ще получи като подарък икона на Свети Йоан Кръсттител. За всички, които дойдат на  ритуала ще  има топли напитки, вино,  тъпан, гайда и юнашки хора на връх  йордановден, обещават организаторите.", "date": "2019.01.03", "title": "Възстановяват  богоявленския  ритуал  в Разград"}
{"url": "https://www.standartnews.com/regionalni/silistra-kani-poetite-da-pishat-za-lyubovta-i-vinoto-381707.html", "text": "Поетичен конкурс, посветен на  14 февруари – Денят на Свети Трифон Зарезан и на Свети Валентин,  организира община Силистра. Състезанието в мерена реч ще премине под надслова „Любовта е пиянство или пиянство от любов”. В него магат да  участват автори, навършили пълнолетие, като представят стихотворения, които не са публикувани досега и не са били  включвани в други конкурси за поезия. Поетичната надпревара, която се организира за осемнадесети път в крайдунавския град, се провежда под патронажа на кмета на Силистра доктор Юлиян Найденов, а финалната церемония е насрочена за 21 февруари  в залата на кметството.  За отличените творби е предвиден награден фонд от 550 лева, съобщават   от отдел „Култура” в общината, които заедно с литературния клуб „Реката и приятели”  организират конкурса. Поетите, изкушени да се състезават помежду си със строфи, посветени на любовта и виното, могат да  получат допълнителна информация за конкурса на тел: 086/816 273, e-mail: culture@silistra.bg. Адресът, на който следва да се пращат  стихотворенията е: Силистра – 7500, ул. „Симеон Велики” №33, Община Силистра, стая 314, за конкурса „Любовта е пиянство или пиянство от любов”", "date": "2019.01.03", "title": "Силистра кани поетите да пишат за любовта и виното"}
{"url": "https://www.standartnews.com/biznes/germantsi-investirat-215-mln-lv-v-zavod-kray-vratsa-381719.html", "text": "Министърът на икономиката Емил Караниколов връчи сертификат за инвестиция клас А на \"МД Електроник\" ЕООД по реда на Закона за насърчаване на инвестициите, съобщиха от Министерството на икономиката. Размерът на инвестицията възлиза на 21,5 млн. лв., като ще бъдат разкрити нови 300 работни места. Инвестиционният проект предвижда изграждане на ново производствено предприятие във Враца, което ще има производствени, логистични сгради и офиси с обща застроена площ от 9950 кв.м. Предприятието ще произвежда кабели за пренос на данни и електронни компоненти, коаксиални части и кабели за медия и мултимедия модули. За целите на производствения процес дружеството ще закупи и оборудва фабриката с различни ръчни, полуавтоматични и автоматични машини, допълниха от икономическото ведомство. Министър Караниколов е казал, че за периода 2014-2018 година сертифицираните проекти в автомобилния сектор са 17 на брой на обща стойност 300 млн. лв. и са разкрити близо 8000 нови работни места. \"Безспорно, автомобилното производство е един от приоритетните сектори за привличане на чуждестранни инвестиции в страната, с голям потенциал за развитие на експорта, заетостта и регионалното развитие. В сектора са заети повече от 170 предприятия - международни и местни компании, производители на части и компоненти за автомобили\", е пояснил Караниколов, цитиран от Министерството на икономиката. \"МД Електроник\" ГмбХ от Германия е водещо дружество в областта на решенията за пренос на данни в автомобилната индустрия. Продуктите му са интегрирани в повече от 170 модела на автомобили на над 25 производители. Групата на \"МД Електроник\" обхваща четири държави на три континента и има над 5000 служители, се посочва в съобщението.", "date": "2019.01.03", "title": "Германци инвестират 21,5 млн. лв. в завод край Враца"}
{"url": "https://www.standartnews.com/regionalni/prvolatsi-s-mustatsi-se-uchat-na-chetmo-i-pismo-381705.html", "text": "Близо 90 на сто от възрастните неграмотни в Сливен вече няколко години се учат на четмо и писмо по проект на просветното министерство.  Обучението се провежда в основното училище „Братя Миладинови\" и в рамките на 600 часа те получават най-важните знания по математика, български и литература.Много от преминалите курса продължавали образованието си и в следващи курсове.   \r\n„Администрирането на самия проект е много тежък процес, ако може, ръководството на проекта, визирам Министерството на образованието и науката, да го олекоти\", предложи пред БНР директорът на школото Митко Митев. Според него в администрирането на проекта има много голяма бумащина,  а екипът, който работи и на който се заплаща е малък.", "date": "2019.01.03", "title": "Първолаци с мустаци се учат на четмо и писмо"}
{"url": "https://www.standartnews.com/biznes/a1-prodava-elektronni-vinetki-v-magazinite-si-i-onlayn-381691.html", "text": "Всички шофьори вече могат да купят електронна винетка в търговската мрежа на А1, както и онлайн на a1.bg и през приложението Моят А1. С цел улеснение на клиентите в магазините на А1 те могат да закупят своята е-Винетка както в брой, така и с дебитна или кредитна карта, а при покупка онлайн на сайта на телекома не е необходима предварителна регистрация. Клиентите, които са закупили винетка през а1.bg като регистрирани потребители, ще имат достъп и до история на покупки и данните за своите автомобили, които ще могат да се ползват лесно и удобно и при следващи поръчки. Телекомът стартира продажбата на е-Винетките още на 21 декември, като в момента е първият и единствен телеком в България, който ще предлага всички видове електронни винетки за 2019 г. Скоро А1 ще предложи и допълнителни функционалности - получаване на SMS при активация на е-Винетка и при наближаване на крайния срок на нейната валидност. Електронната винетка заменя досегашните хартиени винетки, като вече няма да се изисква и залепянето на стикер на стъклото на пътните превозни средства и няма да е необходимо да се носи документ, удостоверяващ закупена винетка. Цените на винетките се запазват без промяна, като за леките автомобили се добавя и възможност за закупуване на уикенд винетка на цена от 10 лева. Електронната винетка е достъпна в търговската мрежа на А1 в партньорство с „Интелигентни Трафик Системи” ЕАД, които са единственият национален доставчик на услуги за електронно събиране на такса за изминато разстояние и официален партньор на АПИ. Допълнителна информация за електронните винетки можете да видите на www.a1.bg/e-vinetki.", "date": "2019.01.03", "title": "А1 продава електронни винетки в магазините си и онлайн"}
{"url": "https://www.standartnews.com/biznes/rst-na-bankovoto-kreditirane-v-evrozonata-prez-noemvri-381698.html", "text": "Банковото кредитиране на фирмите и на домакинствата в еврозоната се ускори през ноември спрямо предходния месец, което е сигнал за подобряващ се оптимизъм в края на отминалата година, показват последни данни на Европейската централна банка. В същото време обаче растежът на паричната маса в еврозоната се забави изненадващо рязко, а това е индикатор, който често предвещава бъдещата кредитна активност. През ноември банковите кредити за нефинансовите компании нараснаха на годишна база с 4,0% след техен растеж с 3,9%, доближавайки се отново към многогодишния връх от 4,2%, достигнат през август (най-силно повишение от май 2009-а година). Трябва да се има предвид, че икономиката на еврозоната зависи доста силно от възможността за финансиране, като тези данни на ЕЦБ се считат за добър индикатор за икономическото здраве и за бъдещи бизнес инвестиции. Растежът на банковите заеми за домакинствата пък се подобри през ноември до 3,3% от 3,2% месец по-рано, отбелязвайки най-солидно повишение от началото на 2009-а година. Агресивна политика на \"евтини пари\" на ЕЦБ посредство програмата за покупки на еврооблигации за общо 2,6 трлн. евро се отрази позитивно на банковото кредитиране на бизнеса и на крайните потребители, въпреки че темпото на растеж на отпусканите заеми е все още доста под нивата от преди световната финансова и икономическа криза. Така например през 2007-а и през първата половина на 2008-а година кредитите на банките за бизнеса нарастваха с над 12% на годишна база. На последното си за 2018-а година заседание обаче ЕЦБ сложи край на програмата за \"количествени улеснения\", което може да се отрази негативно на данните за банковото кредитиране в началото на новата година. Според оповестените в четвъртък данни на ЕЦБ паричната маса (индексът М3) в еврозоната нарасна през ноември с 3,7% след повишение с 3,9% през октомври и осреднени очаквания за растеж с 3,8 на сто, а на тримесечна осреднена база растежът на индикатор М3 се забави до 3,7% от 3,8 през трите месеца до края на октомври. По този начин растежът на паричната маса остава за десети пореден месец под важното целево ниво на ЕЦБ за повишение с 4,5%, отговарящо на мандата на централната банка за ценова стабилност в рамките на еврозоната. Трябва да се има предвид, че паричният анализ на ЕЦБ е един от двата т.нар. \"стълба\" при определяне на бъдещата парична и лихвена политика, като другият съществен икономически анализ е свързан с оценката на централната банка по отношение на инфлационните рискове. Данните за кредитирането се следят внимателно и с оглед на факта, че икономиката на еврозоната е силно зависима от отпусканите от банките заеми.", "date": "2019.01.03", "title": "Ръст на банковото кредитиране в еврозоната през ноември"}
{"url": "https://www.standartnews.com/kultura/dzheysn-momoa-nay-krasiv-za-2018-381704.html", "text": "Джейсън Момоа бе избран за най-красив мъж на 2018 година. Класацията топ 100 за най-сексапилни мачовци е съставена от „TC Candler“. Подредбата датира от 1990 и е въз основа на публични предложения. Организаторите заявиха също, че това е най-разнообразното гласуване до сега и видеоклиповете с обявяването на победителите са гледани над два милиона пъти за два дни. Междувременно последен в класацията се нареди холивудският любимец Леонардо ди Каприо. Момоа също се радва и на големи успехи за последния филм, в който грабна главната роля - „Аквамен“. Според различни проучвания, лентата регистрира висока гледаемост именно поради факта, че звездата от „Игра на тронове“ е секссимвол за много дами по света.", "date": "2019.01.03", "title": "Джейсън Момоа - най-красив за 2018"}
{"url": "https://www.standartnews.com/kultura/sveti-sedmochislenitsi-v-kvadrat-500-381711.html", "text": "Изключителни фигури и пластики, изваяни от големия Крум Дамянов посрещат в Атриума на Квадрат 500. Публиката се озовава сякаш в друг свят – между Светите Седмочисленици, Матей и един скорпион...  Петте композиции от метал се показват за първи път в поредното събитие на Националната галерия с мото „Българските художници днес“. Академикът ги е сътворил през 2018-а.  „Създател на форми, притегателни с онова, което не е очевидно. Творбите му подчиняват формата и пространството извън границите на художествения похват, а авторът търси цялостната завършеност чрез противоречието. В спор сам със себе си и в контраст с всичко останало. Разчленява общоприетите форми, а с парчетата създава нови, в които детайлът е осмислен и придава завършеност на произведението. Ето защо то е различно от всеки ъгъл и с всеки поглед зрителят го преоткрива отново и отново. Затова е „виновна” и овладяната до съвършенство игра със светлината, която прониква през ажурния декоративен мотив и избухва в един елемент или поглъща друг, носейки усещането за динамика, а в сянката са прикрити опозициите тъмно-светло, топло-студено, видимо-невидимо. Освободени, те изострят сетивата ни за онази естетична възприемчивост, която авторът е подчинил в материята. Така пътят от натурализма към абстрактното е път през овладяно пространство -дълъг и понякога самотен, но никога скучен“, коментира кураторът Калина Петкова. Монументалните и достолепни композиции обобщават мироглед, душевност, чувства и време. Като че ли носят усещането за леснота и лекота на изпълнението, но това е по-скоро привидно - като погледа, който безпроблемно се плъзва по полираната повърхност на метала. „Дълбоко отдолу са жестовете - и преодоляното чувство на трудност, и алегориите, и метафорите, и емоциите. Възпитаващата естетика, обгърнала скулптурните произведения на Крум Дамянов, ни учи да търсим постоянно, да експериментираме и да играем, за да намерим предела на възможностите за възприятие. Че и отвъд него“, категорична е Калина Петкова.", "date": "2019.01.03", "title": "Свети Седмочисленици в Квадрат 500"}
{"url": "https://www.standartnews.com/svyat/albaniya-veche-dava-nad-3000-evro-za-prvorodno-dete-381677.html", "text": "За първо дете помощта, която държавата дава е в размер на 400 000 леки (местната валута), което е около 3230 евро. Още по-голям е бонусът обаче за всяко следващо дете – за второ е двойно - 800 000 леки (6460 евро) и тройно за трето - 1,2 милиона леки (9690 евро). Премиерът Еди Рама вече раздаде и първите чекове, съобщава МИА. Той се появи в клиника в Тирана, където тържествено връчи съответните суми на първите майки, родили през новата 2019 година. От 2019-а в Албания влизат в сила и други финансови стимули, като например премахването на митата от 20 процента за земеделска техника, което се предполага, че трябва да подпомогне местните фермери, както и двойно намаляване на студентските такси. Бе предприета и една донякъде репресивна мярка – затварят се всички игрални зали и казина в жилищни зони, които досега бяха характерни за албанската столица и особено за центъра на града. Оттук насетне казина ще има само в хотели от висока категория.", "date": "2019.01.03", "title": "Албания вече дава над 3000 евро за първородно дете"}
{"url": "https://www.standartnews.com/biznes/izmami-spryakha-zamyanata-na-khartieni-s-e-vinetki-381721.html", "text": "Заради измами агенция \"Пътна инфраструктура\" спря конвертирането на хартиени винетки в електронни. Това беше съобщено на специална пресконференция. До средата на месеца няма да бъдат налагани глоби заради липса на винетка, стана ясно от думите на директора на Националното тол управление в Пътната агенция Антон Антонов. „В момента се прави информационна кампания хората да свикнат с електронните винетки. Има инсталирани 150 терминала в бензиностанциите, а от 7 януари ще могат да се купуват на гише в големите обекти и бензиностанции“, заяви Антонов и призова шофьорите да бъдат търпеливи. Попитан дали ще има създаден кол център за проблеми с винетките, Антонов обясни, че в момента се структурира такъв. „Всички, които са купили две винетки, ще могат със заявление към АПИ да го докажат и парите им ще бъдат върнати“, заяви Антонов. \"Ще глобяваме най-вероятно от 15-и януари. В момента всичко е готово. Има инсталирани 150 терминала в момента на бензиностанциите, а от 7-и ще може да си закупувате от всички големи търговски обекти. Изредих ги: \"Български пощи\", ОМВ, \"Екопетролиум\" на гише, с плащане в брой и на граничните контролно-пропускателни пунктове също. Просто бъдете търпеливи. Изчакайте няколко дена. Системата е нова\", призова Антонов. Само на ГКПП „Капитан Андреево“ има поставени апарати за самотаксуване, а днес – на ГКПП „Дунав мост“. До края на месеца ще има на всички гранични пунктове“, заяви Антонов. Той посочи, че предстои от 7 януари да бъдат пуснати електронни винетки за купуване на гише в големите бензиностанции и в EasyPay. „Повечето хора имат валидни винетки до края на януари, а с чужденците сме провели информационна кампания, с която да ги информираме как да купуват винетки. Към момента все още няма отчетени глоби“, заяви Антонов.", "date": "2019.01.03", "title": "Измами спряха замяната на хартиени с е-винетки"}
{"url": "https://www.standartnews.com/kultura/boris-dimovski-i-radoy-ralin-v-gradskata-galeriya-381714.html", "text": "Борис Димовски и Радой Ралин гледат от портрет на Атанас Пацев - мащабната експозиция на големия художник „Творби и размишления“, който напуска света през 1999-а, е последната премиера на Софийската градска галерия за 2018-а. Двамата титани на духа и остроумието излъчват изключителна автентичност от платното.   \r\nЕкспертите припомнят, че творчеството на Атанас Пацев е белязано от няколко обстоятелства – участието му в партизанското движение, когато е само на 18, следването му  в Художествената академия между 1944-та и 1949-та, когато тя е арена на драстични промени, пътуването му във Франция и Италия през 1963-та, когато се сблъсква със съвършено различеното усещане за свобода, организираните нападки срещу неговата изложба през 1968-ма, които го пращат в групата на непослушните интелектуалци с партиен билет – при Радой Ралин, Борис Делчев, Веселин Андреев и художниците Любомир Далчев и Генко Генков. \r\nНеприемливият експресивен пластичен език, експериментите с перспективата, броденето из табуираните полета на еротичното, бунтарският текст „За безтегловността”, публикуван в брошура към изложбата му от 1968-ма са щрихи от забравената днес съпротива на Пацев срещу неписаните правила за правилно поведение в соцобществото със строга йерархична структура. Огромното напрежение между вярата в комунистическата идеология и исконно присъщото му бунтарство е заключено не само в неговите изображения. От 1980-та  почти до смъртта си той изписва 94 тетрадки с непубликувани досега, трудни за разчитане дневници. Творбите и текстовете, подбрани за изложба в Софийска градска галерия, представят Пацев като личност, разтърсвана от „упойващи мечти” и драматични съмнения, чувствени радости и свръхболезнени преживявания. Няма друг български художник, който да съчетава с толкова самоубийствен диапазон на чувствата щастието от безграничната вяра и ужаса от съзнаването на нейната утопичност. Творческото състояние „трябва да са сгъсти и нажежи до бяло”, пише Пацев, рисувайки до изнемога и мобилизирайки разума си за евристични идеи, измисляйки теории „ за безтегловността”, за „релативното пространство”. \r\nВ изложбата е показана една от неговите композиции, съставена от девет квадрата, които могат да сменят местата си и да се завъртят. Комбинациите са 95 126 814 720, според доцент Валентин Илиев. Няма съмнения обаче, че най-значимите постижения на Пацев са в портрета.  \r\nИзложбата има и две съпътстващи събития: лекция на Калин Николов по повод книгата му „Атанас Пацев – преодоляване на невъзможното” – на 15 януари от 18 часа и лекция на  Красимир Илиев за творбите и дневниците на Пацев – на 22 януари от 18.", "date": "2019.01.03", "title": "Борис Димовски и Радой Ралин в Градската галерия"}
{"url": "https://www.standartnews.com/biznes/blgariya-e-ss-stabilna-ikonomicheska-svoboda-381687.html", "text": "Българската търговско-промишлена палата (БТПП) извърши ежегоден преглед на позицията на България в световните класации. Базирайки се на докладите през 2018 година на международни престижни институции, страната ни показва стабилни позиции по отношение на икономическата свобода, просперитета и конкурентоспособността, съобщиха от палатата. България запазва позициите си в \"Индекса на икономическата свобода\" на Фондация \"Херитидж\" и списание \"Уолстрийт джърнъл\" и повишава мястото си с две позиции до 46-то в индекса на \"Икономическа свобода по света\" на канадския институт \"Фрейзър\". Положителни са тенденциите в \"Индекса за готовност за е-правителство\" и в \"Индекса на човешко развитие\" на ООН, при които имаме ръст с пет позиции, съответно от 52-ро място през 2016 г. до 47-мо място през 2018 г. и от 56-то място до 51-во през 2018 г. Лондонският институт Легатум е оценил просперитета на страната с 4 позиции нагоре сред 149 страни, достигайки 47-мо място. С 22 места по-нагоре се изкачва България по отношение на \"Индекса на право на собственост\" на Property Rights Alliance, изкачвайки се до 63-то място при 85-то през 2017, като подобряваме и позицията си спрямо 2016 г., когато страната е била класирана на 66 място. В \"Индекса на логистичните услуги\" на Световната банка се изкачваме с 20 позиции, достигайки 52-ро място. Центърът за екологично право и политика на Йейл е повишил с 3 позиции екологичното представяне на страната ни, посочват от БТПП. В изданието за 2019 г. на Световната банка за правене на бизнес падаме с 9 позиции надолу, до 59-то място при 50-то през предходната година, като в същото време Китай, която в класацията през 2018 г. е с 28 позиции зад страната ни, повишава своето място с 32 позиции и достига до 46-то място. В класацията за най-добри страни за бизнес на списание \"Форбс\" също отбелязваме спад с 12 позиции до 46-то място. Страната ни има слаб успех с 2 места нагоре в \"Индекса на световна цифрова конкурентоспособност\", достигайки 43-та позиция. В него основните индикатори са знания, технологии и бъдеща готовност. Именно това са областите, в които бизнесът и държавата трябва да насочат своите усилия за постигане на по-голям напредък, защото България все още върви с бавни темпове по отношение на дигитализацията и имплементирането на Индустрия 4.0 в предприятията, изтъкват от Българската търговско-промишлена палата.", "date": "2019.01.03", "title": "България е със стабилна икономическа свобода"}
{"url": "https://www.standartnews.com/kultura/aleksandr-sekulov-vlast-i-narod-sa-bezkrayno-otchuzhdeni-381715.html", "text": "„Хроники и химни” е поредната книга с поезия на Александър Секулов, а премиерата й беше преди броени дни. Изисканото издание /\"Хермес\"/ се появи две години след успеха на предишния сборник с лирика на автора – „Море на живите“, който му донесе националните награди в жанра  „Христо Фотев“, „Николай Кънчев“, „Перото“ и „Орфеев венец“. Секулов се прочу с романите „Колекционер на любовни изречения“, „Малката светица и портокалите“ и „Господ слиза в Атина“, а за пиесата  му „Няма ток за електрическия стол”, получила „Аскеер”, и за най-новата му драматизация, „Дебелянов и ангелите”, се чуват и пишат само суперлативи.  Секулов, днес драматург на пловдивския театър, е и създател на литературния клуб Spirt & Spirit, който десет сезона представя новите заглавия на родни имена. Ето какво сподели той пред „Стандарт” в края на 2018-та. -    В новата ви книга „Хроники и химни“ казвате, че „ще живеем като варвари“- как всъщност живеем тук и сега, господин Секулов?  \r\n-    Крепостта винаги се предава отвътре, дори когато пред портите няма никакъв враг. Най-често враговете се измислят, за да оправдаят поредната свинщина на жителите в  крепостта. Измислянето на външна опасност винаги подменя острия вътрешен монолог, отменя вътрешната самоприсъда. В тази замяна човечеството е постигнало изумително съвършенство. \r\n-    Пишете още: „Когато властта престане да бъде изкусителна“ – какви, според вас, са отношенията между властниците на деня и нацията? \r\n-    Каквито се били винаги в границите на родината – едните се правят, че другите не съществуват. Власт и народ са безкрайно отчуждени понятия в българската история,  тъждествеността е невъзможна От това могат да се направят трагично-апокалиптични заключения, но може да се погледне и оптимистично-стоически. Тоест, въпреки усилията на всяка власт, народът не е възможно да бъде изличен, защото реално стои извън обсега й. Безкрайното отчуждение от властта мобилизира българина в животворни граници и неописуем инат.  \r\n-    Освен неописуемия инат, какво друго крепи българина и го държи жив?  \r\n-    Има едно качество в нашия човек – в нищо да не отива докрай, да не се отдава на нито една идеология, винаги да има едно на ум. Да я наречем вродена подозрителност, недоверчивост. Знам много области в живота, в които тази черта му пречи, спъва го, ограничава го,  лишава го от силното избухване Но от друга страна го предпазва да се втурва безкритично след всяка идея, дошла било от запад, било от изток. И когато съответната идея на запад или изток рухне, тогава тази здравословна дистанция се оказва дар. \r\n-    С годините променя ли се моментът,  в който сте готов да творите поезия? \r\n- Единственото, което не се променя, е учудването, когато този миг идва и захласът, че продължава. Всяка поетична книга е базкрайна изненада.  \r\n-    Кои са химните, които все още не ни достигат?   \r\n- Светлите. \r\n- Какво е най-интересното и най-изненадващото, което открихте в архивите, докато се подготвяхте за „Дебелянов и ангелите“?  \r\n- Той загива на 29 години. Без издадена книга. Някои от най-силните му стихове са намерени по случайност в маншета на един мундир. Първата му книга е издадена 4 години след смъртта му.  А след 13 години при пренасянето на костите му от Демир Хисар се стичат десетки хиляди. Как става така, че „безпросветният народ,  дето нищо не разбира от литература“,  го припознава като своя най-близък на сърцето лирик? Как работи този подборен механизъм на народната свяст,  как се влиза в безсмъртието  по този тих начин?  \r\n- Знаели ли са в ротата и въобще военните, че между тях има гениален лирик? \r\n- Не, знаели са неговите сатирични и хумористични работи, но не и лириката. Това е нормално.  \r\n- Имате ли отговор на вечния въпрос: било ли е възможно България да си спести смъртта на феноменалния поет? \r\n- В това е въпросът – никой не е знаел, че  е феноменален. Много рядко е поет, който разширява границата на поетическото, какъвто е Дебелянов, каквито са  Христо Фотев, Коста Павлов, Биньо Иванов, Иван Методиев да получат адекватно разбиране и признание в сегашно време. Не можем да се сърдим никому – така работи времето.  Не е милостиво към онези, които го изпреварват -Защо, според вас, в нито един от популярните жанрове досега няма „проект“  и  „продукт“ за  Дебелянов?  \r\n- Българското изкуство не се интересува от създателите си – художници, поети, музиканти. Не ги превръща в истории, които иска да разкаже. За сметка на това умира да възпява всякакви чобани. Тематичната нищета на съвременното изкуство е бедствие. \r\n- Работите с Недялко Славов за превръщането на вече толкова прочулия се негов роман „Камбаната“ в спектакъл и филм. Това ли е битието на народа ни днес - престъпления, мафия, оцеляване на ръба, разкрито от писателя в историята на бившия затворник Вено, който става ангел хранител на безпомощните си съселяни?    \r\n- Народът ни е в  постоянна борба за съхраняване да не придаваме на настоящия исторически момент изключителност, каквато няма. От тази склонност произтича изнервеноста и фрустрацията. Особеното в днешното време е, че на народа се опитват да му махнат границите, да го пуснат да се размеси в световното желе. Няма да им се получи на идеологическите инженери и химици. „Камбаната“ е честна и силна книга, чула какво казва народа. Това е рядкост в българската литература. Нормално е литературно-идеологическата шайка да й се нахвърли. \r\n- Какво му липсва днес на българския театър и какво му е в повече? \r\n- Българският театър се намира в съвсем нормален процес. Съхраняването на театралната мрежа след 30 години експерименти - на фона европейското състояние - е чудо.  Ежедневно го чувам от колеги театрали, работещи в други земи и държави.   \r\n- Какво трябва да се случи, та през 2019-та да станем по-добри? \r\n- Всеки да се опита да промени нещичко в себе си – навик, предрасъдък, реакция. Да проявим малко самокритика и самоирония. Социалните мрежи направиха видими цяла армия от кисели, претенциозни, незначителни милиционери - я на морала, я на естетиката, я на обществените отношения. Казано е – смирение и работа. И здраве за всички.", "date": "2019.01.03", "title": "Александър Секулов: Власт и народ са безкрайно отчуждени"}
