{"url": "https://standartnews.com/regionalni/na-zadushnitsa-v-blagoevgrad-parkirat-i-v-park-makedoniya-405450.html", "text": "За отбелязването на Архангелова задушница през целия ден на 2 ноември общината в Благоевград е създала организация за паркиране на МПС в парк „Македония“. Целта е  шофьорите да бъдат максимално улеснени. На място ще има служители, които да напътстват водачите и да ги ориентират за свободни паркоместа. Освен това, може да бъде използван паркингът при Старите гробища, както и регламентираните за целта места в района. За да бъде създадена организация на движение на МПС, то ще бъде регулирано от органите на реда.  ", "date": "2019.10.31", "title": "На задушница в Благоевград паркират и в парк \"Македония\""}
{"url": "https://standartnews.com/regionalni/khelouinski-tikvi-za-zhivotnite-vv-varnenskiya-zoopark-405514.html", "text": "Животните във варненския зоопарк получиха лакомства за Хелоуин, а посетителите имаха възможност да наблюдават гощавката. Палавите маймунки, енотите, носатите мечета се насладиха на любимата си храна, приготвена им в тикви, издълбани специално за празника. Хищниците получиха тикви, тревопасните - тиквени пръчици, а за маймунки бяха предвидени пълни тикви с лакомства. За месоядните еноти тиквите бяха с пълнеж от месни деликатеси, съобщиха от зоопарка. Там осигуряването на специално меню за обитателите за есенния празник се превръща в традиция в последните години. Следващото планирано събитие във варненския зоопарк ще се състои на 20 ноември, когато ще бъде отпразнуван третият рожден ден на алпаката Президент.", "date": "2019.10.31", "title": "Хелоуински тикви за животните във варненския зоопарк"}
{"url": "https://standartnews.com/regionalni/visokoskorosten-wi-fi-na-klyuchovi-mesta-v-blagoevgrad-405452.html", "text": "Община Благоевград осигурява достъп до високоскоростен безплатен интернет на ключови места в града. Сред тях са Градската градина, пл. „Македония“, пл. „Георги Измирлиев“, и градинката пред НАП. Благоевград е сред общините, които първи заявиха участие в Европейската инициатива WiFi4EU, чрез която се осигурява финансирането. \r\nПроектът WiFi4EU е по инициатива на българския еврокомисар Мария Габриел и е предназначена за граждани и посетители на ЕС, които да имат безплатен достъп до безжичен интернет на обществени места като паркове, площади, обществени сгради.  ", "date": "2019.10.31", "title": "Високоскоростен Wi-Fi на ключови места в Благоевград"}
{"url": "https://standartnews.com/regionalni/priemat-dokumenti-za-sotsialni-zhilishcha-v-blagoevgrad-405456.html", "text": "Започва приемът на документи за настаняване на нуждаещи се лица в новоизградените 183 социални жилища в IV микрорайон. Те могат да бъдат подавани в стая 323 на Община Благоевград. \r\nВсички условия, на които следва да отговарят кандидатите могат да бъдат намерени в сайта на Община Благоевград - http://www.blgmun.com/cat22/167/ObS_Naredbi.html?.... Социалните жилища бяха изградени по ОП „Региони в растеж“. Жилищата са в готов за настаняване вид- напълно обзаведени с мебели, спални,столове,маси, шкафове, дивани, електродомакински уреди, хладилник, вградени фурни и котлони,перално,, плазмени телевизори, модерни бани с душ кабини, част от които са изпълнени за хора с двигателни нарушения.  Жилищата са оборудвани още с  дребен домакински инвентар, включително и посуда. \r\n          \r\nКомплексът се отоплява на газ, от собствена централа, която също е преминала успешно пробните тестове.  ", "date": "2019.10.31", "title": "Приемат документи за социални жилища в Благоевград"}
{"url": "https://standartnews.com/regionalni/vv-vidin-obsdikha-gotovnostta-za-zimata-405525.html", "text": "Днес в Областна администрация Видин се проведе редовно заседание на Щаба за изпълнение на областния план за защита при бедствия и взаимодействие с националния и с общинските щабове, председателствано от зам.-областния управител Лъчезар Попиванов. Основна тема в дневния ред бе обсъждане на готовността за работа на фирмите, организациите и учрежденията през предстоящия зимен сезон. Представители на териториални звена на централната изпълнителна власт и общините докладваха за предприетите до момента и предстоящите дейности във връзка с подсигуряване на зимен сезон 2019-2020. От Областно пътно управление - Видин информираха, че е изготвен и съгласуван Плана за зимно поддържане на републиканската пътна мрежа в областта. Сформиран е оперативен щаб, който през зимния период е постоянно действащ. Към настоящия момент на място са налични 28 машини, позиционирани и оборудвани за зимно поддържане по пунктовете и базите на фирмата, като цялата необходима техника, предвидена за зимно поддържане на пътищата е изправна и в готовност да бъде оборудвана за снегопочистване при въвеждане на зимното поддържане. Във връзка с наличните инертни материали - подсигурено е необходимото сухо вещество калциев двухлорид, предстои подсигуряването на необходимото количество сол и пясък. Представителят на Електроенергийния системен оператор – Мрежови експлоатационен подрайон – Видин информира присъстващите, че дружеството е готово за работа при усложнена зимна обстановка. Всички дейности по профилактика на преносната мрежа и съоръженията по обектите на „ЕСО” ЕАД при МЕПР – Видин на цялата територия обслужвана от района са извършени. В срок до 10 ноември 2019 г. ще приключи пълната подготовка на моторните превозни средства и механизация за есенно-зимната експлоатация. Осигурени са материали и инструменти за работа в зимни условия, обезпечен е аварийния резерв. Персоналът на дружеството е подготвен за работа в условията на извънредни ситуации. По информация на „ЧЕЗ Разпределение България“ АД, дружеството изпълнява в определения обем и срок одобрената план-програма по поддържане на електросъоръженията, собственост на дружеството, което е  предпоставка за осигуряване на нормално електроснабдяване на потребителите през есенно-зимния сезон. Осигуряването на нормална работа на електроразпределителните съоръжения при зимни условия се осигурява чрез поддържане на денонощни дежурства, поддържане на необходимия резерв от материали, съставяне и стриктно изпълнение на графици за провеждане на мероприятия по подготовка на съоръженията за работа при зимни условия, поддържане на горещи телефонни линии за сигнали за възникнали аварии и редица други мероприятия. Готовност за работа при зимни условия посочват и от „ВиК” – Видин. Извършва се обход на всички външни и вътрешни водопроводни мрежи, регистрираните и новооткрити аварии и течове се отстраняват своевременно. Във Видин и Белоградчик са доставени и монтирани липсващите капаци на ревизионни шахти по улиците с интензивно движение на автомобили. Работи се по осигуряване на всички съоръжения против замръзване. Извършен е оглед и съответно укрепване или изместване на водопроводите преминаващи през реки и дерета. Осигурено е отопление на хлораторните помещения и ел.таблата с монтирани електронни защити. Проведена е есенната дезинфекция по график на територията, обслужвана от дружеството като ВиК оператор. Затворени са вентилационните отвори на трафопостовете. Прегледани са и са подменени контактните пластини където е необходимо, подменено е маслото с изтекъл срок на годност на всички автомати. Ремонтът на авариралите помпени агрегати е договорен с фирмите-изпълнители до края на месец ноември, като същите ще бъдат своевременно монтирани в съответните помпени станции. Помпените станции са дооборудвани с необходимите предпазни пособия и средства, лекарства и материали, изискващи се за оказване на първа помощ. Продължава възстановяването на уличните настилки при отстраняването на аварии. Тази дейност ще продължи в зависимост от метеорологичните условия. Дружеството е извършило проверка на запасите от авариен материал и е осигурено своевременното им попълване. Осигурени са материали за изпълнение на мероприятията по зимната подготовка и отоплителни материали. Механизацията и автомобилния парк са подготвени за работа при зимни условия. Представителят на Регионална здравна инспекция – Видин запозна присъстващите с готовността на инспекцията, лечебните и здравни заведения на територията на област Видин за работа в усложнена зимна обстановка. Изготвени и изпратени са Указания за подготовката на лечебните и здравните заведения на територията на област Видин за работа при усложнена зимна обстановка. Актуализиран е Плана за действие и предприемане на превантивни мерки от РЗИ – Видин и лечебните и здравните заведения в областта за работа през зимния период 2019/2020г. при усложнена зимна обстановка. Изпратено е писмо до ЧЕЗ Разпределение България АД с цел при прекъсване на електрозахранването да бъдат осигурени приоритетно МБАЛ „Св. Петка” АД – Видин, ЦСМП – Видин, ДМСГД – Видин и МБАЛ „Проф. д-р Георги Златарски” ЕООД – Белоградчик. Извършени са проверки на МБАЛ „Св. Петка” АД – Видин, ЦСМП – Видин, ДМСГД – Видин и МБАЛ „Проф. д-р Георги Златарски”ЕООД – Белоградчик, относно изпълнение на указанията за работа при усложнена зимна обстановка. За извършените проверки са изготвени констативни протоколи. Създадена е организация за своевременно транспортиране и хоспитализиране на спешни случаи, родилки, болни, нуждаещи се от хемодиализа, както и тежко болни. При необходимост има възможност за временно увеличаване на легловия фонд и в двете болници в областта. Актуализиран е списъкът с имената и адресите на пациентите, провеждащи диализно лечение в МБАЛ „Св. Петка” АД – Видин, включително живеещи извън гр. Видин. Списъкът е предоставен на ОПУ – Видин и РД ПБЗН – Видин с цел приоритетно почистване на определени маршрути при необходимост. Специализираните медицински екипи на Центъра за спешна медицинска помощ във Видин са подготвени за работа при усложнена зимна обстановка. Медицинската техника и апаратура се поддържа в добро състояние. Линейките и реанимобилите са подготвени за работа при зимни условия. Центърът е получил две нови линейки, като се очаква доставка на още нови специализирани коли по проект на Министерство на здравеопазването. Представителят на РЗИ-Видин информира присъстващите, че в момента тече обществено обсъждане на проект на постановление на Министерския съвет за закриване на  Дома за медико-социални грижи за деца във Видин, считано от 1 януари 2020 г. Към настоящия момент в институцията няма настанени деца, но в сградата на ДМСГД функционират и други социални услуги, поради което са извършени съответните проверки за готовност за работа при зимни условия. След закриване на институцията проекта на постановление на Министерския съвет предвижда разкриване на Център за комплексно обслужване на деца с увреждания и хронични заболявания – Видин към Министерството на здравеопазването. Регионална дирекция „Пожарна безопасност и защита на населението” към настоящия момент извършва подготовка на пожарната и спасителната техника за работа при есенно-зимни условия. Трите пожарни служби в областта разполагат с по два автомобила с висока проходимост, а в РСПБЗН – Видин се осигурява дежурство и с една верижна машина МТЛБ. Дирекцията допълнително разполага с 2 броя МПС тип UTB и 1 брой ATV, както и с два микробуса с повишена проходимост за извозване на хора и доставка на лекарства и стоки от първа необходимост. Главен инспектор Стилиян Пешев информира присъстващите, че в ГД „Пожарна безопасност и защита на населението” е създаден и функционира сектор „Организация и координация за пътнотранспортни произшествия и кризи“, в който са включени представители на ГД „Национална полиция“, ГД „Пожарна безопасност и защита на населението”, Агенция „Пътна инфраструктура“ и новосъздадената Държавна агенция „Безопасност на движението по пътищата“. Задачата на сектора е да координира съвместната работа на институциите при ПТП и кризи. По време на днешното заседанието стана ясно, че на територията на общините в област Видин са предприети мерки и е създадена организация по планирането на защитата при бедствия при усложнена зимна обстановка. Повечето общини в областта имат сключени действащи договори за извършване на зимното поддържане на пътищата от общинската пътна мрежа, като в общините където договорите изтичат се провеждат съответните процедури. Изключение правят общините Ново село и Чупрене, които използват налична собствена техника.  В общините Грамада, Макреш и Ново село са проведени разговори със земеделски стопани, разполагащи с тежкотоварна техника, които при необходимост да се включат в зимното поддържане на общинската пътна мрежа. В края на днешното заседание заместник областният управител Лъчезар Попиванов апелира присъстващите представители на общини и териториални звена за навременна комуникация, своевременна координация и взаимодействие между всички страни, ангажирани със зимното поддържане в областта.", "date": "2019.10.31", "title": "Във Видин обсъдиха готовността за зимата"}
{"url": "https://standartnews.com/regionalni/1-milion-leva-za-remont-na-ulitsi-v-tsar-kaloyan-405473.html", "text": " Община Цар Калоян се готви да  ремонтира  11 улици. Кметството обяви обществена поръчка, с която  търси изпълнител на  проекта за 1 милион лева, с който да се обновят 4 улици в общинския център и 7 в село Езерче. Средствата за  рехабилитация  на уличната мрежа  ще бъдат осигурени от Програмата за развитие на селските райони. Намерението на местната власт  е да реконструира и  обнови обощо  18,7 километра асфалтови настилки в двете селища.", "date": "2019.10.31", "title": "1 милион лева за ремонт на улици в Цар Калоян"}
{"url": "https://standartnews.com/regionalni/v-denya-na-narodnite-buditeli-fakelno-shestvie-v-silistra-405474.html", "text": "Факелно шествие  отбелязва деня на народните будители в Силистра. С горящи  факли в ръце по улиците на града ще преминат  членовете на Ученическия парламент. Заедно с група знаменосци от професионалната гимназия по стопанско управление „Атанас Буров“ те ще дефилират  под звуците на детския духов оркестър на училище „Отец Паисий“ в града. Факлоносците ще  застанат мирно пред паметниците на  Васил Левски и Стефан караджа, където през целия ден млади хора ще  стоят на почетна стража. В програмата за  Деня на будителите в Силистра се включва и регионалната библиотека „Партений Павлович“. Там на първи ноември ще бъде открита изложбата „Хоризонти вчера- хоризонти днес“, която  показва  паметници и паметни плочи на бележити българи от силистренския  край.", "date": "2019.10.31", "title": "В Деня на народните будители – факелно шествие в Силистра"}
{"url": "https://standartnews.com/kultura/4000-praznuvakha-s-kiril-marichkov-405495.html", "text": "С уникално тричасово шоу музикантите от „Фондацията“ и други знакови изпълнители от българския рок  отпразнуваха рожден ден № 75 на Кирил Маричков в НДК. Доайенът в жанра подари на себе си и на феновете изумително преживяване.  4000 не само аплодираха звездите, но пяха и  танцуваха с тях от първата до последната песен. 4000 светлинки озариха залата в емоционален поздрав към рожденика, който е неизчерпаем извор на вдъхновение за поколения меломани и артисти в България. В шоуто се включиха Наско от БТР, Васил Гюров, група JEREMY?, Валди Тотев и Георги Марков от „Щурците”, провокирани от  „Фондацията“ да забият любими парчета на „Щурците” и Кирил Маричков. Истинска еуфория предизвикаха „Две следи“, „Клетва“, „Среща“, „Бяла тишина“. За първи път прозвуча и една от най-новите песни на Маричков, която ще бъде включена в предстоящия му нов албум – „Светлина“. С три биса и гръмотевични аплаузи публиката изпрати своите любимци от „Фондацията“, а те обявиха часа и мястото на новата им среща – 26 май на Лятната сцена НДК.  Фото Орлин Огнянов", "date": "2019.10.31", "title": "4000 празнуваха с Кирил Маричков"}
{"url": "https://standartnews.com/svyat/yunker-pak-vliza-v-bolnitsa-405506.html", "text": "На 11 ноември председателят на Европейската комисия Жан-Клод Юнкер ще претърпи операция на аневризма (патологично разширение на кръвоносен съд, вследствие отслабване на съдовата стена - Бел.ред), съобщиха съветници на бившия премиер на Люксембург пред АФП. Според близки на председателя става въпрос за аневризъм на коремната аорта. 64-годишният Юнкер трябваше да се пенсионира в петък, но новият състав на Европейската комисия ще започне работа от декември, защото новоизбраният председател Урсула фон дер Лайен все още не е получила одобрението на Европейския парламент за състава на Комисията. Според източници на АФП Юнкер страда от абдоминална аортна аневризма (ААА). Задълженията на Юнкер ще бъдат поети от заместник-председателя на Комисията Франс Тимерманс. Юнкер се очаква да се върне на работа при предаването на управлението на Фон дер Лайен. Ако абдоминалната аортна аневризма не се лекува, могат да настъпят фатални последствия. Не е известно колко сериозен е случаят на Юнкер. \r\n \r\n ", "date": "2019.10.31", "title": "Юнкер пак влиза в болница"}
{"url": "https://standartnews.com/svyat/kradets-v-magazin-ne-vze-parite-na-baba-i-ya-tseluna-405507.html", "text": "Въоръжен крадец отказа да вземе парите, които възрастна клиентка на магазина му предложи от страх. Това записаха камерите на магазин в Бразилия. В Амаранте, щат Пиауи, В магазина били само касиера и бабата, които били нападнати от двама апаши. Тогава старицата се приближила до единия от тях, за да му предаде парите си, но той отказва и дори я целува по челото. \"Обявиха, че са дошли да крадат и поискаха касиерът да им даде всички пари и тогава бабата, която беше близо също пожела да им даде парите си, но крадецът каза, че не се нуждае от тях. Целуна я и ѝ каза \"Не госпожо, може да се успокоите, не искам парите ви\", разказва Самуел Алмейда, собственик на магазина пред местни медии.", "date": "2019.10.31", "title": "Крадец в магазин не взе парите на баба и я целуна"}
{"url": "https://standartnews.com/svyat/okolo-2-t-kokain-zaloveni-v-grtsiya-405508.html", "text": "Мащабна операция и арести срещу наркотрафика се проведе в Атина. \r\n \r\nПри обиск в апартамент в квартал „Агиос Димитриос“ са намерени 1905 килограма кокаин и 534 000 евро. А при претърсване в друг апартамент са открити още 200 000 евро. От информацията на службите не става ясно кога е проведена операцията. \r\n \r\nАрестувани са трима души - един хърватски и двама албански граждани. \r\n \r\nМинистърът за защита на гражданите Михалис Хрисохоидис поздрави служителите на реда на своя акаунт в Туитър, публикувайки видео, от което се вижда как служителите изравят пакетите с кокаин, скрити в тави с пясък.", "date": "2019.10.31", "title": "Около 2 т кокаин заловени в Гърция"}
{"url": "https://standartnews.com/svyat/glasuvat-impiychmnt-na-donald-trmp-405517.html", "text": "За официално започване на процедура по импийчмънт срещу президента Доналд Тръмп гласува Камарата на представителите в Конгреса на САЩ, предадоха световните агенции. Само двама демократи - представляващи окръзи, които Тръмп спечели с лекота през 2016 г. - гласуваха против резолюцията, заедно с всички републиканци, отбеляза Би Би Си. Така гласовете се оформиха така: 232 \"за\" и 196 \"против\". Приетата днес резолюция урежда правила за разследване за импийчмънт срещу Доналд Тръмп. Това е първото официално гласуване по процедурата за импийчмънт, която по всяка вероятност ще продължи с месеци, евентуално и през първите седмици от изборната 2020 г., отбелязва АП. Гласуването беше и първият тест за това има ли подкрепа за импийчмънт в контролираната от демократите Камара на представителите на Конгреса, която ще контролира разследването. Демократите започнаха процедура по импийчмънт по подозрение, че президентът Доналд Тръмп е злоупотребил със служебното си положение с оказване на натиск над украинските власти, за да разследват политическия му съперник Джо Байдън. Демократите подозират Тръмп, че е поставил това разследване като условие да отпусне на Украйна военна помощ за близо 400 милиона долара. Според \"Вашингтон пост\" в сделката са били включени и преференциални условия за търговия с Киев. Най-големият лов на вещици в американската история - това написа Тръмп в туитър. \"Това е несправедливо, противоконституционно и по същество антиамериканско\", се казва в изявление на Белия дом.", "date": "2019.10.31", "title": "Гласуват импийчмънт на Доналд Тръмп"}
{"url": "https://standartnews.com/svyat/islyamska-drzhava-veche-ima-nov-lider-405509.html", "text": " Аби Ибрахим Ал Хашеми Ал Кураши е новият лидер на \"Ислямска държава\", предаде АФП и Ройтерс, цитирани от БТА. \r\n \r\nТерористичната организация се нуждаеше от нов водач след убийството на бившия такъв Абу Бакр ал Багдади. Организацията претърпя и втори удар, след като беше ликвидиран и Абу Хасан ал Мухаджир, говорител на ИД, който почти сигурно е щял да застане начело. Операцията срещу Ал Багдади беше проведена в момент когато Пентагонът се опитва да адаптира кампанията си срещу Ислямска държава, която вече не контролира територии, но остава заплаха след нареденото от Доналд Тръмп изтегляне на американски сили от района покрай турско-сирийската граница, казват американски представители.      ", "date": "2019.10.31", "title": "\"Ислямска държава\" вече има нов лидер"}
{"url": "https://standartnews.com/svyat/trmp-posreshcha-kucheto-geroy-raneno-v-siriya-405520.html", "text": "Официално посрещане в Белия дом ще получи кучето герой, ранено в операцията срещу лидера на „Ислямска държава“ Абу Бакр ал-Багдади, това заяви президентът на САЩ Доналд Тръмп, предават AFP и Агенция \"Фокус\". \r\n \r\nТръмп разкри, че белгийската овчарка, участвала в акцията се нарича Конан. Това обаче може би е било грешка от страна на президента, понеже името на кучето може да бъде свързано с отряда на спецчастите, извършил операцията, което е конфиденциална информация. \r\n \r\nПрезидентът публикува фотомонтаж на Daily Wire в социалната мрежа „Туитър“, който показва как Тръмп връчва на кучето „Медал на честта“, най-високото военно отличие в американската армия, а отстрани на снимката пише „Американски герой“. Не е ясно какво още очаква Конан в САЩ, но AFP отбелязва, че Тръмп е първият американски президент от повече от сто години, който не притежава куче. \r\nКонан беше ранен по време на преследването на Багдади в базата, където той се укриваше в Северна Сирия. Според информацията кучето е било ранено, когато лидерът на „Ислямска държава“ се е взривил, след като преследването го е отвело в задънена улица. Според американския генерал Марк Майли, кучето герой ще се възстанови напълно от нараняванията. \r\n \r\n„Много сладък монтаж, но „истинският“ Конан ще напусне Близкия изток и ще дойде в Белият дом през следващата седмица!“, заяви Тръмп в съобщение в „Туитър“.", "date": "2019.10.31", "title": "Тръмп посреща кучето герой, ранено в Сирия"}
{"url": "https://standartnews.com/kultura/obvinikha-dzhoni-dep-v-podkup-za-milioni-405460.html", "text": "Джони Деп се сдоби с нови обвинения в делото за домашно насилие. Екс съпругата му Амбър Хърд, с която се съдят за какво ли не, го обвини в подкуп за милиони. В „The Blast“ цитират актрисата, която твърди, че бившият й съпруг е платил за мълчанието на хора, които са били очевидци на домашното насилие, за което тя иска морални и финансови компенсации. Хърд е изпратила призовка към фирмата на Деп „The Mandel Group“ и настоява на бял свят да излезе цялото счетоводство от периода 1999-2016. Преди време била пуснала към екипа на Деп искане за съдействие, но тъй като останала без отговор, сега се е обърнала към съдия в Ел Ел. Медията уточнява, че Амбър е предложила да плати таксата от 5575 долара, необходима за осигуряването на въпросните документи. Спекулира се още, че шефът на компанията е бил информиран за действията на работодателя си - тоест, че Деп бие Хърд - и самият той е разпоредил да се запушат устите на всички евентуални очевидци. А тъкмо това лъжесвидетелстване е струвало милиони на фирмата на Деп. Няма как счетоводителите на Джони да не са отразили движението на парите. Така че документите трябва да бъдат предадени в съда скоро, тъй като делото е през февруари.", "date": "2019.10.31", "title": "Обвиниха Джони Деп в подкуп за милиони"}
{"url": "https://standartnews.com/kultura/obikolki-zad-zavesata-zapochvat-v-narodniya-405458.html", "text": "Най-красивата сграда у нас - Народният театър „Иван Вазов“, отваря врати за разходки с логото „Зад завесата“. В сезона, в който отбелязва 170-годишнината от рождението на своя патрон, академичната трупа ще разкрие някои от тайните, които зрителите не могат да видят по време на представления. Освен специално обучените гидове от театъра, някои от разходките ще се водят и от любими актьори. От 4 ноември всеки понеделник между 10 и 13 часа Народният театър ще посреща жители и гости на столицата, за да ги въведе в  магичния си свят. Билетите ще могат да се закупят на касите на театъра, а за групи над 15 човека записването е на pr.nationaltheatre@gmail.com. Цените са от 20, 25 и 30 лева в зависимост от вида и съдържанието на обиколките, като за ученици, студенти и пенсионери цената е 10 лева, а децата под 7 влизат безплатно, но задължително с придружител. За чуждоговорящите посетители ще има беседи и на английски език. Още в началото на сезона директорът Мариус Донкин разкри плановете театърът да отговори на огромния интерес от жители на София, страната и чужбина към Народния театър и неговата пълна с обрати история. В рамките на едночасовите културно-опознавателни разходки малки и големи зрители ще видят сцените, механизацията, красивите фоайета, ателиетата, където се изработват декорите, акценти от реквизита за спектаклита, ще надникнат в гримьорните, в гардероба, където се съхраняват костюми от актуални и минали представления. И всичко това, съчетано с богат и изключително любопитен разказ за миналото и настоящето на театъра, който съществува като самостоятелен град с повече от 250-те си щатни и гостуващи актьори и почти толкова технически и административен екип. Театър, който представя между 12 и 15 премиери всеки сезон, и се радва на над 120 000 зрители годишно. В кампанията „Зад завесата“  са и тематични разходки – с акцент върху историята, както и обиколките, наречени „Да влезеш в кожата на...“, които ще са посветени на конкретни актьори и личните срещи с тях.", "date": "2019.10.31", "title": "Обиколки „Зад завесата“ започват в Народния"}
{"url": "https://standartnews.com/kultura/lili-ivanova-poluchava-pozhiznena-pensiya-405489.html", "text": "Правителството предлага на Народното събрание да одобри отпускането на пожизнени парични награди на 8 български творци за приноса им към държавата и нацията. Това съобщи пресслужбата на кабинета. Предложението е внесено от министъра на културата Боил Банов. За изключителните си постижения и цялостен принос в областта на културата за наградите са предложени Лили Иванова, музикантът и педагог професор Анатоли Кръстев, композиторът Андрей Дреников, музикантът Иван Стайков, поетът Иван Иванов, както и режисьорите Анжел Вагенщайн, Георги Дюлгеров и Христо Ганев. Размерът на пожизнената помощ се определя всяка година с приемането на държавния бюджет. От 2013-а насам стойността е 700 лева на месец, но парламентът определя кой творец каква сума да получава.", "date": "2019.10.31", "title": "Лили Иванова получава пожизнена пенсия"}
{"url": "https://standartnews.com/kultura/78-tv-startira-za-denya-na-buditelite-405494.html", "text": "Сигналът на 7/8 TV ще бъде достъпен от Деня на народните будители, 1 ноември, в ефира на всички кабелни и сателитни разпространители в цялата страна. Това означава, че от петък до реалния й старт на 4 ноември телевизията на Слави Трифонов ще излъчва информационно-развлекателен блок, който може  да бъде гледан от зрителите в България на  78-ми канал за всички кабелни и сателитни оператори, а за абонатите на „Булсатком“ - на 178-ти канал.  Началото на 4 ноември ще бъде поставено в 19 часа с  първата част на развлекателно-информативния блок  TV DIGEST . Коментарно-публицистичното предаване „Студио Хъ“ е преди метеорологичната прогноза „Времето с Иван Атанасов“, която ще продължи почти цял час и вероятно естествено ще се прелее във „Вечерта на актьорите“. Ванката ще се появи за нови 5 минути между 21, 25 и 21, 30, а след него е  „Шоуто на сценаристите“. От 22 до 22, 55  е „Вечерното шоу на Слави Трифонов“, което ще предостави на финала си поредната петминутка за Ванката, а след това сценаристите ще се завърнат. Половин час преди полунощ е втората част на дайджеста. Засега сутрешните квадратчета ще са изпълнени с повторения. Иван Кулеков ще има собствена вечер за авторската си публицистика, а Камен Воденичаров ще води  „Вечерта на „Ку-Ку бенд“. Ще има още три авторски предавания. Екипът на Трифонов обаче не желае да прави поредния сутрешен блок.   ", "date": "2019.10.31", "title": "7/8 TV  стартира за Деня на будителите"}
{"url": "https://standartnews.com/kultura/dzhulian-mur-metoo-ne-otvori-dostatchno-vrati-405468.html", "text": "Джулиан Мур коментира пред „ES Magazine“ резултата от #MeToo. Актрисата заяви, че не е сигурна дали целите на движението са изпълнени, или поне не напълно. „Хората осъзнаха колко страдание действително има в този бизнес. Отвориха се много врати, но не достатъчно. Нещата няма да се променят, освен ако хората не се потрудят за това. Трябва всички да го искаме и да действаме – нищо няма да се подобри с магическа пръчка“, споделя носителката на „Оскар“. В интервюто актрисата коментира и нещо, което я подлудявало – отношението на колежките й към възрастта им. „Много дами не обичат да обсъждат годините си или го правят по някакъв дискретен начин. Това ме влудява – звучи така, сякаш определена възраст е толкова страшна, че не искат да я споменават. Никак не е лошо да си на 50 – просто поредната стъпка в живота.“", "date": "2019.10.31", "title": "Джулиан Мур: #MeТоо не отвори достатъчно врати"}
{"url": "https://standartnews.com/biznes/vinoto-shche-stava-defitsitna-stoka-405477.html", "text": "Първа инвестиционна банка (Fibank) е 64.7 млн. лв. нетна печалба към края на септември и отчита ръст от 4.15% (+2.5 млн. лв.) спрямо деветмесечието на 2018 г. Активите на банката са в размер на 9.626 млн. лв., като нарастват с 389 млн. лв. спрямо декември 2018 г. От началото на годината новоотпуснатите кредити от банката са в размер на 345 млн.лв., което представлява ръст от  6.24%. Fibank отбелязва значителни ръстове в кредитирането към населението от 12.95% и ръст от 10.33% в кредитирането на малки и средни предприятия (с приходи от дейността до 15 млн. лв.). В началото на 2018 г. Първа инвестиционна банка обяви новата си стратегия с фокус върху кредитирането на МСП (с приходи от дейността до 15 млн. лв. годишно) и ритейл сегмента. Резултатите  на банката показват, че това е било крачка в правилната посока и за последните 21 месеца ръстовете в съответните портфейли са над 35%. Спестяванията на граждани и фирми също отбелязват ръст от 380 млн. лв. от началото на годината, а от прилагането на новата стратегия, ръстът е над 1 млрд. лв. Приходите от банкови операции възлизат на 267 млн. лв., а печалбата преди обезценка е в размер на 162 млн. лв. През първата половина на 2019 г. беше извършена цялостна оценка на 6 български банки от ЕЦБ, включително и на ПИБ, в резултат на искането на България за установяване на трайно струдничество с ЕЦБ от 18.07.2018 г. и заявеното желание на страната за присъединяване към „чакалнята“ за членство в еврозоната (ERM II). Първа инвестиционна банка -  като най-голямата банка с български капитал и втора по кредитиране на българския бизнес, подходи отговорно към своите клиенти и акционери. През третото тримесечие на годината Fibank прегледа обстойно кредитния си портфейл за съответствие между методологията на ЕЦБ (използвана при цялостната оценка) и Международните Стандарти за Финансово Отчитане (задължителни за прилагане при изготвяне на финансовите отчети от банките). В резултат на това към края на месец септември 2019 г. са начислени допълнителни разходи за обезценки от 66 млн. лв. спрямо юни 2019 г. По този начин банката отразява счетоводно в текущата си дейност по-консервативния подход към оценката на кредитния риск след извършения преглед на качеството на активите. Към края на септември тази година Първа инвестиционна банка  покрива всички регулаторни капиталови изисквания със съотношения за обща капиталова адекватност от 18.01% и Базов собствен капитал от първи ред от 15.07%.", "date": "2019.10.31", "title": "Fibank с печалба от 162 млн. лв"}
{"url": "https://standartnews.com/biznes/bnb-bankite-sa-spechelili-13-mlrd-lv-prez-2019-g-405496.html", "text": "Към 30 септември 2019 г. печалбата на банковата система е 1.3 млрд. лв., или с 4.2 на сто (51 млн. лв.) повече от тази за същия период на 2018 г., съобщава Българската народна банка. Показателите за възвръщаемост на активите (ROA) и за възвръщаемост на капитала (ROE) към края на отчетния период са съответно 1.52 на сто и 11.82 на сто. Собственият капитал в баланса на банковата система в края на септември възлиза на 14.3 млрд. лв. През третото тримесечие той нараства със 188 млн. лв. (1.3 на сто), като прирастът се дължи предимно на увеличения размер на печалбата, посочват от БНБ. През третото тримесечие на 2019 г. активите на банковата система нарастват общо с 2.7 на сто (2.9 млрд. лв.) и към края на септември достигат 111.5 млрд. лв. Брутният кредитен портфейл на банковата система нараства за третото тримесечие с 1.4 млрд. лв. (2.3 на сто) до 64.6 млрд. лв. В това число кредитите за домакинства се увеличават с 672 млн. лв. (2.9 на сто), за нефинансови предприятия с 580 млн. лв. (1.6%), за други финансови предприятия със 166 млн. лв. (4.7 на сто) и за сектор държавно управление - с 26 млн. лв. (3.3 на сто). Брутният размер на необслужваните кредити и аванси в края на септември възлиза на 6 873 млн. лв. (при 6 478 млн. лв. в края на юни 2019 г.), а делът им в общата сума на брутните кредити и аванси е 7.4 на сто (при 7.2 на сто в края на юни). Нетната стойност на необслужваните кредити и аванси (след приспадане на присъщата за тази класификационна категория обезценка) е 3 515 млн. лв. (при 3199 млн. лв. към края на юни), а делът й в общата нетна стойност на кредитите и авансите възлиза на 3.9 на сто (при 3.7 на сто в края на юни). Депозитите в банковата система през третото тримесечие на 2019 г. нарастват с 3.0 процента (2.7 млрд. лв.) до 94.5 млрд. лв. Увеличение има при депозитите на нефинансови предприятия (с 8.3 на сто или 2.1 млрд. лв.), на домакинства (с 1.6 на сто или 896 млн. лв.) и на кредитни институции (със 7.2 на сто или 383 млн. лв.). Намаление е отчетено при депозитите на секторите държавно управление (с 13.4 на сто или 355 млн. лв.) и други финансови предприятия (с 8.0 на сто или 299 млн. лв.).", "date": "2019.10.31", "title": "БНБ: Банките спечелили 1,3 млрд. лв. през 2019 г."}
