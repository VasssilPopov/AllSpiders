{"url": "http://standartnews.com/kultura/pochina_areta_franklin-374846.html", "text": "На 76-годишна възраст почина определяната като „кралица на соул музиката\" Арета Франклин, съобщиха американски медии. За тежкото заболяване на звездата се заговори едва през последните дни. Арета Франклин, известна с хитове като \"Respect\" (1967) и \"I Say a Little Prayer\" (1968), е тежко болна в Детройт, написа в понеделник Роджър Фридман в уебсайта Шоубиз 411. Франклин, която беше диагностицирана с рак през 2010 г., за последен път пя през ноември 2017 г. за фондацията за СПИН на Елтън Джон в Ню Йорк. Нейното последно публично появяване се състоя във Филаделфия през август 2017 година. \"Това беше чудотворно шоу, имайки предвид, че Арета вече се бореше с изтощението и дехидратацията\", пише Фридман, описвайки представянето й във Филаделфия. През цялата си продължителна кариера певицата е спечелила 18 награди „Грами\", включително и една за цялостно творчество. Сред хитовете на поп иконата са \"You Make Me Feel Like A Natural Woman\" (1968), \"Dreaming Day\" (1972), \"Jump to It\" (1982), \"Freeway of Love\" (1985) и \"A Rose Is Still A Rose\" (1998). През 1987 г. тя стана първата жена, включена в Залата на славата на рокендрола. \"I Knew You Were Waiting for Me\" в дует с британския певец Джордж Майкъл е един от най-печелившите \"Грами\" хитове за всички времена. През 2005 г. тя е наградена с президентския Медал на свободата - най-високата награда за американски гражданин - от тогавашния президент Джордж У. Буш. През януари 2009 г. Арета Франклин пя на встъпването в длъжност на президента Барак Обама.", "date": "2018.08.16", "title": "Почина Арета Франклин"}
{"url": "http://standartnews.com/sport/rodninite_na_shumaher_go_mestyat_na_ostrov_mayorka_nadyavat_se_na_chudo-374820.html", "text": "Михаел Шумахер ще напусне Швейцария за Испания. Това съобщава швейцарското списание \"L'Illustré\" в изданието си днес. Това се случва близо пет години след тежкия ски инцидент на спортиста в курорта Мерибел, Бившият германски шампион във Формула 1, който сега е в кома, ще бъде преместен от имота си в Глан, кантон Вод, на югозапад от остров Майорка, на около 20 минути път с кола от Палма, в охранявания квартал Лас Брисас. Тук съпругата му Корина закупи огромен имот за над 30 млн. евро, който преди това принадлежеше на милиардера Флорентино Перес, президент на Реал Мадрид. \"Един истински \"бункер\", далеч от погледите\", описва имота швейцарското списание. Преди няколко месеца германско списание твърдеше, че семейството на Шумахер мисли за прехвърлянето на Михаел в специализирана клиника в САЩ. В крайна сметка обаче дестинацията се оказва Испания, посочва швейцарското издание. Тази позната и стимулираща среда, където някога е изживял щастливи дни, в климат, на който винаги се е радвал, може да бъде част от някаква форма на терапия, съобщава още списанието. На 3 януари догодина Михаел Шумахер ще отбележи 50-ия си рожден ден. А съпругата му Корина все още вярва и очаква чудото да се случи. Михаел Шумахер е считан за един от най-великите пилоти в историята на Формула 1, спечели две титли с отбора на Бенетон, преди да стане шампион в пет поредни сезона с Ферари между 2000 и 2004 г. Неговите постижения от 7 титли, 91 спечелени състезания, 77 най-бързи обиколки и 13 победи в рамките на един сезон остават рекордни и до днес. В края на декември 2013 г., докато е на ски във френския курорт Мерибел, Шумахер падна и удари главата си в камък. При инцидента пилотът изпадна в кома. От септември 2014 г. семейството беше във вилата си на брега на Женевското езеро. Близките на пилота отказват да коментират състоянието му.", "date": "2018.08.16", "title": "Роднините на Шумахер го местят на остров Майорка, надяват се на чудо"}
{"url": "http://standartnews.com/sport/grigor_sreshtu_dzhokovich_oshte_tazi_vecher-374830.html", "text": "За Григор Димитров няма почивка! Още тази вечер той ще излезе отново на корта, за да продължи защитата на титлата си в Синсинати. А там ще го чака не кой да е, а бившият номер 1 и актуален шампион от \"Уимбълдън\" - Новак Джокович. Късно снощи (15 август) българинът спечели първия си мач в турнира, в който триумфира с титлата през 2017 г. и добави 1000 точки към актива си в световната ранглиста. Димитров победи с 2:0 сета (7:6 (5), 7:5) Миша Зверев и си осигури място на 1/8-финалите. Там пък го чака Новак Джокович, който се справи с Адриан Манарино с 2:1 сета. Сблъсъкът ще се изиграе на централния корт в Синсинати и е четвърти в програмата. Очаква се той да започне минути преди полунощ. Това ще е девети мач между Димитров и Джокович. До момента сърбинът има стабилно преимущество от 7 победи. Последната му е от турнира в Лондон преди няколко месеца. Григор има и една победа, но през далечната 2013 г. В момента сърбинът е 10-ти в световната ранглиста, докато Димитров е 5-ти.", "date": "2018.08.16", "title": "Григор срещу Джокович още тази вечер"}
{"url": "http://standartnews.com/sport/atletiko_grabna_superkupata_na_evropa_sled_drama_s_real-374834.html", "text": "Атлетико Мадрид грабна Суперкупата на Европа за трети път, след като надви Реал Мадрид с 4:2 след продължения в Естония. Мачът стартира перфектно за футболистите на Диего Симеоне, след като в 1-та минута нападателят Диего Коста овладя висока топка, нахлу в наказателното поле и от малък ъгъл матира Кейлор Навас. След като излязоха напред в резултата, \"дюшекчиите\" позволиха на противника си да създава опасни голови положения. В 27-та минута Карим Бензема засече центриране на Гарет Бейл и прониза Ян Облак с глава. След паузата Атлетико беше по-настъпателният отбор, но в 63-та минута Рамос вкара дузпа, отсъдена за игра с ръка на Хуанфран. Футболистите на Диего Симеоне, който наблюдава двубоя от трибуните заради наказание, стигнаха до изравнително попадение в 79-та минута, когато Коста получи подаване от Анхел Корея и срази Навас. До края на мача нямаше други голове и срещата отиде в продължения. Атлетико контролираше събитията на терена в първото продължение и сложи край на драмата след две невероятни попадения. Саул вкара страхотен гол в 99-та минута, след като засече центриране от въздуха и прати топката под гредата. Пет минути по-късно Диего Коста задържа топката в наказателното поле, намери Витоло, който подаде на Коке, а той с едно докосване реши изхода на двубоя в полза на Атлетико Мадрид. Реал Мадрид - Атлетико Мадрид 2:4 0:1 Диего Коста (1) 1:1 Бензема (27) 2:1 Рамос (63 - дузпа) 2:2 Диего Коста (79) 2:3 Саул (99) 2:4 Коке (104) Реал Мадрид: Навас; Карвахал, Варан, Рамос, Марсело; Каземиро (76 - Себайос), Кроос (102 - Майорал); Иско (83 - Васкес); Бейл, Бензема, Асенсио (57 - Модрич) Атлетико Мадрид: Облак; Хуанфран, Савич, Годин, Ернандес; Саул, Коке, Родри, Льомар; Коща, Гризман (57 - Корея) \"В предишните финали не всичко се получи така, както искахме, но въпреки това спечелихме Купата и Суперкупата на Испания. Сега добавихме и Суперкупата на Европа. Това ни дава сили и още повече увереност. Трябва да играем по-добре от мач на мач и да започнем подобаващо сезона, който ще е много труден\", заяви треньорът на Атлетико Мадрид на пресконференцията след мача в Талин. \"Резервите заслужават похвала. Анхел Корея, Томас и Витоло ни дадоха необходимата свежест. Да, това беше вечерта на Диего Коща, но всички помогнаха за успеха. Разполагаме с дълбочина на състава и точно това ни трябва - хора, които са готови във всеки момент да се появят на терена и да се хвърлят в битката\", сподели Симеоне. \"Първият гол на Диего ни окрили. Дузпата за съперника дойде в момент, в който мачът беше равностоен. След 2:2 придобихме самочувствие и знаехме, че можем да победим. В последните години изиграхме пет финала с Реал и спечелихме три. Но, да, загубихме двата в Шампионската лига. Имаме свой стил и той не се променя от броя на вкараните голове. Разчитаме на стратегията си, играта ни е структурирана по определен начин. Резултатът 4:2 не означава, че сме променили стила си\", каза Чоло. \"Спечелихме два поредни финала и сме щастливи. Безумно много искахме да победим Реал в мач за трофей. Беше важно, за да добием още повече увереност. От самото начало на сезона сме си поставили сериозни цели и показахме, че имаме сили да ги преследваме докрай\", заяви Диего Коста след срещата. \"Когато играеш срещу такъв отбор, всичко може да се случи. Мисля, че бяхме достатъчно устойчиви и успяхме да обърнем развоя на мача в наша полза\", сподели нападателят на \"дюшекчиите\".", "date": "2018.08.16", "title": "Атлетико грабна Суперкупата на Европа след драма с Реал"}
{"url": "http://standartnews.com/biznes/dilari_cheyndzh_byurata_narochno_ne_prodavat_turski_liri-374822.html", "text": "Обменните бюра съвсем целенасочено не продават турски лири, въпреки че някои от тях разполагат с наличност, съобщи пред БНР дилърът на валута Димо Стефанов. От понеделник насам е почти невъзможно да се купи турска валута, което създава трудности на хората, резервирали почивка в южната ни съседка. Първоначалното обяснение на брокерите беше, че у нас не могат да се намерят лири заради ограниченията, наложени в Турция. Мерките на турската централна банка обаче са повишили цената на валутата на едро за обменните бюра, но заради българското законодателство курсът за крайния потребител държи лирата много евтина, заради което те не продават дори лири, които имат в момента, обясни Стефанов. \"И се случва така, че цената, на която можем да се снабдим с турски лири е по-висока от тази, на която можем да продадем на клиенти. Всъщност, това спира в повечето случаи турските лири, защото никой не иска да ги продава по-евтино, отколкото би ги купил\", обясни дилърът.", "date": "2018.08.16", "title": "Дилъри: Чейндж бюрата нарочно не продават турски лири"}
{"url": "http://standartnews.com/svyat/smartna_prisada_ili_svoboda_kakva_shte_e_sadbata_na_zhenite_sadeni_za_ubiystvoto_na_kim_chennam-374833.html", "text": "Двете жени, съдени в Малайзия за убийството на заварения брат на севернокорейския лиер Ким Чен-ун, може да бъдат обявени за невинни, съобщи ДПА. 25-годишната Сити Айсия от Индонезия и 29-годишната Доан Тхи Хуонг от Виетнам са обвинени, че са втрили силно токсично нервнопаралитично вещество в лицето на Ким Чен-нам на международното летище в Куала Лумпур на 13 февруари 2017 г., което е довело до смъртта му. Жените ще бъдат обявени за невинни, ако съдът реши, че няма достатъчно доказателства в подкрепа на обвиненията. Техните адвокати, които твърдят, че жените са били подлъгани да извършат нападението под претекст, че се снима телевизионно предаване със скрита камера, изразиха увереност, че ще бъдат оправдани. Ако бъдат признати за виновни, ги чака смъртна присъда.", "date": "2018.08.16", "title": "Смъртна присъда или свобода: Каква ще е съдбата на жените, съдени за убийството на Ким Чен-нам?"}
{"url": "http://standartnews.com/biznes/startira_stroitelstvoto_na_oshte_16_km_ot_magistrala_hemus-374817.html", "text": "Днес започва строителството на 16,3 км от автомагистрала „Хемус\" между Буховци и Белокопитово. Проектът ще се изпълнява изцяло със средства от републиканския бюджет. На първата копка ще присъстват министърът на регионалното развитие и благоустройството Николай Нанков, председателят на Управителния съвет на Агенция „Пътна инфраструктура\" инж. Светослав Глосов, областните управители на Шумен и Търговище - проф. Стефан Желев и Митко Стайков, народни представители. Участъкът от АМ „Хемус\" от км 310+940 до км 327+260 ще бъде изграден от ДЗЗД „Хемус-16320\". Строителният надзор ще се осъществява от ДЗЗД „Консултанти Хемус 2 - 2016\". В 10.45 часа министър Нанков ще посети Търговище, където ще провери ремонтните дейности на ОУ „Христо Ботев\". Обектът се изпълнява по финансиран от Оперативна програма „Региони в растеж\" проект за обновяване на образователна инфраструктура. Министърът ще посети и спортната зала в града, за ремонта на която бяха осигурени средства от държавния бюджет. В 11.45 часа министърът на регионалното развитие и благоустройството ще бъде в Шумен, където ще посети ОУ „Илия Рашков Блъсков\". След това той ще разгледа санираните блокове на ул. „Цар Освободител\" №1-3 в града и ще се запознае с изпълнението на проекта за благоустрояване на района на кръстовището на ул. \"Станционна\" и бул. \"Симеон Велики\", финансиран от ОП „Региони в растеж\". В Шумен министър Нанков ще посети и Индустриалната зона. На събитията е поканен да присъства и министър-председателят Бойко Борисов, съобщиха от министерството на регионалното развитие и благоустройството.", "date": "2018.08.16", "title": "Стартира строителството на още 16 км от магистрала Хемус"}
{"url": "http://standartnews.com/biznes/66_ot_balgarite_sa_spokoyni_kogato_plashtat_s_karta_v_chuzhbina-374823.html", "text": "Нашенци все по-често пътуват в чужбина, а според проучване на един от големите картови оператори - 66% от хората, които имат банкови карти и ги използват в чужбина, са убедени в безопасността на подобно разплащане. В същото време превалутирането често се таксува с няколко процента от сумата, която сме платили, което може да го направи скъпо. Най-често плащанията с карти са свързани с резервацията в хотела и плащането на самолетния билет. Все повече българи обаче избират да ги използват по време на престоя си в чужбина. Повечето сметки са в български лева, което обаче поставя въпроса колко изгодно е да платим и няколко процента от сумата отгоре, колкото ще е таксата за превалутиране. Ваня Манова ръководи българския офис на един от големите картови оператори. „За клиентите няма по-изгоден курс – нито банка, нито обменно бюро, нито каквото и да се сетите, от курса, по който става превалутирането в картовите организации\", обясни тя. Манова посъветва хората, пътуващи в чужбина, винаги да плащат в местна валута за държавата. Плащането с карта по интернет е без допълнителни такси, с изключение на превалутирането. Другият вариант е да се изтегли местна валута от банкомат или плащане на ПОС терминал.", "date": "2018.08.16", "title": "66% от българите са спокойни когато плащат с карта в чужбина"}
{"url": "http://standartnews.com/svyat/tragediyata_v_genua_prodalzhava_spasitelnata_operatsiya_pri_ruhnaliya_viadukt_-374818.html", "text": "Спасителни екипи продължиха и тази нощ издирването на оцелели под отломките от автомобилния мост в Генуа, който се срути във вторник, съобщи Франс прес. Под светлините на мощни прожектори спасителните екипи работят без почивка насред огромните блокове бетон и парчета желязо с помощта на кучета и багери. По последни данни загиналите при злополуката са 39, а ранените 16, от които 9 в тежко състояние. Има обаче и хора в неизвестност. Три деца на възраст от 8 и 13 години са сред загиналите, също както трима млади французи, трима чилийци и един колумбиец. \"Има надежда спасителите да открият още няколко оцелели, но с напредването на времето става все по-трудно\", каза за АФП Рикардо Шуто, командир на карабинерите в провинция Генуа.", "date": "2018.08.16", "title": "ТРАГЕДИЯТА В ГЕНУА: Продължава спасителната операция при рухналия виадукт"}
{"url": "http://standartnews.com/biznes/desetki_hilyadi_kandidati_za_nagradi_ot_lidl_registrirani_samo_za_dve_sedmitsi-374841.html", "text": "Повече от 35 хиляди клиенти на Lidl са се регистрирали до сега в августовското предизвикателство на веригата, съобщават от там. До края на месеца всички желаещи ще могат да се включат в поредната изненада за всички потребители на веригата, а 33 късметлии от всички регистрирани през август ще получат Lidl ваучери, всеки на стойност 3000 лв. С тях клиентите на веригата ще могат да пазаруват във всички филиали в страната до 31.08.2020 г. Ваучерите могат да бъдат използвани многократно за закупуване на Lidl продукти до изчерпване на сумата. Всички желаещи да се преборят за една от наградите трябва да пазаруват в магазините на веригата в страната за минимум 33 лв. и да регистрират своята бележка на www.lidl.bg/3000. Щастливците ще бъдат избрани на случаен принцип след края на играта. Играта „Спечели 3000 лв. за пазар в Lidl\" продължава от 1 до 31 август 2018 г. В рамките на този период всеки желаещ може да участва неограничен брой пъти, но с различен касов бон. Всеки от участниците следва да запази касовата си бележка и да представи копие от нея при получаване на награда, в случай, че бъде изтеглен като победител. Печелившите участници ще бъдат определени и анонсирани на 03.09.2018 г. Повече информация и пълните условия на играта може да откриете на www.lidl.bg/3000", "date": "2018.08.16", "title": "Десетки хиляди кандидати за награди от Lidl регистрирани само за две седмици"}
{"url": "http://standartnews.com/svyat/potvardiha_vavezhdaneto_na_tretiya_pol_v_germaniya-374825.html", "text": "Правителството в Берлин одобри въвеждането на трети пол в официалните регистри, като човек ще има възможност да се вписва като \"различен\", предаде \"Асошиейтед прес\". През ноември Федералният конституционен съд постанови, че трябва да се разреши хора да бъдат вписвани в регистрите нито като жени, нито като мъже, и нареди на властите или да въведат възможност за посочване на трети пол, или изобщо да премахнат графата \"пол\". Решението беше по дело, заведено от ищец, чието искане в данните за него в регистъра на ражданията полът му да бъде променен от \"женски\" на \"интерсексуален/различен\" или \"различен\" не било удовлетворено. Досега друга възможност беше квадратчето за пол да се остави празно, отбелязва АП. Решението да бъде добавено квадратче за трети пол с формулировката \"различен\" в регистъра на ражданията изисква и парламентарно одобрение. Министърът по въпросите на семейството Франциска Гифай, която е представител на лявоцентристите - по-малкия партньор на консерваторите в управляващата коалиция - заяви, че това е \"важна стъпка напред в правното признаване на хората, чиято полова идентичност не е нито мъжка, нито женска\". В Австрия Конституционният съд постанови през юни, че властите трябва да позволят в официалните регистри да бъдат вписвани хора като лица с различен от мъжкия и женския пол, ако желанието им е такова. Той обаче постанови и че няма нужда да се променя съществуващото законодателство, защото в него не е изрично упоменато, че полът на хората трябва да бъде мъжки или женски.", "date": "2018.08.16", "title": "Потвърдиха въвеждането на третия пол в Германия"}
{"url": "http://standartnews.com/lyubopitno/nova_maha_predavaneto_na_milen_tsvetkov-374849.html", "text": "Нова телевизия спира предаването на Милен Цветков, става ясно от прессъобщение на медията за акцентите в есенния телевизионен сезон. Причините не се посочват. Телевизията ще излъчва в късния часови пояс филми и сериали на мястото на \"Часът на Милен Цветков\", тъй като такива са предпочитанията на зрителите, посочени в проучвания на аудиторията, се казва в съобщението. От \"Нова Броудкастинг Груп\" изпратиха официално позиция за своето решение, която гласи: „Нова Броудкастинг Груп\" определя програмната схема на телевизионните си канали на базата на детайлно проучване на зрителските интереси. Данните сочат, че в късните часове аудиторията на NOVA предпочита забавни продукции, филми и сериали. През есенния сезон телевизията ще заложи на такъв тип съдържание на мястото на „Часът на Милен Цветков\". Компанията отправи към водещия алтернатива за участие в друго предаване, но той избра да се раздели с NOVA.\" Нова Броудкастинг Груп благодари на Милен Цветков за дългогодишното сътрудничество, като остава отворена за бъдещи съвместни проекти.  Компанията е предложила на Милен Цветков да участва в друго предаване, но той е взел решение да напусне медията. В края на миналия сезон Нова телевизия спря едно от изданията на предаването, в което се обсъждаше фалшивата новина за \"гръцкия остров на Бойко Борисов\". То бе заменено със запис на старо издание. Преди повече от година по сходен начин бе свалена от ефир и водещата на \"Здравей България\" Ани Цолова. От Нова обясниха, че тя подготвя свое предаване и остава на работа в медията, но до днес такова не се е появило.", "date": "2018.08.16", "title": "Нова маха предаването на Милен Цветков"}
{"url": "http://standartnews.com/svyat/tramp_otne_dostapa_na_bivsh_direktor_na_tsru_do_klasifitsirana_informatsiya-374821.html", "text": "Американският президент Доналд Тръмп е отнел достъпа до секретна информация на бившия директор на Централното разузнавателно управление Джон Бренън, съобщи говорителката на Белия дом Сара Хъкаби Сандърс. Бренън е един от най-откровените критици на Тръмп, а според говорителката Сандърс именно това е и причината да бъде спряна възможността му да се запознава със секретна или квалифицирана информация. По думите ѝ мотивът е \"безотговорното му поведение\". След срещата Тръмп-Путин през юли в Хелзинки бившият директор на ЦРУ определи представянето на американския президент като \"чиста държавна измяна\". Днес Бренън написа в профила си в \"Туитър\": \"Стъписващо е колко често вие не успявате да покриете дори минималните стандарти за почтеност, добри обноски и и порядъчност. Изглежда вие никога няма да разберете какво означава да си президент, нито какво е нужно, за да бъдеш добър, достоен и честен човек. Толкова разочароващо, толкова опасно за нашата страна\". Тръмп проверява и достъпа до класифицирана информация на бившия директор на ФБР Джеймс Коми, когото скандално уволни миналата година, както и на Джеймс Клапър, директорът на националното разузнаване при управлението на Барак Обама.", "date": "2018.08.16", "title": "Тръмп отне достъпа на бивш директор на ЦРУ до класифицирана информация"}
{"url": "http://standartnews.com/lyubopitno/madona_otbelyaza_60ti_yubiley_s_blagotvoritelen_proekt_za_obrazovanie_i_zdravni_grizhi_za_siratsi-374832.html", "text": "Днес Кралицата на поп музиката Мадона става на 60 години. Мегазвездата отброяваше дните до рождения си ден със забавни снимки в социалните мрежи. А в момента най-вероятно се готви за поредния буен купон с много приятели. Миналия месец поп иконата обяви благотворителен проект за образование и здравни грижи за сираци в Малави по повод 60-ия си рожден ден, пише Дир.бг. Нейната цел бе да събере поне 60 000 долара, но сумата вече надхвърля 200 000. Набирането на средства ще става през личната ѝ страница във \"Фейсбук\" до края на август. Мадона има осиновени четири деца, родени в африканската държава. 2018-а бе изключително вълнуваща година от живота на Мадона. Звездата се премести окончателно от САЩ в Португалия и продаде жилището си в Манхатън, Ню Йорк. Певицата живее с малките си деца Дейвид Банда (12), Мърси Джеймс (12) и 5-годишните близначки Стела и Естер в същински палат от 18-и век. Бившият бутиков хотел разполага с 12 луксозни спални. В скорошно интервю Мадона разкри, че една от причините да напусне родината си е, че искала да избяга от президента на САЩ Доналд Тръмп. Това сигурно би било поредното неповторимо скандално изказване на Мадона, ако не съществуваше масово обединение на голяма част от звездите по цял свят срещу политиката на бизнесмена. \"Това не са най-добрите времена за Америка\", коментира певицата. За радост на всички, влюбени във вечно модерния стил на музикалната икона, 2018-а стана още по-специална, тъй като Мадона обяви, че ще издаде нов албум. Той излиза три години след успешния \"Rebel Heart\". Новата тава е повлияна от португалската музика и в записите участват местни музиканти. Разбира се, ще има и някои скандални парчета. В \"Risky places\" ще стане дума за местата, на които звездата си фантазира да прави секс. Сред тях са игрище за голф, църква, мазето на баща й, гробище и спалнята на рапъра Кендрик Ламар. Миналия уикенд, на 11 август, Мадона развълнувана отбеляза и 18-ия рожден ден на сина си Роко. Между двамата настъпи сериозен разрив през 2016 година. Тогава Роко беше много сърдит на майка си и след като прекара Коледа и Нова година при баща си Гай Ричи и съпругата му във Великобритания, категорично отказа да се върне при Мадона, която по това време живееше в САЩ. \"Честит рожден ден на единиствения. Имай смелостта да си различен\", сподели Мадона в Инстаграм, като по-рано публикува колаж с образа на сина си Роко, съставен от миниатюрни кадри с лицето на майка му. \"В очите ти... Моето лице остава. ❤️ 18 години минаха като един миг!\", коментира Мадона.", "date": "2018.08.16", "title": "Мадона отбеляза 60-ти юбилей с благотворителен проект за образование и здравни грижи за сираци"}
{"url": "http://standartnews.com/lyubopitno/4_saveta_kak_da_otseleete_v_rabotata_i_da_badete_shtastlivi-374827.html", "text": "Работата почти винаги е съпроводена от стрес, но ако следвате някои прости правила, може значително да намалите натоварването. Ето няколко препоръки от специалисти за това как да избегнете „прегарянето\" и да се чувствате щастливи и на работното си място, събрани от BBC. 1. Разделяйте работата от личния си живот, дори и в мислите си Ако проверявате пощата си, прибирайки се вкъщи след работа или в почивните дни, има риск да развиете невроза. Дори да не го правите, а само си мислите за това да знаете, че се подлагате на същия риск. Тази теория е представена от доцента от Политехническия университет във Вирджиния Уилям Бекер. „Изискванията, които налага работата и животът извън работното място, се конкурират помежду си и хората се сблъскват с дилема, която поражда чувство за безпокойство и поставя под заплаха и работния процес, и личния живот\", пише Бекер. Учените вече доказаха, че стресът на работното място и пренасянето вкъщи на свързани с работата въпроси се отразяват на семейните отношения, само че в ново изследване се говори, че за да изпитвате този ефект, не е необходимо да работите у дома, а дори само да мислите за работата. Според Бекер отговорността за създаване на атмосфера на изнервеност в крайна сметка носи началникът. „Нашата работа открива тъжната реалност: гъвкавият работен ден в повечето случаи се превръща в безкраен работен ден\", резюмира Бекер. 2. Не мислете за заплатата, наслаждавайте се на работния процес Работата заради материалното възнаграждение е малко продуктивна, смятат учените. Те доказват, че мисълта за заплатата в края на месеца не мотивира човек. През юли Кейтлин Ули публикува изследване, в което посочва, че работата предизвиква вътрешна мотивация тогава, когато тя се възприема като самоцел. „Тогава човек е мотивиран да продължи дейността заради самия себе си, защото не може да отдели изгодата от изпълнението на задачите от самата задача\", пише Ули и стига до извода, че е по-добре възнаграждението за труда да се дава директно в процеса, а още по-добре в самото начало. 3. Изолирайте се от информационния шум Включвайки служебния компютър, човек веднага попада едновременно в няколко комуникационни среди. Всяка информация достига до нас по различни канали, изисквайки от нас реакция. Заради този ефект на информационния шум се разсейвате и губите в безцелно блуждаене в социалните мрежи поне по няколко часа от деня. Освен това се увеличава и работният стрес. Много хора споделят, че докато са на работа взимат телефона веднъж на шест минути или по-често, а също така, че не могат да се концентрират върху една задача повече от 10 минути. Този проблем се решава различно от компаниите, като най-популярната мярка е регулирането на информационната среда в офиса, но проблемът по-скоро е в биологичното устройство на човек. Когато споделяте информацията със себе си – а именно в това се състои голяма част от вашата активност в социалните мрежи – у вас се активира производството на допамин. Именно поради това в моментите, когато в работата от вас се изисква концентрация или просто ви е трудно, вие си мислите за социалните мрежи, бъркате в джоба си за телефона и продуктивността спада. Ето няколко съвета как можете да се изолирате от информационния шум: задачите да се решават не едновременно, а поред; да се правят неголеми прекъсвания в работата и да изключвате излишните приложения от телефона си преди началото на работния ден. 4. Не бъдете работохолици Ако ви се струва, че сте незаменим, следващият етап е нервен срив, смята изследователят Гордън Питерсън. Като цяло работохолиците обичат всичко. Ако човек много работи и постига много – той е успешен. Но има и хора, които поставят работата над всичко – отношения, здраве разбира се, почивка. Цената, която те плащат за успеха, е твърде висока.", "date": "2018.08.16", "title": "4 съвета как да оцелеете в работата и да бъдете щастливи"}
{"url": "http://standartnews.com/lyubopitno/naygolemiyat_mazhki_strah_v_seksa-374836.html", "text": "„Сексът с мен няма да ѝ хареса\" – оказва се, че това е най-големият страх на повечето мъже в леглото. Притеснението, че може да се провалят и да не успеят да задоволят жената до себе си засяга огромна част от мъжката половина на населението (макар и да не си го признават). За повечето мъже е изключително важно да задоволят партньорката си, категорична е сексологът Наталия Кобилкина. Страстната и стенеща любовница е истинска радост за представителите на силния пол. Мъжете държат жената до тях да е доволна и щастлива в сексуално отношение, иначе самите те се чувстват непълноценни. Времето за постигане на оргазъм е много важно, но и различно за двата пола - мъжете го достигат бързо, а жените по-бавно. Затова първите се боят, че сексът ще свърши прекалено бързо, а последните, че им трябва прекалено много време. Съветът на сексолозите: Изучавайте се взаимно, разберете ерогенните си зони и кой какво харесва. А що се отнася до продължителността на акта - тя зависи от личните предпочитания. Така че комуникирайте - няма нищо срамно, ако попитате и получите съответния инструктаж.", "date": "2018.08.16", "title": "Най-големият мъжки страх в секса"}
{"url": "http://standartnews.com/balgariya/politsiyata_dava_gratisen_period_na_shofyorite_s_grazhdanska_otgovornost_v_olimpik_-374845.html", "text": "Служителите на пътната полиция няколко дни няма да санкционират шофьорите, сключили застраховка във фалиралото кипърско застрахователно дружество „Олимпик\". Ще има само предупреждения. Това заяви на брифинг главен инспектор Росен Рапчев, съобщава БГНЕС. „Съгласно кодекса на застраховането, всеки един водач задължително трябва да има сключена „Гражданска отговорност\". Когато тя не е активна, няма как да не предприемем действия. В случая, ако водачите ни покажат полица на „Олимпик\", ще ги предупредим да си сключат нова „Гражданска отговорност\", обясни комисарят. Все още не е ясно колко ще продължи гратисният предупредителен период. Близо 200 000 автомобила в България от 17 август остават без „Гражданска отговорност\" след фалита на дружеството, става ясно от интернет страницата на „Олимпик\", чиито лиценз беше отнет по-рано през тази година. Cъглacнo Koдeĸca зa зacтpaxoвaнeтo Бългapcĸият гapaнциoнeн фoнд нe гapaнтиpa дeйнocттa нa зacтpaxoвaтeли oт дpyги дъpжaви oт EC, ĸoитo извъpшвaт дeйнocт в Бългapия. Oбeзщeтeниятa щe тpябвa дa бъдaт тъpceни oт ĸипъpcĸия зacтpaxoвaтeлeн фoнд. Междувременно продължават засилените проверки на пътя. Министерството на вътрешните работи представи данни от операцията на TISPOL, проведена през изминалата седмица за контрол на скоростта. Установени са близо 2000 повече нарушения, спрямо проверките през април тази година. Връчени са и много повече електронни фишове за допуснати нарушения. В рамките на операцията са констатирани 28 603 случая на превишена скорост. Най-много са нарушенията в София - 3212. След това са тези на територията на Велико Търново - 2171, следвани от Благоевград, където са отбелязани 1831 случая за превишена скорост. Санкционирани са и много водачи, които са шофирали под влиянието на алкохол или наркотични вещества. Само за вчерашния ден са проверени близо 6000 автомобила и 8000 лица. Издадени са 2208 фиша и 917 акта. Също така са връчени 546 електронни фиша и са отнети 82 свидетелства за управление на моторно превозно средство. Засилените проверки ще продължат в цялата страна до края на септември.", "date": "2018.08.16", "title": "Полицията дава гратисен период на шофьорите с гражданска отговорност в Олимпик"}
{"url": "http://standartnews.com/balgariya/borisov_za_balgariya_pitayte_investitorite_a_ne_heytarite_na_zhaltite_paveta-374850.html", "text": "Когато чуеш от успели инвеститори какво е в България, съвсем друга представа ще получиш отколкото хейтърите на жълтите павета. Това каза премиерът Бойко Борисов при посещението си в Индустриалната зона в Шумен. „По-интересно е да чуете американските, турските и другите инвеститори в Индустриалния парк за условията у нас, за това, което изграждаме в община Шумен с публично-частно партньорство - вече заводите са факт. На първо място те поставят АМ „Хемус\", защото тя е жизненоважна в региона. С радост приемат това, че се строи усилено\", коментира Борисов. Премиерът посочи, че вече години наред се поддържа 4% ръст на икономиката, а безработицата е паднала до 5% и не работят само тези, които не искат да работят. Министър-председателят заяви, че много пари се плащат в социалните системи и на практика бизнесът тежко се затруднява с намирането на работници, затова ще се мисли и работи в посока образователна инфраструктура, образование, квалификацията на работниците. Бойко Борисов изтъкна стабилността на българският лев. По думите му разликата между България и съседните ѝ страни през последните години е видна - ние се развиваме нагоре и се строи се все повече. По време на разговорите с премиера Бойко Борисов в завод „Енпай\" кметът на Шумен Любомир Христов обясни, че Индустриалният парк е публично-частно партньорство, в което делът на общината е 45%. „За последните две години сме привлекли 17 инвеститори в Шумен, от които трима клас А. Паркът е една от най-модерните индустриални зони в България с напълно изградена инфраструктура. В началото на месеца направихме първа копка на новата подзона С, тъй като зона А вече е пазарно реализирана над 85 %.\", обясни Любомир Христов. Изпълнителният директор Николай Тончев представи предимствата на Индустриалния парк в Шумен за инвеститорите, които биха искали да изградят своите производства тук.", "date": "2018.08.16", "title": "Борисов: За България питайте инвеститорите, а не хейтърите на жълтите павета"}
{"url": "http://standartnews.com/balgariya/borisov_nedovolen_ot_shefkata_na_agentsiyata_po_vpisvaniyata-374842.html", "text": "Не съм доволен от шефката на Търговския регистър (на Агенцията по вписванията, която управлява Търгавския регистър – бел. ред.). Нека да преодолеем кризата, да си довършат работата, да изчакаме още 4-5 дни и там ще направим промени. Това заяви министър-председателят Бойко Борисов в Шумен. „Немалко пари и немалко инвестиции са направени там. На тези, които е трябвало да мислят за тези неща, ще потърся отговорност, но когато има криза, не се пипа\", добави премиерът. Той беше категоричен, че няма как да изчезне информация от регистъра. В Шумен премиерът Борисов посети ОУ „Илия Рашков Блъсков\" - едно от четирите училища, които ще бъдат реновирани по ОП „Региони в растеж\" и в които учат общо над 4000 деца. „Да има повече деца и повече желание да учат – това е добре да се чува. Създаваме условия децата да учат, да спортуват и да са добре\", добави Борисов. Министър-председателят разгледа също санираните блокове на ул. „Цар Освободител\". Посети индустриалната зона на града, където през последните две години са привлечени 18 инвеститори.", "date": "2018.08.16", "title": "Борисов недоволен от шефката на Агенцията по вписванията"}
{"url": "http://standartnews.com/balgariya/novoizgradena_detska_gradina_v_zhk_mladost_4_e_naygolyamata_v_sofiya-374848.html", "text": "Новоизградената детска градина 76 „Сърничка\" в ж.к. „Младост 4\" е най-голямата в София. Това каза кметът на София Йорданка Фандъкова, след като посети заведението. По думите й вече са записани 232 деца, които от 3-ти септември ще посещават градината. Тя уточни, че тази сграда е филиал на друга градина, като вече разполагат общо с 20 групи. „Директорът на детската градина е създал организация и е набрал персонал, който ще почисти и преподреди, за да могат да се посрещнат децата през септември месец\", посочи още Фандъкова. Тя обясни, че тази година освен в ж.к. „Младост\"4 се откриват още две детски градини в кв. „Драгалевци\", като това също е един район с голям недостиг на свободни места. Фандъкова допълни, че след строежа на новата градина на практика проблем с недостига на свободни места на възраст между 3-6 години в ж.к „Младост\" вече няма, дори за момента има около 70 свободни места. Проблем за настаняване има все още при яслените групи. „Насочваме усилия за строене на обединени детски заведения,\" коментира тя. По думите й средствата за откриването на детски градини за тази година са около 8 млн. лв. „Започнахме строителството на нови 9, които ще бъдат готови следващата година за над 23 млн. лв.\", уточни Фандъкова. „За последните 10 години са инвестирани 180 млн. само за строителство на нови сгради на Детски градини\", посочи още тя. Кметът обясни, че Столична община продължава съвместна работа с родителски организации, за да може да се направи най-доброто за децата. „Записванията стават с информационна система и за да бъде максимално прозрачно тя се подобрява всяка година, благодарение на тази съвместна дейност между нас и родителските организации\", уточни тя. Фандъкова обясни, че промяната тази година е била насочена към децата с хронични заболявания и специални образователни потребности, да могат да минават през системата, както и намаляване на техния брой от 10 на 5 в градина. „Призовавам всички да се отнасят с уважение към учителската професия, там където има нарушения правим проверки, но като цяло системата на столичните училища и градини е стабилна\", сподели още тя.", "date": "2018.08.16", "title": "Новоизградена детска градина в ж.к. Младост 4 е най-голямата в София"}
{"url": "http://standartnews.com/balgariya/roditeli_podavashti_signali_sreshtu_detskite_gradini_vodeli_politicheska_kampaniya-374847.html", "text": "Внимателно следя сигналите, която родителската организация подава от няколко месеца, направихме редица проверки и промени. След днешната конференция стана ясно, че става дума за политическа кампания не за гражданска инициатива. Това каза кметът на София Йорданка Фандъкова в отговор на сигналите, които подава родителска организация срещу нарушенията в столичните детски градини и ясли. По думите на Фандъкова изискванията, които имат тези хора имат, всъщност се изпълняват. „Те казват, че не се строят детски градини, че има недостиг на свободни места, като цитират район „Витоша\". Казват, че няма планове за строителства в кв. „Манастирски ливади\", абсолютно всичко, което прочетох досега като техни подадени сигнали е това, по което всъщност ние работим последните години\", заяви Фандъкова. Според нея не трябва да се обобщават и атакуват всички директори на детски градини и училища в София, защото това е абсолютно неправилно. „Аз приемам това като политическа атака, смятам, че трябва да има прозрачност, направени са проверки и има санкционирани директори, но не трябва да се хвърля сянка върху работата на всички директори и учители,\" посочи още тя. По думите ѝ вече е създадена работна група, която се занимава с това да направи списък с хронични заболявания, при които децата задължително трябва да се социализират. „Много колеги работят с деца с различни заболявания и образователни потребности, и аз не бих искала тези родители, които коментират тези въпроси, да се окажат в ситуацията, че тяхното дете има проблем и някой да го оспорва\", коментира Фандъкова. Тя каза, че не трябва да приравняваме хората, които се грижат за нашите деца, с престъпници. Директорите на детските градини, с които работим в момента, са в абсолютен стрес, защото цялото общество се отнася към тях, благодарение на внушения, като с престъпници., обясни още Йорданка Фандъкова. По думите й Столична община няма никакви колебание в това, когато установи нарушения, да прилага санкции, включително и такива за отстраняване. „Имаме директори и учители, които работят със сърце и душа и не бива да се обобщават, защото тези хора работят при трудни условия\", коментира още тя. По думите й за 2006г. детските градини са посещавани от 32 хил. деца, а сега са 48 хил., като това са 16 хил. нови места и 180 млн. инвестиции насочени към тази дейност. „Детските ни градини като цяло са едни от най-добрите в Европа, аз лично никъде не съм видяла такъв дворец\", каза Фандъкова при проверката на новоизградената детска градина в ж.к „Младост\" 4. Тя посочи, че ще продължават със строителството, подобряването на условията, както и модернизацията на старите сгради. „Полагаме усилия и за яслените групи, но трябва да ви уверя, че никъде в европейските страни няма изцяло покритие на яслената възраст\", обясни Фандъкова. На въпрос дали се работи по схемата за получаване на финансова подкрепа за родителите, за чиито деца няма място в яслите, тя отговори, че това е стара идея на БСП. „Парите са от данъкоплатците, нашето виждане е, че е най-добре с тези пари да строим и децата да имат места в детските градини, от колкото да се изплаща такса от 60 лв.\" По думите й тези средства не могат да помогнат така ефективно на родителите при отглеждането на децата им.", "date": "2018.08.16", "title": "Родители, подаващи сигнали срещу детските градини, водели политическа кампания"}
{"url": "http://standartnews.com/balgariya/nov_popravitelen_dom_vav_vratsa_shte_posreshta_nepalnoletni_prestapnitsi-374843.html", "text": "Непълнолетните лишени от свобода от Поправителния дом в Бойчиновци ще бъдат преместени в нови и модерни помещения, които отговарят на всички европейски изисквания. Спалните помещения се намират в непосредствена близост до затвора във Враца, но в отделна масивна сграда и в отделен двор. Капацитетът на апартаментите, оборудвани с всичко необходимо за пребиваването на младежите, е за до 30 лица, съобщават от министерството на правосъдието. За непълнолетните правонарушители е изградено и обзаведено изцяло ново училище с 5 класни стаи. В обособения терен на затвора във Враца са  разположени още място за престой на открито и зона за фитнес занимания. Две спортни игрища – футболно и волейболно, допълват интериора на вътрешния двор на новия Поправителен дом. Общата сума за преустройството, обзавеждането и охранителната техника на Дома е близо 160 хиляди лева от бюджетите на Министерство на правосъдието, на Главна дирекция „Изпълнение на наказанията\" (ГДИН) и на Държавно предприятие „Фонд затворно дело\". На официалното откриване днес присъстваха ресорният заместник-министър на правосъдието проф. Николай Проданов, главният директор на ГДИН главен комисар Васил Миладинов, заместник-омбудсманът Диана Ковачева,  заместник- председателят на Държавна агенция за закрила на детето Валери Йорданов, Константин Томанов, секретар на Централна комисия за борба с противообществените прояви на малолетни и непълнолетни, началникът на политическия кабинет на заместник министър-председателя по обществения ред и сигурността и министър на отбраната Николета Кузманова, както и представители на Министерството на образованието, на изпълнителната, законодателната, съдебната и местната власти. По време на церемонията бе припомнено, че след измененията в Закона за изпълнение на наказанията и задържането под стража през август 2016 г., Поправителният дом за непълнолетни младежи в Бойчиновци премина административно към Врачанския затвор и вече не е отделна самостоятелна структура, а подразделение към него. Към момента непълнолетните лишени от свобода в него са общо 20. Предвижда се сградният фонд на Дома в Бойчиновци да бъде преустроен в затворническо общежитие от закрит тип и в него поетапно да бъдат премествани лишени от свобода от корпуса на затвора във Враца. По този начин ще се постигне разтоварване на затвора и пълно съответствие с европейските изисквания за 4 кв. м. на задържано лице, заяви днес началникът на затвора старши комисар Ангел Кабатлийски. Поправителният дом в град Бойчиновци е създаден през месец юли 1956 година, когато в него са преместени непълнолетните момчета от домовете в София и Пловдив. Сградата, в която се помещава Поправителния дом е построена през 1951 година и е била предназначена за казарма. В нея до 1956 година се помещава военно поделение на вътрешни войски. През септември 1956 година към Дома се открива и основно училище „А.С. Макаренко\" с две начални и три прогимназиални паралелки. През учебната 1997/1998 година с акт на министъра на образованието и науката и по предложение на началника на Поправителния дом името на училището се променя на СУ \"Св. Св. Кирил и Методий\". От 1964 година Поправителният дом в Бойчиновци остава единственото място за лишаване от свобода на непълнолетни младежи в страната. В Поправителния дом за непълнолетни девойки към единствения затвор за жени у нас – този в Сливен, в момента има 2 лишени от свобода.", "date": "2018.08.16", "title": "Нов поправителен дом във Враца ще посреща непълнолетни престъпници"}
{"url": "http://standartnews.com/balgariya/uchenitsite_v_11_i_12_shte_izuchavat_nov_predmet__grazhdansko_obrazovanie-374844.html", "text": "Новите учебни програми за учениците в 11-и и 12-и клас по български език и по литература, математика, гражданско образование, чужд език (немски, английски, френски, испански, италиански и руски), физическо възпитание са утвърдени. Преподаването по тях ще започне от учебната 2020/2021 година, съобщи пресцентърът на Министерството на образованието и науката. С утвърждаването на тези програми се затваря пълният цикъл за осигуряване на обучението по общообразователна подготовка за учениците от първи до 12-и клас. Новият предмет \"Гражданското образование\" е насочен не само към практическа ориентация на учениците за съвременната демократична държава, разделението на властите и структурите, но и към тяхното осмисляне. По-голямото внимание към формирането на политическа култура цели да подпомага младите хора да взимат самостоятелни и отговорни решения по актуалните въпроси. Гражданското образование търси и по-високо развитие на гражданската среда в училище, която да бъде активен фактор за цялостното развитие на българското гражданско общество. Постигането на тази цел се реализира с включване на основни за гражданското образование теми за политиката и демокрацията, правата и отговорностите, идентичността и различията в обществото, властта и държавата, икономиката и глобалните проблеми. По време на обсъжданията на програмата е било изтъкнато положителното допълване на темата за гражданските свободи с акцент към структурите и механизмите на държавата и обществото, и осъзнатото отношение на учениците към тях. Получените становища за предмета \"Гражданско образование\" подкрепят програмата. Добавени са като нови понятия - медийна грамотност и омбудсман. Окончателният вид на програмата по литература е изработен след много широко и продължително обществено обсъждане. В МОН са получени писмени предложения. От април до края на юни са били осъществени 14 срещи с експерти от РУО и с над 1000 учители от цялата страна и с Асоциацията на учителите по български език и литература. Задължителните текстове са подредени по предложения на преподавателите хронологично в различните теми - \"Родното и чуждото\", \"Любовта\", \"Вярата и надеждата\", \"Трудът и творчеството\", \"Миналото и паметта\", \"Обществото и властта\", \"Животът и смъртта\", \"Природата\" и \"Изборът и раздвоението\". Дава се възможност на учителите към всяка тема да избират допълнителни текстове според своите лични виждания и методически решения и според нивото, интересите и желанията на учениците. По този начин, на практика, не са налице автори и произведения, които да липсват или отпадат от програмите по литература, уверяват от МОН. И посочват, че замяната на дадени текстове е продиктувана от настояването на учителите за изучаване на повече творби от съвременната българска литература. В окончателната програма по литература са включени нови произведения. Стихотворението \"Посвещение\" на Петя Дубарова ще се изучава в 12-и клас. Единадесетокласниците ще изучават текста \"Бай Ганьо журналист\" на Алеко Константинов, като се дава възможност на учителите да подбират допълнителни текстове, като например \"Бай Ганьо прави избори\". Комедията на Станислав Стратиев \"Балкански синдром\" и \"Ноев ковчег\" на Йордан Радичков също са нови произведения, както и \"Крадецът на праскови\" на Емилиян Станев.", "date": "2018.08.16", "title": "Учениците в 11 и 12 ще изучават нов предмет - Гражданско образование"}
{"url": "http://standartnews.com/balgariya/razsledvaneto_sreshtu_bivshiya_shef_na_api_lazar_lazarov_se_vrashta_v_prokuraturata-374840.html", "text": "Софийският градски съд върна на прокуратурата делото срещу бившия шеф на пътния фонд Лазар Лазаров, съобщи БТА. В края на април той бе даден на съд за умишлена безстопанственост в особено големи размери и представляваща особено тежък случай. Лазаров е обвинен, че от 7 август 2014 г. до 30 юни 2015 г. умишлено не положил достатъчно грижи по време на строежа на лот 1 на автомагистрала \"Марица\". Обвинението твърди, че щетата била за 41 630 050,80 лв. Първоначално обвинителният акт беше внесен в спецсъда. Но процесът така и не тръгна заради отсъствие на някоя от страните. След това пък съдът реши, че не е компетентен да гледа делото и спорът за подсъдността стигна до ВКС. Становището на върховните магистрати беше, че делото трябва да се гледа от градския съд. Съдия Николай Николов върна делото заради процесуални нарушения и да уточни прокуратурата в какво точно обвинява Лазаров. Той самият каза, че не разбира обвинението, АПИ не пожела да се конституира като страна по делото, защото според фонда нямало нанесена за предприятието щета.", "date": "2018.08.16", "title": "Разследването срещу бившия шеф на АПИ Лазар Лазаров се връща в прокуратурата"}
{"url": "http://standartnews.com/balgariya/pechatnitsi_i_posrednitsi_rabotyat_izvanredno_za_novi_zastrahovatelni_stikeri-374824.html", "text": "Известно объркване настъпи от няколко дни на застрахователния пазар след фалита на кипърската компания „Олимпик\", работеща и на нашия пазар. 200 000 души у нас са потърпевши и сега разполагат с броени дни да направят нови полици с други застрахователи. Спешната подмяна на застраховките започна, печатници и брокери ще работят извънредно, за да се овладее създалото се напрежение, съобщава Нова телевизия. „Имаше индикации още от май месец. Браншът беше предупреден\", заяви Ивета Кунова, председател на Българската асоциация на застрахователните брокери. „Застрахователните брокери съветвахме клиентите, които имат полици на разсрочени вноски към „Олимпик\", да продължат в други компании. Когато им изтичаха застраховките, им предлагахме да продължат в други компании\", заяви Кунова пред телевизията. Тя обясни още, че членовете на Българската асоциация на застрахователните брокери, са предупредили клиентите си чрез есемеси, имейли и обаждания за създалата се ситуация. „Застрахователният пазар в България е абсолютно стабилен\", заяви още Кунова.", "date": "2018.08.16", "title": "Печатници и посредници работят извънредно за нови застрахователни стикери"}
{"url": "http://standartnews.com/balgariya/premierat_dade_start_na_stroitelstvoto_na_nov_uchastak_ot_magistrala_hemus-374837.html", "text": "За година и 2-3 месеца ще се справим с този участък. Строителите са в готовност, тръгваме и в двете посоки – към Шумен и към Търговище, така че да се работи максимално бързо. Това заяви министър-председателят Бойко Борисов, в чието присъствие започна строителството на нови 16,3 км от автомагистрала „Хемус\" между Буховци и Белокопитово. Проектът ще се изпълнява изцяло със средства от републиканския бюджет. Премиерът припомни как предишни управляващи са извадили АМ „Хемус\" от оперативната програма, за да не може да се прави с европейски пари. „Всичко това е само на бюджета на данъкоплатците. Така че като заявяват някои голямо желание за предсрочни избори, тези региони да знаят какво са им причинили, както и всички данъкоплатци\", добави премиерът Борисов.", "date": "2018.08.16", "title": "Премиерът даде старт на строителството на нов участък от магистрала Хемус"}
{"url": "http://standartnews.com/balgariya/kola_pomete_trima_mladezhi_na_trotoar_v_petrich-374829.html", "text": "Трима младежи са блъснати от лек автомобил на тротоар в Петрич, двама от тях са с опасност за живота. Това съобщиха от полицията в Благоевград. Инцидентът е станал малко след полунощ. По последна информация на ул.„Цар Борис III\" в града лек автомобил, управляван от 18-годишен младеж, движейки се с несъобразена скорост, изгубил контрол, качил се на тротоара и блъснал стоящите там трима младежи. Двама от тях – 17-годишно момче и 15-годишно момиче, са настанени в болница с опасност за живота, а 16-годишно момиче е без опасност за живота, съобщиха от МВР. Шофьорът е тестван за алкохол и наркотици, пробите са отрицателни. По случая е образувано досъдебно производство.", "date": "2018.08.16", "title": "Кола помете трима младежи на тротоар в Петрич"}
{"url": "http://standartnews.com/balgariya/tarsyat_dve_detsa_padnali_v_moreto_kray_varna-374816.html", "text": "Полиция и спасители продължават издирването на двете деца, които паднаха в морето край Варна вчера около 17:40 часа, съобщават тази сутрин от МВР. Сигнал за две паднали деца в морето в района на Морската гара във Варна е получен вчера следобед. Предприети са действия за издирването им. След оценка на оперативната обстановка щабът при РД ПБЗН-Варна е създал организация и се предприемат действия за осветяване на района на инцидента. През цялата нощ в района са патрулирали екипи на сектор „Специализирани оперативни дейности\" при РД ПБЗН-Варна. Целта на предприетите действия е откриването на двете деца и своевременно информиране и оказване на съдействие на Морския координационно – спасителен център при Морска администрация, казват от МВР.", "date": "2018.08.16", "title": "Търсят две деца, паднали в морето край Варна"}
{"url": "http://standartnews.com/balgariya/neno_dimov_za_tonovete_mazut_v_moreto_situatsiyata_e_ovladyana-374826.html", "text": "Няма опасност за сезона и туристите в районите на разлива на мазут в морето. Ситуацията е изцяло овладяна. Това заяви министърът на околната среда и водите пред Нова тв. По думите му разливът на мазут в морето е сериозно количество. „Мерки са взети веднага, така че няма разпространение на петното\", обясни Димов. Министър Димов заяви още, че страната ни може да се справи със ситуацията. Той обясни, че взето решение да се действа веднага и е започнато ограждане на разлива, за да се спре мазутът. „Тези ограждения бяха 250 метра, към вчерашна дата са 500 метра\", коментира министърът. „Черно море като цяло е много чисто тази година\", заяви още министър Нено Димов.", "date": "2018.08.16", "title": "Нено Димов за тоновете мазут в морето: Ситуацията е овладяна"}
{"url": "http://standartnews.com/balgariya/otkriha_telata_na_zavlechenite_v_moreto_detsa-374828.html", "text": "Телата на децата, които бяха завлечени от морето на вълнолома във Варна, са открити. В рамките на половин час, около и след 9 часа, водолази намериха и извадиха телата на двете момчета.  Очаквано те не са оцелели и са се удавили. Първото тяло бе открито на около 50 метра навътре в морето от мястото, където са паднали. Вчера, преди 18 часа, момчета на 14 и 12 години бяха повлечени от голяма вълна, докато се разхождали с приятели в ниската част на вълнолома. До 23 часа вечерта катери на Морския спасителен център издирваха децата и операцията бе подновена днес, още преди  6 часа сутринта. Катер на Морската администрация и четирима водолази от областна дирекция \"Противопожарна безопасност и защита на населението\" са в морето от сутринта, а към тях се присъедини и екип от 10 водолази от Военноморските сили. Оказва се, че във водата вчера са паднали и още две деца, които обаче са били изтеглени, съобщава БНР.", "date": "2018.08.16", "title": "Откриха телата на завлечените в морето деца"}
{"url": "http://standartnews.com/balgariya/predimno_slanchevo_temperaturite_bez_promyana-374819.html", "text": "Днес отново ще бъде предимно слънчево. В следобедните часове ще има временни увеличения на облачността, главно над планинските райони от Западна България и Родопите, но ще е почти без валежи. Ще продължи да духа слаб, в Дунавската равнина и източните райони до умерен вятър от изток-североизток. Температурите ще останат без съществена промяна и максималните ще са предимно между 30° и 35°, в София - около 29°. Над Черноморието ще бъде слънчево с до умерен североизточен вятър. Максималните температури ще са 28–31°. Температурата на морската вода е 26-27°. Вълнението на морето ще бъде около 3 бала. Над планините ще бъде предимно слънчево. След обяд ще се развива купеста облачност, но вероятността за краткотраен валеж е малка. Ще духа до умерен вятър от изток-североизток. Максималната температура на височина 1200 метра ще е около 24°, на 2000 метра – около 17°.", "date": "2018.08.16", "title": "Предимно слънчево, температурите без промяна"}
{"url": "http://standartnews.com/balgariya/falit_na_zastrahovatel_kakvo_tryabva_da_napravyat_potarpevshite-374831.html", "text": "Хаос на застрахователния пазар след фалита на кипърската компания „Олимпик\", работеща и на нашия пазар. 200 000 души у нас са потърпевши и сега разполагат с броени дни да направят нови полици с други застрахователи. Спешната подмяна на застраховките започна, печатници и брокери ще работят извънредно, за да се овладее създалото се напрежение. „Имаше индикации още от май месец. Браншът беше предупреден\", заяви Ивета Кунова, председател на Българската асоциация на застрахователните брокери. „Застрахователните брокери съветвахме клиентите, които имат полици на разсрочени вноски към „Олимпик\", да продължат в други компании. Когато им изтичаха застраховките, им предлагахме да продължат в други компании\", заяви Кунова. Тя обясни още, че членовете на Българската асоциация на застрахователните брокери, са предупредили клиентите си чрез есемеси, имейли и обаждания за създалата се ситуация. „Застрахователният пазар в България е абсолютно стабилен\", заяви още Кунова.", "date": "2018.08.16", "title": "ФАЛИТ НА ЗАСТРАХОВАТЕЛ: Какво трябва да направят потърпевшите?"}
{"url": "http://standartnews.com/balgariya/ima_li_opasni_viadukti_u_nas-374835.html", "text": "Преди шест години в репортаж на bTV ви показахме показа най-високият виадукт у нас край Бебреш. Тогава експерт коментира, че съоръжението се нуждае от сериозен ремонт, тъй като е започнал процес на корозия. Инж. Александър Тодоров от Института по пътища и мостове обясни, че ремонт на съоръжението е извършен през 2015 г. и всички препоръки са изпълнени. Той е категоричен, че в момента няма място за притеснение и мостът е сигурен. Според него не може да се прави сравнение с трагедията с моста в Италия, тъй като конструкциите на двете съоръжения са тотално различни. Той увери, че у нас има контрол върху сигурността на мостовете и те своевременно се ремонтират, ако това е наложително. Инж. Петър Кичев от Камарата на инженерите обясни, че поради агресивната среда, с която се обработват пътищата зимно време, се налагат ремонти през няколко години на тези съоръжения. Той също е участвал в ремонта на виадукта край Бебреш. По думите му оголени арматури и паднали бетони, каквито се виждат на този мост, са недопустими. При наличието на такива проблеми те трябва да бъдат затворени, предупреди експертът. По думите му на АМ „Хемус\" – между тунел Витиня и втория тунел, всички съоръжения са за ремонт. Не мога да кажа, че са опасни, но има известна доза риск, уточни той.", "date": "2018.08.16", "title": "Има ли опасни виадукти у нас?"}
{"url": "http://standartnews.com/balgariya/ombudsmanat_saobshti_za_sblizhavane_na_pozitsiite_po_zakona_za_horata_s_uvrezhdaniya-374838.html", "text": "Има сближаване на позициите по Закона за хората с увреждания. Това стана ясно от изявленията пред журналисти на протестиращите майки на деца с увреждания, на омбудсмана Мая Манолова и на изпълнителния директор на Агенцията за хората с увреждания Минчо Коралски. Те коментираха последния вариант на законопроект, изготвен от социалното министерство и предоставен на участниците в работната група, която обсъжда промените в грижата за хората с увреждания. Заседанието на работната група, което се очаква да е финално, започна в социалното министерство. Протестиращите майки и омбудсманът Мая Манолова имат възражения по начина, по който е разписана индивидуалната оценка за хората с увреждания. Според тях индивидуалната оценка  трябва да е разписана в закона така, че да гарантира, че когато има заключение, че човек има нужда от някаква услуга, тя задължително ще му бъде предоставена. Във  финалния вариант, предоставен от МТСП, е записано, че индивидуалната оценка е задължителна със своите препоръки за останалите органи, но никъде няма разписани гаранции за задължително предоставяне на услугите - Дневен център, за включване в образование, трудова рехабилитации и т.н, посочи Мая Манолова и допълни, че това е най-важното. Другият проблем е свързан с помощните средства и медицинските изделия. Въпреки, че в закона е разписано, че те минават към здравното министерство от 2020 година, Мая Манолова и протестиращите майки имат възражения за това, че няма яснота, че механизмът не е само за финансиране, но и за предоставяне на помощните средства и медицинските изделия. Споразумяхме се,  че в тримесечен срок да бъдат подготвени стандартите, на които трябва да отговарят помощните средства и медицинските изделия, а това не е вписано, отбеляза Мая Манолова. Тя е против това да се даде година и половина толеранс \"източването на парите за хората с увреждания да продължи и фирмите да продават на свръхцени боклуци\". По думите на Манолова протестиращите нямат невъзможни за изпълнение искания, защото вече от здравното министерство има заявка, че се работи по стандартите. Трябва да е ясно, че кранчето на тези, които точат от системата, ще бъде затворено, заяви омбудсманът. Манолова не разбира защо продължават да съществуват и дискриминационни текстове като този, че предприятията, които ще ползват преференции, че са наели хора с увреждания, трябва задължително да членуват в национално представителните организации. Протестиращите майки на деца с увреждания и омбудсманът Мая Манолова искат и яснота за критериите как една организация става национално представителна. Според тях много високо е вдигната летвата, така че да остане  възможност само за един малък кръг организации - като изискването да има структури в 92 български общини. Индивидуалната оценка, личната помощ, достъпната среда, критериите за представителност са неща, по които не може да има компромис, каза Мая Манолова. Мая Стоицева, представител на протестиращите майки, заяви, че е важно да се знае, че МТСП работи активно  заедно с майките по промените. Тя смята, че голямата реформа тепърва предстои - Законът за хората с увреждания прави едно малко трасе с всички неща, които включва, но обществото трябва да е наясно, че докато не се направи реформа в ТЕЛК, който е основна база за финансиране на хората с увреждания, няма как да има голяма реформа. Стоицева заяви, че протестиращите очакват все пак какво ще е излезе накрая, защото \"както са влезли техните искания, така накрая може и да ги няма отразени\". Затова майките ще са заедно с експертите до финалната права. Според Минчо Коралски в закона е застъпено всичко, което всички в работната група са пожелали. Трябва обаче днес при обсъждането да се избистрят финалните текстове. Той смята, че тепърва работата предстои - ще има обществено обсъждане, после дебати в Народното събрание и гласуване. В последния вариант на Закона за хората с увреждания има препратки към Закона за личната помощ, както настояват майките и Мая Манолова. Направена е и връзка със Закона за социалните услуги, по който също се работи. Запазва се и финансовата подкрепа за хората с увреждания, като тя ще е обвързана с линията на бедността. Запазването на финансовата подкрепа е нещо, за което настояваха национално представителните организации.", "date": "2018.08.16", "title": "Омбудсманът съобщи за сближаване на позициите по Закона за хората с увреждания"}
{"url": "http://standartnews.com/balgariya/premierat_nad_200_uchilishta_v_tsyalata_strana_se_remontirat_osnovno-374839.html", "text": "Повече от 200 училища в цялата страна се ремонтират основно. Едновременно с пътищата мислим и за поколенията - да бъдат добре образовани, здрави и силни, заяви министър-председателят Бойко Борисов в Търговище. Премиерът е инспектирал ремонтните дейности на ОУ \"Христо Ботев\". Обектът се изпълнява по финансиран от Оперативна програма \"Региони в растеж\" проект за обновяване на образователна инфраструктура. Премиерът е изтъкнал, че в момента се работи по училища, които не са ремонтирани, откакто са построени, строят се и детски градини. \"Усещам голям подем в хората, които виждат, че се полагат големи усилия по тези теми\", е добавил Борисов. Министър-председателят е отбелязал и подкрепата, която държавата е осигурила за ремонта на тренировъчния спортен комплекс в Търговище. Целево са били отпуснати 850 000 лева. Сградата е строена в периода 1968 - 1975 г. и досега не е правен основен ремонт. В нея тренират над 450 деца и младежи. Попитан от медиите кое е предизвикателството пред правителството в момента, премиерът е отбелязал: \"Опозицията най-малко ни притеснява, защото им давахме на няколко пъти властта, видяхме колко могат. Това упражнение го минахме два пъти, не виждам смисъл да се прави пак.\" Борисов е обърнал внимание на ситуацията в съседни на България страни. \"Ако имаме глави на раменете си, като политическа класа, като институции, трябва да сме много единни и да използваме това време България да изпревари всички в региона. Това и правим\", е казал министър-председателят.", "date": "2018.08.16", "title": "Премиерът: Над 200 училища в цялата страна се ремонтират основно"}
