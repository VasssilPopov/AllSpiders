{"url": "http://standartnews.com/kultura/bones_e_bg_pesenta_za_evroviziya_obnovena-369236.html", "text": "„Bones\" се нарича песента, с която  България ще участва в 63-о издание на „Евровизия\" в Лисабон. Тя е посветена на истинските ценности в живота и безусловната любов отвъд ограниченията на материалния свят. В изпълнението й петима артисти вплитат своята енергия, емоция и талант. Жана Бергендорф, Владимир Михайлов, Георги Симеонов-JJ, Джони Манюел и Трей Кембъл застават зад проекта „Equinox\". Те се отличават с красиви гласове, специфичен стил и изразителност. Уникалната вокална формация ще излезе на сцената на музикалния форум за първия полуфинал на 8 май в португалската столица.  За българската песен ще могат да гласуват зрителите и журитата на 21 държави: Австрия, Азербайджан, Албания, Армения, Беларус, Белгия, Великобритания, Гърция, Естония, Израел, Ирландия, Исландия, Испания, Кипър, Литва, Македония, Португалия, Финландия, Хърватска, Чехия, Швейцария. „Bones\" е силна заявка за „Евровизия\" 2018 и целият ни екип вярва в нея. След успехите на България в последните две издания очакванията на зрителите и феновете на „Евровизия\" от цял свят са много високи. За нас в БНТ беше важно да изберем проект, който да се забелязва и да бъде различен от всичко, правено досега. Освен че има универсално послание, „Bones\" дава и много добри възможности за оригинално сценично представяне\", коментира продуцентът на БГ  участието в „Евровизия\" Йоана Левиева-Сойър. БНТ ще си партнира за българското представяне на „Евровизия\" 2018 със Symphonix International - компанията, която се свързва с родните постижения на „Евровизия\" напоследък. Нейни композиции са „Beautiful Mess\" в изпълнение на Кристиан Костов /второ място през 2017-а/ и „If love was a crime\" /четвърта позиция за Поли Генова през 2016-а/. Продуцентите работят в Австрия и България и са се занимавали с организиране на концерти и други събития. През 2011-а компанията създава песента на Поли Генова „На инат\". След това Symphonix печели договори в Македония, Сърбия, Австрия. Проектът „Equinox\" се реализира специално за песенния конкурс по идея на продуцента  композитор Борислав Миланов. Автори на „Bones\" са Борислав Миланов в сътрудничество с Трей Кембъл, Йоаким Першон и Даг Лундберг. „Първоначално имах различни планове за тази песен, но дълго време не намирах подходящия изпълнител за нея. Всичко се промени на 180 градуса, когато Георги Симеонов–JJ ми се обади, за да ме попита дали имам подходяща песен за „Евровизия\", защото искаше да участва в селекцията на БНТ. Когато той записа части от песента, осъзнах, че може да се получи нещо уникално, ако включа различни гласове. Всеки нов изпълнител, който се присъединяваше към проекта, носеше нещо ново като емоция и история и надграждаше. Връщане назад нямаше - без който и да е от тези изпълнители, „Bones\" губеше своя заряд, вълнение, усещане. Затова те останаха в група -за да не жертваме звученето на парчето. Това е първият проект, който реализираме по този начин - групата се събра заради песента, а не обратното. Естественото развитие на творческия процес придаде на „Bones\" универсално послание за любов, разбирателство и сплотеност. Тя е доказателство, че  музиката е по-голяма от всички ни, че тя стои над всяко его - защото в проекта се обединиха хора от различни култури и със специфично светоусещане\", коментира  Борислав Миланов. Българската песен вече е достъпна в официалния канал на „Евровизия\" в YouTube и сайта на конкурса eurovision.tv. Кои са петимата, които ще трябва да донесат победа на България през май в Лисабон? Талантливата, ефектна и склонна да се забърква в предпочитани от светските хроникьори ситуации Жана Бергендорф е възпитаник на детския радио хор на БНР и вокална група „Врабчета\". Силен тласък в музикалната си кариера получава с участие във втория сезон на „X фактор България\", който печели през 2012-а. Нейната песен „Самурай\" е най-излъчваната  в родния ефир в продължение на 5 седмици. Жана има отличие за „БГ дебют\" на Годишните музикални награди на БГ Радио през 2015-а, \"Жена на годината 2014\" на списание Grazia, а през 2014-а и 2015-а е в списъка на най-влиятелните популярни личности в България на \"Форбс\". Владимир Михайлов е добре познат като фронтмен на групите „Сленг\" и „Сафо\", свири в бенда на предаването на БНТ1 „Нощни птици\". Съавтор и съпродуцент е на всички песни на „Сленг\", след като се присъединява към групата. Автор е и на музика и текстове за много български изпълнители. Участва в мюзикъли и театрални постановки. Актьор е във „Възвишение\", „Нокаут\" и „Бензин\", както и в редица чужди филмови продукции, където партнира на Крисчън Слейтър, Ейдриън Броуди, Салма Хайек, Мартийн Шийн и Джонатан Прайс. Той е Юда в \"Исус Христос Суперстар\", а сега е поканен да изиграе и изпее една от главните роли в предстоящия мюзикъл „Mamma Mia\". Гласът му звучи в любимите анимации „Замръзналото кралство\", „Рапунцел\", „Мъпетите\". Сред наградите му са „Група на годината\", „Песен годината\" на БГ Радио, специално отличие от фестивалите „Златна Месемврия\", „Златният арлекин\" и други. През 2017-а Михайлов беше един от беквокалите на Кристиан Костов в „Евровизия\". Георги Симеонов-JJ е певец, композитор и преподавател. Първите си стъпки в музиката прави в най-ранна детска възраст - посещава уроци по пиано и вокално майсторство в родния си Пловдив. На 16 влиза в супер успешната бой банда „032\". Соловата му кариера започва през 2013-а с песента „По-добре, че разбрах\" и от този момент Георги Симеонов набира скорост  псевдонима JJ. През 2009-а година започва и да преподава поп, соул и  R&B пеене, като прави мастър класове в Пловдив и София. Всяка година със своите ученици организират благотворителни концерти в помощ на деца, болни от диабет, онко болни, малчугани в неравностойно положение, с аутизъм и церебрална парализа. През 2014-а участва в турнето „The Voice of Summer Tour\", а две години по-късно реализира проекта „Дилър на любов\", която е една от най-успешните му песни. В групата има и двама американци. Джони Манюел е роден във Флинт, Мичиган. На 14 участва в  концертните турнета на култовата бой банда от края на 90-те NSYNC. Следва и първият му договор с американски лейбъл. Точно когато всичко изглежда, че се развива възходящо за него, очакванията на Джони за внезапен скок в кариерата не се осъществяват. Следват дълги години в търсене на правилната посока. Така през 2017-а вече като зрял изпълнител той се явява на кастингите на „Америка търси талант\". Впечатлява журито с невероятно изпълнение на „I Have Nothing\" на легендарната Уитни Хюстън, с което става хит и в социалните мрежи. Джони Манюел стига до полуфиналите на шоуто. Трей Кембъл е вторият американец, който ще се състезава за България. Той е известен като композитор, вокален педагог и музикален продуцент. Живее и работи в Лос Анджелис. В момента е едно от набиращите скорост имена в  композиторската гилдия отвъд океана. Музикални критици обясняват този успех с неговия стил, насочен към създаването на песни с въздействащо послание. Работи с Дуа Липа, Kehlani, Боби Андонов и други. Трей участва и в написването на песента, с която България ще се представи на „Евровизия\" 2018.", "date": "2018.03.12", "title": "„Bones\" е БГ песента за Евровизия /ОБНОВЕНА/"}
{"url": "http://standartnews.com/kultura/in_memoriam_velikiyat_zhivanshi_si_otide_na_91-369256.html", "text": "Великият Юбер дьо Живанши е издъхнал на 91, съобщиха френските медии. Партньорът му, бившият дизайнер на висша мода Филип Вене, е уточнил, че това се е случило в събота. Геният на стила се е оттеглил като любимците на Бога -в съня си. Естетът, който превърна в модни икони някои от най-известните жени на миналия и този век, е истински и абсолютен аристократ. През 50-те и 60-те облича Одри Хепбърн, Джаки Кенеди, Елизабет Втора и дамите от висшето общество не само от двете страни на океана, но и в Азия. Неговият идол и наставник в модата е Кристобал Баленсиага. \"За мен съществуват Баленсиага и Господ\", казва французинът за испанеца. В средата на 50-те години двамата въвеждат нов силует, наречен \"sack\" - свободна форма, която не подчертава талията. Юбер дьо Живанши насърчава жените да показват повече от краката си през деня, като прави по-дръзки цепките на полите и роклите. След успешната си над 30-годишна кариера като творчески директор и собственик на модна къща „Givenchy\", Юбер продава бизнеса си през 1988-а. Официалното му оттегляне от фешън сцената е през 1995-а. Бионсе, Ким Кардашиян, Кейт Бланшет и още десетки жени от шоу бизнеса носят тоалетите с марката.", "date": "2018.03.12", "title": "IN MEMORIAM. Великият Живанши си отиде на 91"}
{"url": "http://standartnews.com/kultura/trima_titani_obirat_ovatsii_v_ruse_i_sofiya-369253.html", "text": "58-мото издание на международния фестивал „Мартенски музикални дни\" в Русе ще бъде открито на 16 март от Софийската филхармония със световна премиера на Симфония номер 9 от Емил Табаков под диригентството на самия автор. Творбата е дълбоко трагичен разказ за съдбата на личността в днешния свят -романтична концепция, която се възражда в съвременната музика. В симфонията се открива силно конфликтния, застрашаващ човешкото равновесие характер на света и масовия стремеж към лесното забавление като някаква отчаяна реакция. Тази дилема е същностна за композитора, който споделя: „Оказва се, че нещата, които се опитвам да правя или нямат смисъл, или просто са за малък кръг хора.\" В програмата ще прозвучи и Концерт за цигулка, виолончело и оркестър от Йоханес Брамс с двамата феноменални солисти -  Минчо Минчев и Робърт Коен. Брамс създава творбата, за да стопли отношенията си с цигуларя Йозеф Йоахим. Те са изстинали, след като при развода на Йоахим великият композитор взима страната на съпругата му. Творбата е знак за помирение, в което, както твърдят изследователите, Брамс е идентифицирал своя глас с тембъра на виолончелото.  За първи път е изпълнена на 18 октомври 1887 година в Кьолн, но е посрещната противоречиво. Тримата виртуози излизат и на 18 март в зала „България\". Маестро Емил Табаков ще дирижира още веднъж в столицата - на 28 юни за Осмата симфония на Малер се събират оркестрите на Софийската филхармония и БНР, Националния филхармоничен хор „Светослав Обретенов\" и детския филхармоничен хор, Детския и Смесения хор на БНР. Познавачите на класиката с радост ще приветстват за пореден път и Робърт Коен - един от най-важните челисти на нашето време. „Лесно е да се чуе за какво е цялата шумотевица - той свири като Бог\", пише американската преса. Коен води майсторски класове и концертира в България от 2000 година. Има невероятна съвместна работа със Софийската филхармония, Симфоничния оркестър на БНР, \"Мартенски музикални дни\" и \"Варненско лято\". \"Коен може да задържи публиката в дланта на ръката си\", казва \"Гардиън\" за него.", "date": "2018.03.12", "title": "Трима титани обират овации в Русе и София"}
{"url": "http://standartnews.com/svyat/sasht_i_rusiya_lideri_v_targoviyata_s_orazhie-369263.html", "text": "САЩ са засилили позицията си на водещ световен износител на оръжие през последните пет години, осигурявайки около една трета от оръжейните доставки в света. Това сочи доклад на Стокхолмския международен институт за изследване на мира (СИПРИ), цитиран от ДПА. Световните оръжейни сделки са се увеличили с 10 процента между 2013 и 2017 г. В този период САЩ са извършили 34% от световните продажби, доставяйки оръжие на най-малко 98 държави. Голяма част от износа включва военни и транспортни самолети. Американският експорт в периода 2008-2012 г. се равняваше на 30% от общото за света. Малко по-малко от половината американски износ отива за Близкия изток, а една трета - за Азия. Саудитска Арабия е най-важният единичен клиент на американската оръжейна промишленост с близо 20% от американските продажби. Русия остава вторият по големина световен износител на оръжие, извършвайки около 20% от световните доставки, които изпраща до 47 страни. Над половината руски експорт е бил насочен към Индия, Китай и Виетнам. Франция е износителят, заел третото място, следвана от Германия и Китай. Пет страни - Индия, Саудитска Арабия, Египет, Обединените арабски емирства и Китай, получават малко над една трета от световните оръжейни доставки. Индия е най-големият в света вносител на оръжие с 12% през въпросния период. Основни доставчици за страната са Русия, САЩ и Израел.", "date": "2018.03.12", "title": "САЩ и Русия лидери в търговията с оръжие"}
{"url": "http://standartnews.com/mneniya/nishkata_mezhdu_roditeli_i_obrazovanie_e_skasana-369260.html", "text": "- Основната роля на училището наистина е да дава фундаменталните основи за всички дисциплини, които преподава, и едновременно с това да показва добри примери за възпитание. Определено през последните години се натъкваме на немалко примери, в които първите седем години изключително много липсват във възпитателния процес на учениците. Това значително се отразява върху тяхното възпитание и образование в училищната среда. Съвсем естествено е, че когато има пропуски, дефицити във възпитанието на детето, натрупани през тези първи няколко години или пък продължаващи да се трупат поради различни социални проблеми в училищната възраст, нещата в училище не са това, което се очаква от един ученик. Без съмнение, ролята на образованието е в пряка връзка с възпитанието. През последните 15-20 години обаче се поизостави възпитателния момент чувствително назад. Трябва обаче да се подчертае, че в никакъв случай училището няма как да изземе основната функция на семейството, а именно – възпитателната. И занапред ролята на семейството във възпитателния процес ще бъде определяща и водеща. В отделните образователни предмети в училището е от значение да се набляга и на възпитанието. Не трябва да забравяме и факта, че, за съжаление, в много семейства понастоящем родителите са емигрирали. Много от семействата имат социални проблеми. В тези случаи, в които се чувства този дефицит, ролята на учителя, на училището, на образованието е много, много голяма. - Дори и да не ми се иска да бъде така, в някои случаи учителят изпълнява и ролята на родител. Това се случва, когато семействата не са си на своите места или имат проблеми. За голямо съжаление, и сега учителят прави много неща, свързани с подпомагане на деца, които имат социални проблеми, или са недохранени, или нещо в общуването на родителите куца, за да покажат добрия пример, който би трябвало детето да следва в по-нататъшното му развитие. - Аз съм доста щастлив, тъй като ръководя училище, в което до голяма степен образователният процес е на висота и е пример за останалите. Този бъдещ документ по-скоро би бил подходящ за голяма част от учебните заведения, които са в т.нар. уязвими групи или в райони, където има сериозен социален дефицит. Едва ли този документ би преоткрил нещо кой знае колко от добре забравеното близко минало – неща, свързани с една стабилна подкрепа на учениците по отношение на това, че те трябва да се трудят, да гледат на труда като на значима ценност, да се грижат за своите приятели, съученици и близки, да се грижат за средата, в която се намират, а не да я възприемат като чужда и безлична собственост. Т.е. неща, които някакси в прехода, в който се намираме, изостанаха встрани. - Съвсем естествено е, че е комплексна задача. Тази дейност не би могла да бъде успешна, ако не е в добро сътрудничество със семейството или с онази част от семейството, която е останала, или с различни хора, които по някакъв начин са съпричастни с образованието на децата там, където няма пълни семейства. Само тогава биха се получили добри резултати. През последните няколко месеца сме свидетели отново на много примери на агресия и това е една поредица от агресивно-поведенчески реакции, които, за голямо съжаление, са резултат от липса на родителско взаимоотношение, недобре свършена работа в определени моменти на дадени хора в областта на образованието. Не трябва обаче само да се упрекваме едни други. Ясно е, че има скъсана нишка на взаимоотношенията между родители и образование. Това е нещо, върху което стремглаво и на мига трябва да започне да се работи, защото това е бъдещето – добрата комуникация. - При всички случаи биха могли да се използват всички съвременни средства за комуникация с родителите. Тук имам предвид от електронен дневник, изпращане на постоянни сигнали и съобщения до родителя до обикновената среща и разговор, която не е чак толкова трудна за провеждане в малко населено място, където всички се познават и учениците, както и родителите, не са анонимни. Т.е. там фактът, че се познават, трябва да се използва в полза на доброто развитие на ученика. За съжаление, това е една много тежка, трудна и бавна работа, която обаче не може да бъде поета само от учителя. Той може да направи само положителни неща, ако и родителят е съгласен. - Това съотношение 60 на 40 е заложено в момента в новите учебни програми. Не бива да се забравя, че това съотношение е новото, съвременното съотношение, което прилагат българските образователни учебни програми. Допреди две години, преди навлизането на новия закон и новите учебни програми, това съотношение беше 80% за нови знания към 20% за упражнения. Сега нещата са коренно различни. Тенденцията е почти уеднаквяване 50 на 50 ново учебно съдържание и практически упражнения. - Интеракцията е застъпена в зависимост от нивото на преподаване на учебния материал. Естествено е, че в начален етап игровият подход и различното участие на учениците в учебния процес са много силно застъпени. Не така стоят обаче нещата в прогимназиалния етап, когато игровият подход постепенно бива заместен от наблягане върху много ново учебно съдържание. В гимназиалния етап има изключително голяма пробойна по отношение на заинтересоваността на ученика да се включва в учебния процес. Трябва се мисли за неговото много по-силно включване в различни проекти, занимания, самостоятелно разработване на дадени дейности, демонстриране на онези умения, които вече са създадени през предходните години на обучението. Защото в гимназилния етап за никого не е тайна, че учениците не успяват да разкажат онова, което учат, не могат да осмислят онова, което четат и да го пресъздадат. И се получават едни мълчаливи, усмихнати ученици, които не могат да изпишат или да разкажат наученото. Това може да се промени с много повече практически упражнения и включване на ученика в учебния процес.", "date": "2018.03.12", "title": "Нишката между родители и образование е скъсана"}
{"url": "http://standartnews.com/mneniya/sasht_po_patya_na_trampokratsiyata-369252.html", "text": "Познавачите на политическия живот на САЩ почти единодушно отбелязват влошаването на качеството на американската демокрация и появата на „най - поляризирания електорат от пет генерации след Гражданската война\" (Джордж Тайлер – дългогодишен съветник в Конгреса ). Поляризацията безспорно е провокирана в най-голяма степен от избора на новия президент и неговата политическа линия, но тя има и по-дълбоки корени, които породиха феномена Тръмп. Неговият популизъм откликна на интересите на значима част от американските избиратели, най -вече жертвите на  глобализацията и е резултат на „стопяването\" на американската „средна класа\", чийто доходи спаднаха през последните деситилетия. Много от „забравените\" белокожи американци от индустриалния Среден Запад така нар. „rust belt\" откликнаха ентусиазирано на обещанията на Тръмп да възстанови американската индустрия, дори с риска на търговска война с останалите държави,  да  повиши доходите и прекрати имиграцията на подяждащите американските работни места  латиноси и други чуждоземци. Парадирайки с критиката на Вашингтонския елит, той обеща да върне страната на „народа\". Популистката струна успя да набере достатъчно гласоподаватели, които да катапултират Тръмп в Белия дом. Ако още по време на кампанията за президент мнозина американци, особено от медийните среди и творческата интелигенция предупреждаваха какво ще означава Тръмповия популизъм на власт, то Политическият стил на Тръмп и неговите нестандартни ходове, ситуацията с антуража и съветниците в Белия дом, напускащи периодично своите постове, откроиха една картина на хаотично управление и некомпетентни политически решения. Идеята например за издигането на стена с Мексико, опититe за забрана на  влизането на емигрантите в страната и редица външнополитически решения  шокираха истаблишмента на страната. Откриването на фронт срещу водещи медии и „Туитър политиката\" подкопаха  диалога на президента с гражданското общество и го изолираха от основни социални групи. Ако една от ценностите на американската демокрация бе  намирането на консенсус между основните политически партии – Републиканската и Демократическата, така нар. Bypartisanship, по важни политически въпроси, то при Тръмп разлома и конфликтите между тези две партии в конгреса и други институции достигнаха невиждани за САЩ размери. Нещо повече, след обявените решения на Тръмп да повиши вносните мита за стоманата и алуминия се очертава и безпрецедентен разрив между републиканците в Конгреса и президента. Самите републиканци все повече се притесняват относно „ефекта Тръмп\" на предстоящите през есента частични избори за Конгреса, които вероятно Подходът на Тръмп към политиката на своя предшественик Обама доведе до необичайно за САЩ скъсване на отношенията между новодошли и бивши президенти. Острата размяна на реплики, включително обиди между Тръмп и Обама, стана друг елемент на подкопаването на американската демокрация – а именно приемствеността в политиката на президентите. Същевременно експертите изтъкват, че идването на власт на Тръмп и популизма имат своите социални корени в упадъка на основни демократични ценности сред американските граждани. Според най-нови изследвания на общественото мнение доверието на американските граждани в основните демократични институции е спаднало рязко през последните години. Шокиращо за американската действителност звучи извода, че по малко от половината американци считат, че е „изключително важно да се живее в условия на демокрация\". И една трета от американците подкрепят необходимостта от „силен лидер, който не трябва да се съобразява с Конгреса или изборите\". До голяма степен спадът на доверието в американската демокрация е следствие на рязкото увеличаване на неравенството  между основната маса от гражданите и малък слой от свръхбогати американци. Основните икономически ресурси са концентрирани в 1% от най-богатите американци, чийто възможности да  корумпират политическия процес нараства  постоянно. Според Джордж  Тайлер, едни от най-богатите американци, братята Кох , са изразходвали  девет цифрени суми за Републиканската партия и особено за нейното най-консервативно крило – така нар. Чаено парти. Милиардерите от фамилията Мърсър, както медиите на  Мърдък и  Синклер изсипаха милиони долари в кампанията на републиканците. Същото се отнася и за демократите. Според официални данни за двете кампании, на демократите и републиканците, са изразходвани общо 2.4 милиарда долара. Според Христофър Ингрейъм , коментатор на вестник Вашингтон Поуст  това явление е в „рязък контраст с други демокрации, където държавите поставят стриктни лимити на средствата, които може да се изразходват за дадена кампания.\" Експертът  Тайлер допълва, че „плати за да играеш е патология, която е в основата на ниското качество на американската демокрация\". Познавачите на американската политика същевременно добре знаят, че един от основните принципи на американската политическа система заложен в Конституцията е този за „възпирането и баланса на властите\". Въпреки огромните прерогативи на президентската власт тя има своите институционални прегради. На тях разчита видният автор Дейвид Фръм, бивш съветник на президента Буш, който предупреждава, че ако президенството на Тръмп остане без съпротива „ то сериозно ще навреди на демократичното бъдеще на Америка\". Загубите на републиканци на частични местни избори напоследък показват, че  Тръмп губи постъпателно своите позиции сред част от американците, подкрепили го през 2016 година. Това показва и спадането на неговия неговия рейтинг. Според редовните проучвания на влиянието на американските президенти в американския политически живот Тръмп заема последно място сред всички обитатели на Белия дом от Джордж Вашингтон до наши дни. Същевременно популизмът далеч не е изчерпан и Тръмп продължава да залага на него. За да спечелят частичните  избори за Сенат и Камарата на представителите през есента на 2018 година демократите се нуждаят от сериозна мобилизация и особено от нови алтернативни предложения, които да спечелят доверието на множество разочаровани  от вашингтонския елит американци.", "date": "2018.03.12", "title": "САЩ по пътя на тръмпокрацията"}
{"url": "http://standartnews.com/biznes/kzk_odobri_sdelkata_za_obb_metlayf-369270.html", "text": "Комисията за защита на конкуренцията одобри „ДЗИ-Животозастраховане\" ЕАД да придобие едноличен контрол върху „ОББ-МетЛайф Животозастрахователно Дружество\" АД. Това става ясно от решение на КЗК, публикувано на сайта й. Към настоящия момент придобиваното предприятие е под съвместния контрол на „Кей Би Си Груп НВ\" чрез дъщерното му дружество „Обединена българска банка\" АД и „Метлайф Инк\" чрез дъщерното му дружество „МетЛайф ИЮ Холдинг Кампъни Лимитед\", Ирландия, посочва се в документацията на антимонополното ведомство. Сделката ще бъде осъществена на два етапа. През първия „ДЗИ-Животозастраховане\" ЕАД ще придобие акционерното участие на „МетЛайф ИЮ Холдинг Кампъни Лимитед\" в размер на 40% от капитала на „ОББ-МетЛайф Животозастрахователно Дружество\" АД, а през втория етап „ДЗИ\" ще придобие акционерното участие на ОББ в размер на 60% от капитала на придобиваното предприятие. Вторият етап, доколкото се осъществява между дружества от една и съща икономическа група – „Кей Би Си Груп НВ\", има характер на вътрешногрупова операция и не подлежи на изрична оценка от страна на КЗК. Преди осъществяване на нотифицираната сделка „ДЗИ –Животозастраховане\" ЕАД е на четвърто място с дял от 11,3%, а непосредствено след него с дял от 10,3% се нарежда „ОББ-МетЛайф Животозастрахователно Дружество\" АД по реализиран премиен приход от животозастраховане в страната. След концентрацията обединената структура ще заеме втора позиция на животозастрахователния пазар с дял от 21,6%.", "date": "2018.03.12", "title": "КЗК одобри сделката за \"ОББ Метлайф\""}
{"url": "http://standartnews.com/sport/pusnaha_biletite_za_tsskasofiya__levski-369262.html", "text": "Билетите за мача между \"ЦСКА-София\" и \"Левски\" са вече в продажба. Той ще се играе на националния стадион \"Васил Левски\" в неделя (18 март) от 13:00 часа. Феновете на \"червените\" ще бъдат настанени в секторите \"А\" и \"Г\", а гостуващите привърженици - в секторите \"Б\" и \"В\". Цената на билетите за \"А\" и \"В\" сектор е 15 лева, а за \"Г\" и \"Б\" - 10 лева.", "date": "2018.03.12", "title": "Пуснаха билетите за \"ЦСКА-София\" - \"Левски\""}
{"url": "http://standartnews.com/lyubopitno/teleskopat_habal_zasne_slivane_na_galaktiki-369232.html", "text": "Учените се сдобиха със снимка на ранен стадий от процес на галактическо сливане благодарение на телескопа \"Хъбъл\", съобщава Space.com. Двете галактики, които са заснети, са на разстояние около 350 млн. светлинни години от Земята в съзвездието Кит. Процесът се намира в ранен стадий. Те ще продължат да се сближават още милиони години, а след това ще се превърнат в еднородна структура. Подобни сливания са обичайно явление във Вселената. Нашата галактика - Млечният път, би трябвало да започне подобен процес на \"сблъсък\" със съседната Андромеда след 4 млрд. години. Миналата година \"Хъбъл\" засне кадри от сливане на други две галактики на около 60 млн. светлинни години от Земята в съзвездието Лъв. Те вече са толкова близо една до друга, че си влияят силно и гравитационните сили ги изкривяват като те придобиват необичайни и уникални форми. Кадрите при такива наблюдения са съставени от отделни експозиции, заснети от Wide Field Camera 3 (WFC3) на телескопа.", "date": "2018.03.12", "title": "Телескопът \"Хъбъл\" засне сливане на галактики"}
{"url": "http://standartnews.com/biznes/inerkom_darzhavata_ima_dosatachno_mehanizmi_da_osiguri_obshtestveniya_interes_i_dostavkite_na_elektrichestvo_do_potrebitelite-369219.html", "text": "Инерком-България не смята, че придобиването на държавен дял от страна на българското правителство е единствения начин да се гарантира обществения интерес и доставките на електричество за българските потребители, казва в интервю за Ройтерс Милена Стоева, председател на борда на директорите на компанията. Преди дни българският финансов министър Владислав Горанов също коментира , че българската държава има достатъчно инструменти да регулира доставката на електричество до потребителите, поради което държавното участие в сделката не е необходимо. Редица експерти и анализатори в България също споделят това мнение. \"Ние сме съгласни с финансовия министър и не смятаме, че държавно придобиване на дял от бизнеса на ЧЕЗ е единственият начин да се гарантира общественият интерес\", казва Стоева пред Ройтерс. Според нея обаче от ЧЕЗ зависи дали българската държава ще има дялово участие при закупуването. В петък от централата на ЧЕЗ в Прага заявиха, че ше направят обстоен анализ на възможността за потенциално българско държавно участие в продажбата на българските активи на електроразпределителната компания и ше обявят решението си в началото на април. Стоева отказва да оповести стойността на сделката, но отбелязва, че компанията Инерком е с активи за около 100 милиона лева /62.90 милиона долара/, има твърд ангажимент да приключи тази транзакция и смята да го спази. Що се отнася до притесненията за финансирането на сделката, от Инерком казват, че се водят преговори с няколко глобално-опериращи банки, много от които нямат офиси в България, като при това никакви офшорни компании няма да участват в транзакцията. От компанията заявяват, че финансирането на сделката никога не е било дискутирано с руски банки, както и че за сделката ще бъде осигурен значителен дял собствено финансиране. \"От подписването на договора до сега, преговорите с банките вървят добре\", заявява Стоева, като не споменава конкретни имена на банки поради строгите клаузи за конфиденциалност на сделката. \"Никакви офшорни компании няма да участват в тази транзакция, желанието ни е да направим прозрачна сделка\", казва още тя.", "date": "2018.03.12", "title": "Инерком: Държавата има досатъчно механизми да осигури обществения интерес и доставките на електричество до потребителите"}
{"url": "http://standartnews.com/biznes/dolinata_na_struma_i_dolinata_na_mesta_privlichat_turisti_s_vino_i_kulinariya-369248.html", "text": "С проекта за 12 винено- кулинарни дестинации очакваме да привлечем повече туристи към вътрешността на страната. Министерството следва последователна политика, с която искаме да създадем интерес повече българи да пътуват към различни краища на страната. Това заяви в Банско министърът на туризма Николина Ангелкова по време на първата кръгла маса за обсъждане на проекта за вино, кулинария и туризъм, който е съвместна инициатива между Министерството на туризма и Министерството на земеделието, храните и горите. На форума участваха земеделският министър Румен Порожанов, Георги Икономов, кмет на Банско, инж. Красимир Коев, изпълнителен директор на Изпълнителна агенция по лозята и виното и народни представители. Специален фокус на обсъждането бяха първа и втора дестинация - „Долината на Струма\" и „Долината на Места\". Считаме, че проектът ще допринесе за утвърждаване на България като дестинация за четири сезона, подчерта министър Ангелкова. И допълни, че по този начин ще се окаже и положително влияние върху развитието на редица общини не само в туризма, но и за подобряване на качеството на живот на местните хора. При разработването на концепцията избрахме винено-кулинарните дестинации да са 12 - колкото месеците в годината. Те включват  традиционните винени напитки и характерната кухня за всеки регион и обхващат близо 50 общини и около 100 туристически обекта в страната, информира министърът. Тя поясни, че първите две дестинации, които основно се дебатираха днес минават през 9 общини и повече от 15 туристически атракции. С тази кръгла маса започва втори етап на проекта, който предвижда общо 6 регионални кръгли маси в страната. Очакваме така да получим подробните становища на бизнеса и да допълним и надградим разработените от нас предложения, заяви министърът. От думите й стана ясно още, че сега важната е волята  на бизнеса , за да може да се надгради започнатото от нас. Ще предложа на министъра  на регионалното развитие Николай Нанков да бъдат поставяни указателни табели, които да насочват и информират туристите за дестинациите. Работи се и по създаването на запазена марка „Сподели България\". За целта вече е стартирана процедура в Патентното ведомство. Направили сме и съответните проверки за запазване на марката, каза министърът. Имах възможност да представя проекта за винено- кулинарните дестинации на Олег Сафонов, ръководител на Федералната агенция по туризъм на Руската федерация, който прие много добре идеята и коментира, че ще има цялостен положителен ефект върху развитието на туризма в България, съобщи министър Ангелкова.  Идеята е била приета с голям интерес и в Берлин по време на международното изложение ITB. Планира се окончателните винено-кулинарни дестинации да бъдат обявени преди есента тази година. След това те ще  бъдат дигитализирани и качени на сайта на двете ведомства. Предвижда се припознатите от бранша и от общините 12 винено-кулинарни дестинации да бъдат включени и в платформата iLoveBulgaria, която в момента съдържа повече от 500 туристически обекта и се използва от над от 17 хил. потребители, обясни министърът. Резултатите в туризма за 2017 г. са изключително добри, което показва, че вървим по верния път, каза министър Ангелкова. Данните за първите два месеца от зимния сезон  са много добри и очакваме през него чуждестранните туристически посещения да нараснат с около 10-15 на сто, съобщи министър Ангелкова. Тя допълни, че за периода декември 2017 г. -  януари 2018 г.  туристическите посещения на чужденци в България общо е близо 895 хил., с увеличение  от 17 на сто спрямо периода декември 2016 г.– януари 2017 г. В двата месеца от зимния сезон туристите в община Банско са близо 116 хил. и нарастват с 14,8 на сто в сравнение със същия период година по-рано. Броят на нощувките пък се е увеличил с 18,5%, достигайки близо 377 хил. Първите данни за тази година са обещаващи и очакваме да постигнем устойчив ръст и през 2018 г., коментира министърът. И цитира данните от НСИ, според които през януари общият брой чуждестранни туристически посещения в България е повече от 437 хил. и се увеличават с близо 19% спрямо същия период година по-рано. В момента се прави първи анализ на проекта, каза министър Румен Порожанов. И посочи, че той е отворен за надграждане и има доста общини, които са дали предложения за включване на обекти в дестинациите. Министър Порожанов допълни още, че е важно как бизнесът си представя дестинациите и, че е работа на бизнеса и местната власт да се направи организация. Той призова участниците да дават идеите си, за да може своевременно проектът да се надгражда.", "date": "2018.03.12", "title": "\"Долината на Струма\" и \"Долината на Места\" привличат туристи с вино и кулинария"}
{"url": "http://standartnews.com/biznes/stroim_400kilovoltov_dalekoprovod_za_gartsiya-369265.html", "text": "България ще построи нов 400-киловолтов далекопровод за Гърция. Това става ясно от заповед, подписана от зам.-министъра на регионалното развитие и благоустройството Валентин Йовев, за одобряване на подробен устройствен план за изграждане на бъдещия електропровод. Съоръжението ще свързва подстанциите „Марица-изток\" и „Неа Санта\" в Гърция и ще служи основно за износ на електроенергия към южната ни съседка. Далекопроводът ще е с дължина 122 км на наша територия и 29 км - на гръцка, а капацитет му ще е 1500 МВт. Проектът е част от приоритетния за България електроенергиен коридор „Север-юг\" и е определен за обект с национално значение. Поради това проектът е включен в 10-годишния план за развитие на електропреносната мрежа на нашия Електроенергиен системен оператор (ЕСО) и в 10-годишния план за развитие на Европейската мрежа на електроенергийните преносни оператори ENTSO-E. От заповедта става ясно още, че трасето на бъдещия далекопровод ще минава далече от урбанизираните територии на общините Симеоновград, Хасково, Харманли, Кърджали, Момчилград и Кирково. Изграждането на електропровода ще допринесе за увеличаване на електропреносните възможности на енергийната система между двете  съседни страни и до значително увеличение на сигурността на доставките на електроенергия на Балканите.", "date": "2018.03.12", "title": "Строим 400-киловолтов далекопровод за Гърция"}
{"url": "http://standartnews.com/biznes/it_sektorat_s_e25_mlrd_oborot-369266.html", "text": "Оборотът на услугите в сектора на информационните и комуникационни технологии в България се е увеличил с 300% за последните 7 г. и вече достига 2,5 млрд. евро. Това съобщи зам.-министърът на икономиката Александър Манолев на откриването на Европейската конференция \"EURONET-среща на италианските търговски камари в Европа – иновация и интернационализация през дигиталното общество в контекста на Българското председателство на Съвета на ЕС 2018\". По данни на ЕВРОСТАТ брутната добавена стойност на ИКТ сектора е на стойност 1.14 млрд. евро и нараства устойчиво. По последни данни в сектора са заети около 51 хил. души, като броят им нараства с 7%, в сравнение с предходната година, каза Александър Манолев. Дигитализацията обаче е слабо застъпена или напълно отсъства в редица отрасли на икономиката ни, заяви още той. Особено изоставане има в малките и средните предприятия. Работи за създаването на обща стратегия за внедряване на ИКТ продукти, каза още Манолев.", "date": "2018.03.12", "title": "IT секторът с Е2.5 млрд. оборот"}
{"url": "http://standartnews.com/biznes/rekultivirame_uranovite_mini_s_p_odkrepata_na_maae-369267.html", "text": "България ще рекултивира бившите си уранови мини с подкрепата на Международна агенция за атомна енергия (МААЕ). Това стана ясно след среща на зам.-министъра на икономиката Лъчезар Борисов с експерти от агенцията. На нея бе обсъден вече одобрения от МААЕ проект BUL9025, който предвижда предоставяне на експертна и финансова подкрепа от страна на МАЕЕ при разработване на Национална стратегия за рекултивация на бившите уранодобивни обекти в България. На срещата присъстваха и представители на МОСВ, Агенция за ядрено регулиране (АЯР), Националния център по радиобиология и радиационна защита (НЦРРЗ), „Екоинженеринг-РМ\" и др. Освен изготвяне на стратегия, проектът предвижда и закупуване на необходимата измервателна техника и специализирано оборудване за деактивация на замърсените с уран води. Срокът за реализация на проекта BUL9025 е 2 г. В този период ще бъдат извършени анализ и оценка на състоянието на бившите уранови обекти у нас, които сега се стопанисват от \"Екоинженеринг-РМ\" ЕООД. В проекта е заложено и посещение на бившите уранови мини от международни експерти на МААЕ, които да се запознаят на място с информация за състава на урановите руди, близостта им с подземни и надземни води и пр. Специалистите ще подпомогнат и обявяването на процедура от страна на МАЕЕ за закупуване на специализираното оборудване, което ще бъде изцяло за сметка на агенцията.", "date": "2018.03.12", "title": "Рекултивираме урановите мини с п одкрепата на МААЕ"}
{"url": "http://standartnews.com/svyat/helikopter_katastrofira_v_reka_v_nyu_york-369230.html", "text": "Двама души са загинали, а трима са в болница в критично състояние, след като хеликоптер се разби в нюйоркската река Ийст Ривър, информира АП. Пилотът, който е бил шестият пътуващ с вертолета, е успял да сам са се освободи и е бил спасен от преминаващ влекач. Хеликоптерът, Юрокоптер Ей Ес350, е бил нает за фото сесия, когато в късния неделен следобед спадна във водата близо до официалната резиденция на кмета на Ню Йорк \"Грейси меншън\". Спасителните екипи са извадили петимата пътници от преобърналия се хеликоптер. Машината е собственост на компанията \"Либърти хеликоптер\", която извършва чартърни полети над Ню Йорк за заснемане на забележителностите. Причините и обстоятелствата на катастрофата се разследват. Пилот на друг хеликоптер е видят от двигателя на катастрофиралата машина да излиза дим, допълва ТАСС.", "date": "2018.03.12", "title": "Хеликоптер катастрофира в река в Ню Йорк"}
{"url": "http://standartnews.com/svyat/tramp_predstavi_novi_merki_za_sigurnost_v_uchilishtata_v_sasht-369238.html", "text": "Администрацията на Доналд Тръмп представи план за повишаване на сигурността в училищата. От Белия дом обещават помощ на щатските власти при финансирането на обучението за използване на огнестрелно оръжие на учителите. Отправя се и призив за по-добра система за биографични проверки за предотвратяване на въоръжените нападения. Планът обаче не включва увеличаване на минималната възраст за закупуване на оръжие до 21 години. А това беше идея на самия Доналд Тръмп, след като бивш ученик застреля 17 души в гимназия във Флорида.", "date": "2018.03.12", "title": "Тръмп представи нови мерки за сигурност в училищата в САЩ"}
{"url": "http://standartnews.com/svyat/zastrelyaha_napadatel_s_nozh_pred_rezidentsiyata_na_iranskiya_poslanik_vav_viena-369243.html", "text": "Австрийски войник застреля нападател, който го атакувал с нож, пред резиденцията на иранския посланик във Виена, предаде ДПА. Според говорител на виенската полиция късно снощи 26-годишен австрийски гражданин нападнал войника, който бил на пост сам. 23-годишен австрийски войник първо е опитал да спре атаката с лютив газ. При възникналата схватка войникът стрелял четири пъти в нападателя, ранявайки го фатално. Той починал на местопроизшествието. Войникът има порязвания по дясната ръка, но защитната жилетка е предотвратила по-сериозни наранявания. Австрийското вътрешно разузнаване и агенция за борба с тероризма разследват инцидента. В австрийската столица миналата седмица четирима души бяха ранени при нападения с хладно оръжие, припомня ДПА. 23-годишен наркоман от афганистански произход призна, че на случаен принцип е нападнал трима души от едно семейство край ресторант, както и свой познат афганистанец.", "date": "2018.03.12", "title": "Застреляха нападател с нож пред резиденцията на иранския посланик във Виена"}
{"url": "http://standartnews.com/svyat/patnicheski_samolet_se_razbi_v_nepal-369242.html", "text": "Пътнически самолет се разби при кацане на международното летище на непалската столица Катманду \"Трибхуван\". За момента не е ясно дали има жертви, предадоха Асошиейтед прес и ТАСС. Самолетът, който е паднал на поле край летището, се е запалил и от него излиза гъст дим, каза представител на летищната управа, цитиран от АП. Летателният апарат е собственост на частната бангладешка авиокомпания \"Ю Ес Бангла еърлайнс\". Той е пристигал от Дака, столицата на Бангладеш. Най-малко 50 души са загинали в катастрофа, съобщи Ройтерс. Агенцията се позовава на говорител на армията.", "date": "2018.03.12", "title": "Пътнически самолет се разби в Непал"}
{"url": "http://standartnews.com/svyat/merkel_i_makron_obsazhdat_reformiraneto_na_es-369258.html", "text": "Германският канцлер Ангела Меркел разкри в понеделник, ще смята да посети Франция с цел обсъждане на реформи в Европейския съюз с френския президент Еманюел Макрон, съобщава AFP. Тя ще бъде извършена преди провеждането на срещата на върха, насрочена за края на следващата седмица. По-рано този месец, Макрон поздрави Меркел за предстоящото начало на нейния четвърти мандат като канцлер, като подчерта, че това са „добри новини за Европа\". В същото време президентът отбеляза, че заедно двете страни ще „разработят нови инициативи за развиване на Европейския проект\". Канцлерът от своя страна отбеляза, че сред темите, които ще бъдат обсъдени, са общата отбрана и мигрантската политика. Канцлерът разкри също така, че Германия смята за нужно да се защитават по-добре външните граници на ЕС. Новият финансов министър на страната Олаф Шолц от ГСДП, също скоро ще посети Франция.", "date": "2018.03.12", "title": "Меркел и Макрон обсъждат реформирането на ЕС"}
{"url": "http://standartnews.com/svyat/pravo_v_ochite_velikobritaniya_obvini_rusiya_za_otravyaneto_na_razuznavacha_ot_gru-369271.html", "text": "Британският премиер Тереза Мей заяви в парламента, че е твърде вероятно Русия да е отговорна за отравянето на бившия руски двоен агент Сергей Скрипал, предадоха Франс прес и Ройтерс. Използваното срещу Скрипал и дъщеря му Юлия бойно нервнопаралитично вещество е от военен тип и се произвежда в Русия, каза Мей и определи срок до утре вечер на Москва да даде обяснение на Организацията за забрана на химически оръжия. Мей съобщи, че руският посланик в Лондон е бил извикан за обяснение за присъствието на това бойно отровно вещество, известно като \"Новичок\", и обеща да обсъди с парламента възможни ответни мерки срещу Русия, \"ако няма удовлетворителен отговор\". Има само две възможни обяснения за присъствието на бойното отровно вещество \"Новичок\" - че е бил използвано пряко от руската държава или че Русия губи контрол над запасите си от това вещество и е допуснала то да попадне в чужди ръце, каза Мей. \"Няма да допуснем такъв дързък опит да бъдат убити невинни цивилни на наша земя\", заяви тя и добави, че ако се докаже вина на Москва в това нападение, правителството й ще го приеме като \"незаконна употреба на сила от Русия\", отбелязва Асошиейтед прес. Скрипал и дъщеря му продължават да са в болница с опасност за живота, след като бяха открити в безсъзнание на пейка в южния английски град Солсбъри на 4 март.", "date": "2018.03.12", "title": "ПРАВО В ОЧИТЕ! Великобритания обвини Русия за отравянето на разузнавача от ГРУ"}
{"url": "http://standartnews.com/balgariya/nishkata_mezhdu_roditeli_i_obrazovanie_e_skasana-369260.html", "text": "- Основната роля на училището наистина е да дава фундаменталните основи за всички дисциплини, които преподава, и едновременно с това да показва добри примери за възпитание. Определено през последните години се натъкваме на немалко примери, в които първите седем години изключително много липсват във възпитателния процес на учениците. Това значително се отразява върху тяхното възпитание и образование в училищната среда. Съвсем естествено е, че когато има пропуски, дефицити във възпитанието на детето, натрупани през тези първи няколко години или пък продължаващи да се трупат поради различни социални проблеми в училищната възраст, нещата в училище не са това, което се очаква от един ученик. Без съмнение, ролята на образованието е в пряка връзка с възпитанието. През последните 15-20 години обаче се поизостави възпитателния момент чувствително назад. Трябва обаче да се подчертае, че в никакъв случай училището няма как да изземе основната функция на семейството, а именно – възпитателната. И занапред ролята на семейството във възпитателния процес ще бъде определяща и водеща. В отделните образователни предмети в училището е от значение да се набляга и на възпитанието. Не трябва да забравяме и факта, че, за съжаление, в много семейства понастоящем родителите са емигрирали. Много от семействата имат социални проблеми. В тези случаи, в които се чувства този дефицит, ролята на учителя, на училището, на образованието е много, много голяма. - Дори и да не ми се иска да бъде така, в някои случаи учителят изпълнява и ролята на родител. Това се случва, когато семействата не са си на своите места или имат проблеми. За голямо съжаление, и сега учителят прави много неща, свързани с подпомагане на деца, които имат социални проблеми, или са недохранени, или нещо в общуването на родителите куца, за да покажат добрия пример, който би трябвало детето да следва в по-нататъшното му развитие. - Аз съм доста щастлив, тъй като ръководя училище, в което до голяма степен образователният процес е на висота и е пример за останалите. Този бъдещ документ по-скоро би бил подходящ за голяма част от учебните заведения, които са в т.нар. уязвими групи или в райони, където има сериозен социален дефицит. Едва ли този документ би преоткрил нещо кой знае колко от добре забравеното близко минало – неща, свързани с една стабилна подкрепа на учениците по отношение на това, че те трябва да се трудят, да гледат на труда като на значима ценност, да се грижат за своите приятели, съученици и близки, да се грижат за средата, в която се намират, а не да я възприемат като чужда и безлична собственост. Т.е. неща, които някакси в прехода, в който се намираме, изостанаха встрани. - Съвсем естествено е, че е комплексна задача. Тази дейност не би могла да бъде успешна, ако не е в добро сътрудничество със семейството или с онази част от семейството, която е останала, или с различни хора, които по някакъв начин са съпричастни с образованието на децата там, където няма пълни семейства. Само тогава биха се получили добри резултати. През последните няколко месеца сме свидетели отново на много примери на агресия и това е една поредица от агресивно-поведенчески реакции, които, за голямо съжаление, са резултат от липса на родителско взаимоотношение, недобре свършена работа в определени моменти на дадени хора в областта на образованието. Не трябва обаче само да се упрекваме едни други. Ясно е, че има скъсана нишка на взаимоотношенията между родители и образование. Това е нещо, върху което стремглаво и на мига трябва да започне да се работи, защото това е бъдещето – добрата комуникация. - При всички случаи биха могли да се използват всички съвременни средства за комуникация с родителите. Тук имам предвид от електронен дневник, изпращане на постоянни сигнали и съобщения до родителя до обикновената среща и разговор, която не е чак толкова трудна за провеждане в малко населено място, където всички се познават и учениците, както и родителите, не са анонимни. Т.е. там фактът, че се познават, трябва да се използва в полза на доброто развитие на ученика. За съжаление, това е една много тежка, трудна и бавна работа, която обаче не може да бъде поета само от учителя. Той може да направи само положителни неща, ако и родителят е съгласен. - Това съотношение 60 на 40 е заложено в момента в новите учебни програми. Не бива да се забравя, че това съотношение е новото, съвременното съотношение, което прилагат българските образователни учебни програми. Допреди две години, преди навлизането на новия закон и новите учебни програми, това съотношение беше 80% за нови знания към 20% за упражнения. Сега нещата са коренно различни. Тенденцията е почти уеднаквяване 50 на 50 ново учебно съдържание и практически упражнения. - Интеракцията е застъпена в зависимост от нивото на преподаване на учебния материал. Естествено е, че в начален етап игровият подход и различното участие на учениците в учебния процес са много силно застъпени. Не така стоят обаче нещата в прогимназиалния етап, когато игровият подход постепенно бива заместен от наблягане върху много ново учебно съдържание. В гимназиалния етап има изключително голяма пробойна по отношение на заинтересоваността на ученика да се включва в учебния процес. Трябва се мисли за неговото много по-силно включване в различни проекти, занимания, самостоятелно разработване на дадени дейности, демонстриране на онези умения, които вече са създадени през предходните години на обучението. Защото в гимназилния етап за никого не е тайна, че учениците не успяват да разкажат онова, което учат, не могат да осмислят онова, което четат и да го пресъздадат. И се получават едни мълчаливи, усмихнати ученици, които не могат да изпишат или да разкажат наученото. Това може да се промени с много повече практически упражнения и включване на ученика в учебния процес.", "date": "2018.03.12", "title": "Нишката между родители и образование е скъсана"}
{"url": "http://standartnews.com/balgariya/sasht_po_patya_na_trampokratsiyata-369252.html", "text": "Познавачите на политическия живот на САЩ почти единодушно отбелязват влошаването на качеството на американската демокрация и появата на „най - поляризирания електорат от пет генерации след Гражданската война\" (Джордж Тайлер – дългогодишен съветник в Конгреса ). Поляризацията безспорно е провокирана в най-голяма степен от избора на новия президент и неговата политическа линия, но тя има и по-дълбоки корени, които породиха феномена Тръмп. Неговият популизъм откликна на интересите на значима част от американските избиратели, най -вече жертвите на  глобализацията и е резултат на „стопяването\" на американската „средна класа\", чийто доходи спаднаха през последните деситилетия. Много от „забравените\" белокожи американци от индустриалния Среден Запад така нар. „rust belt\" откликнаха ентусиазирано на обещанията на Тръмп да възстанови американската индустрия, дори с риска на търговска война с останалите държави,  да  повиши доходите и прекрати имиграцията на подяждащите американските работни места  латиноси и други чуждоземци. Парадирайки с критиката на Вашингтонския елит, той обеща да върне страната на „народа\". Популистката струна успя да набере достатъчно гласоподаватели, които да катапултират Тръмп в Белия дом. Ако още по време на кампанията за президент мнозина американци, особено от медийните среди и творческата интелигенция предупреждаваха какво ще означава Тръмповия популизъм на власт, то Политическият стил на Тръмп и неговите нестандартни ходове, ситуацията с антуража и съветниците в Белия дом, напускащи периодично своите постове, откроиха една картина на хаотично управление и некомпетентни политически решения. Идеята например за издигането на стена с Мексико, опититe за забрана на  влизането на емигрантите в страната и редица външнополитически решения  шокираха истаблишмента на страната. Откриването на фронт срещу водещи медии и „Туитър политиката\" подкопаха  диалога на президента с гражданското общество и го изолираха от основни социални групи. Ако една от ценностите на американската демокрация бе  намирането на консенсус между основните политически партии – Републиканската и Демократическата, така нар. Bypartisanship, по важни политически въпроси, то при Тръмп разлома и конфликтите между тези две партии в конгреса и други институции достигнаха невиждани за САЩ размери. Нещо повече, след обявените решения на Тръмп да повиши вносните мита за стоманата и алуминия се очертава и безпрецедентен разрив между републиканците в Конгреса и президента. Самите републиканци все повече се притесняват относно „ефекта Тръмп\" на предстоящите през есента частични избори за Конгреса, които вероятно Подходът на Тръмп към политиката на своя предшественик Обама доведе до необичайно за САЩ скъсване на отношенията между новодошли и бивши президенти. Острата размяна на реплики, включително обиди между Тръмп и Обама, стана друг елемент на подкопаването на американската демокрация – а именно приемствеността в политиката на президентите. Същевременно експертите изтъкват, че идването на власт на Тръмп и популизма имат своите социални корени в упадъка на основни демократични ценности сред американските граждани. Според най-нови изследвания на общественото мнение доверието на американските граждани в основните демократични институции е спаднало рязко през последните години. Шокиращо за американската действителност звучи извода, че по малко от половината американци считат, че е „изключително важно да се живее в условия на демокрация\". И една трета от американците подкрепят необходимостта от „силен лидер, който не трябва да се съобразява с Конгреса или изборите\". До голяма степен спадът на доверието в американската демокрация е следствие на рязкото увеличаване на неравенството  между основната маса от гражданите и малък слой от свръхбогати американци. Основните икономически ресурси са концентрирани в 1% от най-богатите американци, чийто възможности да  корумпират политическия процес нараства  постоянно. Според Джордж  Тайлер, едни от най-богатите американци, братята Кох , са изразходвали  девет цифрени суми за Републиканската партия и особено за нейното най-консервативно крило – така нар. Чаено парти. Милиардерите от фамилията Мърсър, както медиите на  Мърдък и  Синклер изсипаха милиони долари в кампанията на републиканците. Същото се отнася и за демократите. Според официални данни за двете кампании, на демократите и републиканците, са изразходвани общо 2.4 милиарда долара. Според Христофър Ингрейъм , коментатор на вестник Вашингтон Поуст  това явление е в „рязък контраст с други демокрации, където държавите поставят стриктни лимити на средствата, които може да се изразходват за дадена кампания.\" Експертът  Тайлер допълва, че „плати за да играеш е патология, която е в основата на ниското качество на американската демокрация\". Познавачите на американската политика същевременно добре знаят, че един от основните принципи на американската политическа система заложен в Конституцията е този за „възпирането и баланса на властите\". Въпреки огромните прерогативи на президентската власт тя има своите институционални прегради. На тях разчита видният автор Дейвид Фръм, бивш съветник на президента Буш, който предупреждава, че ако президенството на Тръмп остане без съпротива „ то сериозно ще навреди на демократичното бъдеще на Америка\". Загубите на републиканци на частични местни избори напоследък показват, че  Тръмп губи постъпателно своите позиции сред част от американците, подкрепили го през 2016 година. Това показва и спадането на неговия неговия рейтинг. Според редовните проучвания на влиянието на американските президенти в американския политически живот Тръмп заема последно място сред всички обитатели на Белия дом от Джордж Вашингтон до наши дни. Същевременно популизмът далеч не е изчерпан и Тръмп продължава да залага на него. За да спечелят частичните  избори за Сенат и Камарата на представителите през есента на 2018 година демократите се нуждаят от сериозна мобилизация и особено от нови алтернативни предложения, които да спечелят доверието на множество разочаровани  от вашингтонския елит американци.", "date": "2018.03.12", "title": "САЩ по пътя на тръмпокрацията"}
{"url": "http://standartnews.com/balgariya/vakantsiya_na_rivierata_za_shampioni_po_matematika-369255.html", "text": "Ваканция на френската Ривиера е специалният подаръкът, който прави община Казанлък на тримата шампиони по математика от града. Кметът Галина Стоянова се срещна с Александър Пламенов Проданов (8 клас) Даниел Момчилов Бояджиев (6 клас) и Стилиян Цветанов Иванов (9 клас), които завоюваха на  международната олимпиада по математика в Тайланд първите за града два сребърни и един бронзов медали. Тримата младежи са възпитаници на Математическата гимназия \"Никола Обрешков\" в Казанлък. За награда малките таланти ще отидат на екскурзия в побратимения на Казанлък френски град Грас през лятото. Децата разказаха пред кмета Галина Стоянова впечатления от тайландската столица Бангкок. На успешното им представяне не е попречила нито температурната разлика с Казанлък от близо 40 градуса, нито сложните задачи, с трудност класове над тях, според българската образователна програма. Преподавателят Евгени Георгиев и директорът на гимназията Красимир Дамянов благодариха за подкрепата на кмета и община Казанлък и определиха своите възпитаници като много скромни. Те обещаха, че първото им участие в подобно голямо състезание няма да бъде последно. Като спомен от честванията за 140 г. от Осовобождението на България Галина Стоянова подари на своите гости значки и специални знаци за тържествата на Шипка.", "date": "2018.03.12", "title": "Ваканция на Ривиерата за шампиони по математика"}
{"url": "http://standartnews.com/balgariya/tsatsarov_pita_konstitutsionniya_sad_za_zakona_za_ohranitelnata_deynost-369239.html", "text": "Главният прокурор Сотир Цацаров отправи искане до Конституционния съд за обявяване за противоконституционни на разпоредбите на чл. 5 ал. 1 т. 6, чл. 27, чл. 28 и чл. 29 от Закона за частната охранителна дейност /обн., ДВ, бр.10 от 30.01.2018 г./ поради противоречието им с принципите на правовата държава /Преамбюл, чл. 4 ал. 1/ и с чл. 105 ал. 2 от Конституцията на Република България. С този закон за пръв път в чл. 5 ал. 1 т. 6, като нов вид охранителна дейност е предвидена охраната на урбанизирана територия. Съгласно § 1 т. 5 от Допълнителната разпоредба на ЗЧОД, тя представлява селищната територия, обхваната от границите на населеното място или селищното образувание /строителните му граници/, определени с устройствен план, без да се включва землището. Уредбата, свързана с охраната на урбанизирани територии, се съдържа в раздел VI от ЗЧОД - чл. 27, чл. 28 и чл. 29 и регламентира същността и начина на осъществяване, сключването на договори за охрана и обособяване на екипи за реализирането на тази охрана. Главният прокурор счита, че с въвеждане на частна дейност за охрана на урбанизирани територии се нарушава конституционно предвидената компетентност на Министерския съвет, уредена в чл. 105 ал. 2 от Конституцията – да осигурява обществения ред. Наред с това недопустимо се засягат /прехвърлят се/ правомощия на държавата, реализирани от МС и конкретно от Министерството на вътрешните работи по опазване на обществения ред и националната сигурност, като тези правомощия се възлагат на търговци. Предвидената в чл. 28 ЗЧОД възможност за сключване на договор за охрана на урбанизирана територия от страна на кмета на общината ще постави гражданите в положение на зависимост от неговата воля дали, доколко и чрез кого да се осъществява частна охранителна дейност в съответното населено място. Това на практика обективно ограничава възможността на държавните органи по Конституция, съобразно техните законови задължения, да гарантират обществения ред. Допълнителни усложнения биха могли да се очакват, ако гражданите реализират правото си сами да договарят извършването на различни видове частна охранителна дейност, свързани с личната им неприкосновеност и неприкосновеността на тяхното имущество, намиращи се в обхвата на същата урбанизирана територия. Още повече и сега съществува възможност по ЗМВР да се изграждат звена „Общинска полиция\" за опазване на обществения ред, охраната на обекти и т.н. /чл. 94 ЗМВР/, които функционират при ясна законова уредба. В искането се сочи още, че с атакуваните разпоредби на законово ниво се позволява неограничено въздействие от страна на частни охранители върху живота в населените места, независимо дали се касае за извършване на действия, засягащи личния живот и имущество, упражняването на политически права, икономически дейности или други. Създава се непропорционална /и затова недопустима/ зависимост на поддържането на обществения ред в населените места от преценката и активността на частно правни субекти, а не от предвидените по Конституция и съответните закони държавни органи. Основният аргумент на главния прокурор е че опазването на обществения ред, който включва и защитата от престъпни посегателства спрямо гражданите и техните имущества, е конституционен и законов ангажимент на МС и МВР.", "date": "2018.03.12", "title": "Цацаров пита Конституционния съд за Закона за охранителната дейност"}
{"url": "http://standartnews.com/balgariya/prokuraturata_othvarli_chastnata_ekspertiza_za_strelkata_v_hitrino_obnovena-369245.html", "text": "Не високата скорост, а незаключена стрелка на релсовия път е причина за трагедията в Хитрино през декември 2016 г., както и общото незадоволително състояние на железопътната инфраструктура. Досега за причина за взрива се сочеше високата скорост по вина на машинистите. Изводите са обаче, че дерайлирането е било неизбежно и заради дефект в обвивката на едната цистерна, както и за лошия релсов път. Това стана ясно от изявлението на Светослав Първанов - заместник-управител на \"Булмаркет\", фирмата-превозвач. Той цитира експертиза, поръчана на чужди експерти, защото българските масово отказали разследване с мотив, че ще се окажат в конфликт на интереси. Изводите са на международни експерти от Румъния и Германия. Скоростта е важно обстоятелство, но не е причина за дерайлирането, заключили специалистите. Освен това цистерната с пропилен не е отговаряла на условията за безопасност и не е трябвало да се движи, пише в заключението. По-късно обаче от прокуратурата отхвърлиха версията за незаключената стрелка. „Представената днес от компанията \"Булмаркет\" експертиза, в която се твърди, че причина за железопътната катастрофа в с. Хитрино е незаключена стрелка на релсовия път, няма характер на доказателствено средство в съдебния процес. - \"Частната експертиза\", изготвена от чужди експерти, е поръчана и заплатена от \"Булмаркет\", но не може да послужи за целите на водения наказателен процес\", допълва прокуратурата.", "date": "2018.03.12", "title": "Прокуратурата отхвърли частната експертиза за стрелката в Хитрино /ОБНОВЕНА/"}
{"url": "http://standartnews.com/balgariya/gotvyat_odit_i_kategorizatsiya_na_yazovirite-369247.html", "text": "Министърът на регионалното развитие и благостройството Николай Нанков коментира състоянието на язовирите в страната. \"Стената на язовир \"Бързина\" е компрометирана, призна той. - Хубаво е, че преливникът функционира, добре оразмерен е, с циментова обшивка, така че с него няма проблем. Проблемът е със стената и към момента да се извършват аварийни дейности тук, е безсмислено. Когато падне водата през летните месеци, тогава да са съответно проектиранията и да се прави ремонт. Със сифони ще работим, докато не намалее водата през летните месеци. Нямаме опасност от скъсване, не е аварийно състоянието. Въпросът е наистина да се реши цялостно проблемът с отремонтиране по проект при ниски води в летните месеци. Хубаво е, че имаме преливник\", коментира Нанков. По думите му на язовир „Рогозен\" 1 ще решават проблема тепърва с преливника, като намалеят и там обемите на водата. „Може би в следващите няколко месеца – от два до три, с актуализация на проектите и вече не аварийни, а планови ремонти по двата язовира – преливника на „Рогозен\" 1 и стената на „Бързина\". Областният управител на Враца Малина Николова е изключително активна и като организация на дейности, и като превантивна подготовка, но без инструментариум, най-вече финансов, докъде ще я докараме, ако прехвърлим язовирите на областните управители да представляват държавата\", допълни той и уточни, че ще докладва и на премиера Бойко Борисов, за да видят как ще осигурят финансовия ресурс, тъй като не е малък. „Колегите от ДАМТН ще излязат с одит в рамките на следващите няколко седмици. Подготвят се нормативни промени за категоризация на язовирите. Проблемите язовири са точно малките. Темата е комплексна, не е само за двата, които към момента ще решим. Кметът не може да не е доволен. Решаваме конкретния казус и ще го решим качествено. Ще трябва да се вместим в отпуснатите 3 млн. лв. за двата язовира. Мисля, че няма да има проблеми. Предвижда се довечера валежите да започнат и мисля, че към момента с около 2 метра падна нивото на яз. „Рогозен\" 1\", обясни още регионалният министър.", "date": "2018.03.12", "title": "Готвят одит и категоризация на язовирите"}
{"url": "http://standartnews.com/balgariya/chakat_ni_valezhi_i_zahlazhdane_atakuvat_i_novi_virusi-369237.html", "text": "Със затоплянето на времето започва и атаката на нови вируси. Това каза пред БНТ проф. Тодор Кантарджиев - директор на Националния център по заразни и паразитни болести. \"Не са малко хората, които се оплакват от висока температура, болки в гърлото, хрема и кашлица\", каза той, но категорично потвърди, че не се очаква нова грипна вълна. \"Все още има слаба циркулация на грипни вируси. Ние сме от страните в Европа, които имаме най-малко грип в момента. Последната 10-а седмица, която отчетохме на годината е свързана с доста намаляване на случаите на грип. В момента обръщаемостта за медицинска помощ е характерната за късната пролет - не са повече от 5000 до 7000 души болните. Със сигурност можем да кажем, че грипната епидемия е отминала и засега не очакваме втора грипна вълна\", обясни проф. Кантарджиев. Температурите в следващите дни ще са по-скоро като за късна пролет, съобщи синоптикът Анастасия Стойчева. Днес максималните стойности почти в цялата страна ще надхвърлят 20 градуса. Заедно с топлото време за началото на пролетта обаче март ни поднася и повече валежи. \"През седмицата времето ще се поправи и температурите, както сутрешните, така и максималните, ще станат близки или обичайни за средата на март. Няма да минем без валежи. Тази нощ и утре през страната ще премине студен атмосферен фронт, който ще понижи тези температури. От запад на изток почти навсякъде ще превали дъжд, само по най-високите части на планините - сняг\", заяви тя.", "date": "2018.03.12", "title": "Чакат ни валежи и захлаждане, атакуват и нови вируси"}
{"url": "http://standartnews.com/balgariya/borisov_pochete_pametta_na_zaginalite_evrei_v_dneshna_makedoniya_video_obnovena-369240.html", "text": "Премиерът Бойко Борисов присъства на възпоменателна церемония в Скопие по повод 75-годишнината от депортирането на евреите от територията на днешна Република Македония. По време на церемонията той заяви, че трябва да се опитаме да се върнем назад във времето и да си представим хората с черни униформи какви нечовешки неща са направили с човешки същества. Борисов отбеляза, че българският народ трябва да е горд с това, че по онова време е успял да спаси българските евреи. Освен да се отчете скръбта към загиналите, според Борисов трябва да се изведат нужните изводи и политиците да не допускат никога подобни неща. Светла им памет, не сме ги забравили, те са в нашето съзнание и затова сме тук да ги почетем, каза Борисов. Българският премиер припомни и трагедията, разиграла се на Балканите само преди 20 години, която също е била много жестока и кървава. Според него сега всички трябва да градят и да работят заедно, за да може народите да живеят щастливо и всичко това да остане в историята. Зоран Заев изтъкна, че присъствието на премиера и толкова много гости от Европа е показателен цивилизационен жест. По думите му приятелството и сплотеността в момента са много големи. Омразата не е нашият избор. Сътрудничеството и приятелството са нашата мисия, отбеляза Заев. Той припомни, че от това място са депортирани към лагерите на смъртта 7144 евреи от Скопие, Битоля и Щип. Премиерът на Република Македония подчерта, че историята се повтаря само за тези, които не си правят нужните изводи от нея. Той посочи, че в този ден се преговарят поуките от миналото, за да може настоящото поколение да осветли допълнително пътя си към бъдещето. Председателката на еврейската общност в Република Македония Берта Романа Николич помоли да се почете с едноминутно мълчание паметта на всички, които са били убити в концентрационния лагер \"Треблинка\". \"Прощаваме, но не забравяме, за да не се повтаря никога\", каза Николич. Бойко Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. В официалната българска делегация за церемонията бяха представители на еврейската общност. На събитието присъстваха и множество представители на еврейската общност в Република Македония.", "date": "2018.03.12", "title": "Борисов почете паметта на загиналите евреи в днешна Македония (ВИДЕО, ОБНОВЕНА)"}
{"url": "http://standartnews.com/balgariya/temenuzhka_petkova_inerkom_e_saglasna_darzhavata_da_uchastva_v_sdelkata_za_chez_obnovena-369241.html", "text": "„Инерком\" изрази съгласие държавата да участва по сделката с ЧЕЗ - оттук нататък продавачът е този, който трябва да каже своята дума. Това каза пред журналисти министърът на енергетиката Теменужка Петкова във връзка със сделката между „ЧЕЗ Груп\" и „Инерком\", предаде „Фокус\". Във връзка с преговорите между „Инерком\" и „ЧЕЗ Груп\" нищо повече не мога да кажа от това, което беше публично оповестено от страна и на „ЧЕЗ Груп\" и на българската компания, която води тези разговори с „ЧЕЗ Груп\" и обсъждането на възможността българската държава да влезе в сделката по съответен начин. Петкова коментира и случаят с отказаната й оставка. \"Доверието на премиера Борисов, доверието на нашите коалиционни партньори и подкрепата, която получих от страшно много колеги ме задължава страшно много, обясни тя. - Приемам този отказ да бъде приета моята оставка като една много сериозна отговорност. Благодаря за подкрепата, която ми беше оказана и доверието, което ми беше дадено\", каза Петкова. Енергийнтия министър засегна и проблема с АЕЦ \"Белене\". \"Приоритет на българското правителство е да намери най-доброто решение, свързано с реализация на оборудването на АЕЦ „Белене\", заяви тя  при инспекция на изграждането на съоръженията, необходими за съхранение на доставеното оборудване за централата. В проверката участва и изпълнителният директор на НЕК Петър Илиев. По мнението на енергийния министър, платените вече над 3 млрд. лв. пари на българските данъкоплатци за този проект задължават за него да бъде намерено най-доброто решение, съобщиха от Министерството на енергетиката. Министър Петкова припомни взетото неотдавна решение на Народното събрание, съгласно което до края на м. юни трябва да бъдат предложени варианти за реализация на оборудването. За изпълнение на тази задача в министерството вече е създадена работна група, към която ще бъдат включени и експерти от всички компании с отношение към процеса – НЕК, БЕХ, АЕЦ „Козлодуй\", ДП РАО. По думите на министър Петкова, сериозната задача, която стои за разрешаване, е финансирането на проекта, така че да бъде гарантирана неговата реализация на пазарен принцип без държавни гаранции. Във връзка с това енергийният министър припомни, че преди дни Европейската инвестиционна банка прояви интерес да участва във финансирането на проекта. Доставеното оборудване за АЕЦ „Белене\" се съхранява на площадката съгласно всички изисквания на производителя, установи проверката на място. Министър Петкова припомни, че за тази задача НЕК е провела обществена поръчка, но, преди подписването на договор, избраната компания се е отказала. Това наложи НЕК със собствен ресурс да изгради навесите и те вече са готови, констатира енергийният министър. Тя припомни, че през миналата седмица от Ижорските заводи са били доставени материалите, свързани с пресконференция на оборудването, така че процесът се изпълнява според инструкциите на производителите.", "date": "2018.03.12", "title": "Теменужка Петкова: \"Инерком\" е съгласна държавата да участва в сделката за ЧЕЗ /ОБНОВЕНА/"}
{"url": "http://standartnews.com/balgariya/i_prezidentat_sezira_konstitutsionniya_sad_za_ohranitelnata_deynost-369246.html", "text": "Президентът Румен Радев сезира Конституционния съд с искане за установяване на противоконституционност на разпоредби от Закона за частната охранителна дейност, съобщи прессекретариатът на държавния глава. В мотивите си президентът посочва, че общественият ред е ценност, която крепи целостта на обществото, и дейностите по опазването му трябва да съответстват на нормите на Конституцията и законите, а те поверяват опазването му върху определени органи на публичната власт. \"Държавата  няма право да абдикира от грижата за сигурността и спокойствието на хората в населените места, вкл. в т.нар. урбанизирани територии. Възможността, която дава ЧЗОД на търговски дружества да извършват действия по охрана на урбанизирани територии, по същество е отказ от страна на държавата чрез нейните изпълнителни органи да осъществява възложените функции по охрана на обществения ред\", посочва Румен Радев в обръщението си към Конституционния съд. \"Конституцията натоварва с функции за осигуряването на общественото спокойствие и обществената безопасност изрично Министерския съвет и областния управител, а осигуряването на обществения ред е част от ръководенето и осъществяването на вътрешната политика на страната\", напомня държавният глава. Искането на президента е за установяване на противоконституционност на разпоредбите на чл. 5, ал. 1, т. 6, чл. 27, чл. 28, чл. 29 и § 1, т. 2 , както и на свързаната с тях разпоредба на § 1, т. 5 от Закона за частната охранителна дейност (ЧЗОД) (обн. ДВ. бр.10 от 30 януари 2018 г.), които регламентират охраната на урбанизирани територии като вид частна охранителна дейност. Според изложените от държавния глава мотиви посочените разпоредби противоречат на чл. 4, ал. 1, чл. 7, чл. 8, чл. 105, ал. 2, чл. 143, ал. 3 от Конституцията. Президентът посочва още, че в обновения ЗЧОД не е поставено изискване служителите, които се грижат за опазването на обществения ред, независимо от длъжността, която заемат, да са политически неутрални и да се ръководят единствено от закона. Такова изискване въвеждат чл. 116, ал. 1 от Конституцията, чл. 9 ал. 1 от Закона за политическите партии и чл. 146, ал. 3 от Закона за МВР. \"Министерството на вътрешните работи е строго йерархична структура с присъщата ѝ субординация, отчетност и контрол. Поверяването на функции по опазване на обществения ред на частноправни субекти, спрямо които са неприложими посочените принципи, поражда риск при осъществяване на тази дейност\", посочва още държавният глава в мотивите си. Между аргументите на президента за сезирането на Конституционния съд са и липсата на специфични изисквания и конкретика относно патрулирането и комплекса специфични дейности, които ще бъдат прилагани за защита на имуществото и населението в урбанизираните територии, както и ограничаването на конституционната защита, която получават гражданите под формата на отговорност на държавата за вредите, причинени от собствените ѝ органи и лица, поставяйки охраната на урбанизираните територии във формата на частната охранителна дейност. По-рано днес главният прокурор Сотир Цацаров прати в Конституционния съд част от текстовете в Закона за частната охранителна дейност. Той иска от съдиите да ги отменят, защото \"противоречат на принципите на правовата държава\".", "date": "2018.03.12", "title": "И президентът сезира Конституционния съд за охранителната дейност"}
{"url": "http://standartnews.com/balgariya/svetiyat_sinod_zashtiti_prezidenta_ot_napadkite_na_ruskiya_patriarh_-369249.html", "text": "От Светия синод застанаха зад президента Румен Радев, който бе атакуван от управляващите, че няма стенограма на срещата между него и руския патриарх. От името на българския патриарх пиарът на Патриаршията Николай Георгиев излезе с уточнение. , се потвърждава в уточнението. , потвърждават от Синода.", "date": "2018.03.12", "title": "Светият Синод защити президента от нападките на руския патриарх"}
{"url": "http://standartnews.com/balgariya/nyama_zastrasheni_hora_v_balgariya_ot_navodneniyata-369268.html", "text": "Директорът на Главна дирекция „Пожарна безопасност и защита на населението\" инспектира състоянието на дигите и хидромелиоративните съоръжения в община Видин за предприемане на необходими спешни мерки във връзка с усложнената обстановка в района Няма опасност за населението на видинското село Иново. Това стана ясно след заседание на Кризисния щаб в селото, където в неделя водите на р. Делейнска пробиха дигата при корекцията ѝ и наводниха земеделски площи. Главен  комисар Николов  даде много висока оценка на съвместните действия с местната и областната власт. Очакванията са до два-три дни водата от земеделските площи да се оттече. По думите му, при необходимост има готовност за изграждане на насипна дига с инертни материали преди селото. Заедно с него на място бяха заместник-министърът на земеделието, храните и горите Атанас Добрев, областният управител на Видин Албена Георгиева, изпълнителният директор на „Напоителни системи\" Снежина Динева и кметът на Видин Огнян Ценков. По повод ситуацията с язовир „Рогозен 1\" в община Хайредин, област Враца, главен комисар Николай Николов информира, че аварийно-ремонтните работи продължават, монтирани са част от сифоните на съоръжението и водата се източва. С превантивна цел денонощно се наблюдават критичните участъци. Допълнителни мерки ще са необходими по горното течение на река Росица и река Янтра, поради очакваните интензивни валежи. Като цяло ситуацията в страната е спокойна, каза в  заключение главен комисар Николай Николов.", "date": "2018.03.12", "title": "Няма застрашени хора в България от наводненията"}
{"url": "http://standartnews.com/balgariya/prodavat_na_targ_100godishen_pametnik_na_kulturata_v_stariya_plovdiv-369269.html", "text": "Старинна къща със статут на паметник на културата ще бъде обявена на търг с явно наддаване, след като Общинският съвет гласува в сряда предложението на зам.-кмета инж. Димитър Кацарски, съобщи \"Марица\". Двуетажната сграда със сутерен е строена преди век и се намира на ул. „Стръмна\" 8А в Стария град на гърба на Етнографския музей. Наддаването за атрактивния имот със застроена площ 128 кв. метра ще тръгва от 104 700 лева, ако градските старейшини не предложат друга цена. Освен постройката се продават и пет шести идеални части от поземлен имот с площ 251 квадрата, върху който е построена сградата. Къщата е на няколко метра от „Улицата на занаятите\" и е необитаема.  Скулпторът Цвятко Сиромашки, който живее в съседство, казва, че навремето тук е работил Златю Бояджиев.", "date": "2018.03.12", "title": "Продават на търг 100-годишен паметник на културата в Стария Пловдив"}
{"url": "http://standartnews.com/balgariya/petar_moskov_na_sad_za_vaksinite-369250.html", "text": "Софийска градска прокуратура (СГП) внесе в Специализирания наказателен съд обвинителен акт срещу бившия министър на здравеопазването Петър Москов, неговия заместник Адам Персенски и още трима души от „Бул Био НЦЗПБ\" ЕООД във връзка с ваксините „Пентаксим\", „Еувакс Б\" и „Тетадиф. Петър Москов е обвинен за това, че на 9 юли 2015 г., в качеството си министър на здравеопазването не е изпълнил служебните си задължения, като е приел дарение от Министерство на здравеопазването на Р Турция - 100 хил.дози ваксина за деца „Пентаксим -0.5 мл.\" и 100 хил. дози ваксина за „Хепатит Б\" – „Еувакс Б\", които не са разрешени за употреба на територията на България. Поради това не биха могли да отговорят на нуждите на имунизационния календар в страната. От действията на Москов са настъпили вредни последици за МЗ от имуществен характер в размер на 325 233,87 лв., и неимуществени вреди, изразяващи се в създаване на недоверие в авторитета на МЗ за осъществяване на ефективен контрол относно упражняваната лекарствена политика и недоверие у гражданите за дейността по ваксиниране на деца. Това определя деянието като особено „тежък случай\". Деянието на Петър Москов съставлява престъпление по чл. 282, ал. 3, вр.ал.2, вр. ал.1от НК, и за него се предвижда наказание „лишаване от свобода\" от 3 до 10 г. Второто обвинение срещу Москов е за това, че на 27 ноември 2015 г., в качеството си на министър на здравеопазването, в съучастие, като помагач, умишлено е улеснил сключване на неизгодна сделка с „Бул Био НЦЗПБ\" ЕООД за дарение на 5 000 000 дози ваксини „БЦЖ\". От това са произтекли значителни вреди за „Бул Био\" ЕООД в размер на 427 788,31 лв. с ДДС, 2097, 96 лв. застраховки и 12 221,22 лв. транспортни разходи. Престъплението е квалифицирано по чл.220, ал.1, вр. чл. 20, ал. 4, вр. ал. 1 от НК, за което се предвижда наказание „лишаване от свобода\" от 1 до 6 г. Третото обвинение на Петър Москов е за това, че в периода 20 юни 2016 г. – 1 юли 2016 г., като министър на здравеопазването и принципал на „Бул Био НЦЗПБ\" ЕООД, не е упражнил достатъчно контрол върху работа на лица, на които е възложено управлението на обществено имущество, и от това са произтекли значителни щети в размер на 110 003, 46 лв. В резултат на престъпното бездействие на Москов е допуснато в база на „Бул Био\" в кв. Суходол, гр. София, да бъде произведена и съхранявана ваксина „Тетадиф\", без Изпълнителната агенция по лекарствата да е била уведомена и без да е дала разрешение за нейното производство конкретно в тази база на „Бул Био\" ЕООД. Така са осъществени значителни разходи за производството на ваксината, без да са спазени нормативните изисквания. Така описаното деяние съставлява престъпление по чл. 219, ал. 4, вр. с ал. 2 от НК и ако бъде признат за виновен, Петър Москов може да получи наказание „лишаване от свобода\" от 3 до 10 г. На съд е предаден и бившият заместник-министър Адам Персенски по обвинение, че на 9 юли 2015 г., като длъжностно лице, в съучастие като помагач на Москов, умишлено е улеснил министъра да наруши и да не изпълни служебните си задължения при получаване на дарението от 100 хил. дози „Еувакс Б\", като от действията му са настъпили имуществени вреди в размер на 325 233, 87 лв. ДДС и е нарушен авторитетът на Министерство на здравеопазването за осъществяване на ефективен контрол по изпълнение на лекарствената политика на държавата - престъпление по чл. чл. 282, ал. 3, вр. ал. 2, вр.ал.1, вр.чл. 20, ал. 4, вр. ал. 1 от НК. За това деяние се предвижда наказание „лишаване от свобода\" от 3 до 10 г. Престъпните действия на Адам Персенски се изразявали в осъществяване на среща в резиденцията на Р Турция през месец март 2015 г. и среща с представители на турското посолство в Република България. На тези срещи е било предварително договорено изготвянето на двустранно споразумение между българското и турското Министерство на здравеопазването за размяна на ваксини. Адам Персенски е участвал в работна група за изготвяне на същото Споразумение. На 19 юли 2015 г. Адам Персенски е изготвил доклад пред министъра на здравеопазването за организиране на приемане на дарението от Република Турция, включително издаване на разрешителни за ползване, проверка на наличности и съответствие на продуктите с националните регламенти, както и организиране на вноса на ваксините на територията на Република България. Второто обвинение на Адам Персенски е за това, че в качеството си на длъжностно лице е подбудил и подпомогнал на Любомир Димитров (управител на „Бул Био\" ЕООД) да сключат неизгодна сделка с Министерство на здравеопазването, от която е настъпила значителна вреда за „Бул Био\" ЕООД в размер на 427 788, 31 лв. с ДДС. Деянието е съставлява престъпление по чл. 220, ал.1, вр. чл. 201 ал.3 и ал. 4, вр. ал.1 от НК, и за него се предвижда наказание „лишаване от свобода\" от 1 до 6 г. Управителят на „Бул Био\" АД Любомир Димитров е предаден на съд по две обвинения за безстопанственост по смисъла на чл. по чл. 219, ал. 4, вр. с ал. 1 от НК във връзка с производство на ваксина „Тетадиф\", без нужните разрешения в периода 20 юни 2016 – 1 юли 2016 г. Второто престъпление е осъществено в периода 9 ноември 2015 – 27 ноември 2015 г., когато Л.Д. е допуснал разпиляване на имуществото на „Бул Био\" ЕООД в общ размер на 44 685, 55 лв.- престъпление по чл. по чл. 219, ал. 4, вр. с ал. 1 от НК. Щетата е формирана от направените производствени разходи във връзка с производство на ваксина „Тетадиф\" , предназначена за Р Турция, без да е наличен изричен договор и разрешение от страна на Изпълнителната агенция по лекарствата. За това престъпление законът предвижда наказание „лишаване от свобода\" от 3 до 10 г. Третото обвинение на Любомир Димитров е за това, че на 27 ноември 2015 г., като длъжностно лице, съзнателно е сключил неизгодна сделка – дарение на ваксини „БЦЖ\" (250 000 ампули по 20 дози) в полза на Министерството на здравеопазването. От това е произлязла значителна вреда за „Бул Био\" ЕООД в размер на 427 788, 31 лв. с ДДС –престъпление по чл. 220, ал. 1, вр. чл. 20, ал.2 , вр. ал. 1 от НК, за което се предвижда наказание „лишаване от свобода\" от 1 до 6 г. На съд е предаден и завеждащ отдел в „Бул Био НЦЗПБ\" ЕООД, за осъществени от него престъпления по чл. 219, ал. 4, вр. с ал. 1 НК, и по чл. престъпление по чл.219, ал.3, вр.ал.1, вр.чл.20, ал.2, вр.ал.1, вр.чл.26, ал.1 от НК /безстопанственост/. Деянията са осъществени във връзка с незаконно производството на ваксината „Тетадиф\" и безплатния й износ за Р Турция. На съд е предадена и завеждащата отдел „Качествен контрол\" в „Бул Био НЦЗПБ\" ЕООД. Тя е обвинена за четири отделни документи престъпления, свързани с изготвянето на официални документи с невярно съдържание – сертификати за износ на ваксина и сертификати за хранителни среди, и ползването на неистински официални документи. В една част от тях е отразявано, че партидите с ваксина „БЦЖ\" отговарят на съответните спецификации в разрешението за употреба и на разпоредбите за освобождаване на биологични продукти. В други е посочено, че определена хранителна среда, използвана при ин витро процедури, е отговаряла на изискванията за качество. Тези документи са се използвали пред клинични микробиологични лаборатории в страната. Престъпните деяния са осъществени в периода 8 януари 2014 – 25.11.2015 г. и са съставомерни по чл. 311 от НК, според който се предвижда наказание „лишаване от свобода\" до 5 г. Към настоящия момент всички обвиняеми са с мярка за неотклонение „подписка\".", "date": "2018.03.12", "title": "Петър Москов на съд за ваксините"}
{"url": "http://standartnews.com/balgariya/aktsiya_globi_za_patnitsi_bez_kolan_na_zadnite_sedalki-369259.html", "text": "До 18 март в страната ще се проведе полицейска операция за установяване на нарушители, които не използват обезопасителни системи-колани, каски за мотористите и детски столчета. Това съобщи на брифинг главен инспектор Росен Рапчев от отдел „Пътна полиция\" на ГД „Национална полиция\". В България и във всички държави членки на TISPOL в ЕС се провежда засилена кампания и полицейски операции за установяване на нарушители, които не използват обезопасителни системи-колани, каски за мотористите и детски столчета. Контролът за установяване на такива нарушения ще бъде засилен в цялата страна. Акцент ще има и върху пътниците, които се возят на задните седалки на автомобила. От миналата година има промени в закона като вече и самият водач носи отговорност и ще бъде глобяван, ако пътниците нямат колан. Доста български граждани слагат колани, когато се возят на предната седалка. Процентът не е такъв за тези, които се возят отзад. Не е добър и процентът за детските обезопасителни системи. Глобата за непоставяне на колан, непоставяне на каска и неизползване на столче за дете е 50 лв. Същата глоба се налага и на водача, ако някой от пътниците е без колан. Това не означава, че ако трима от пътниците са без колан, водачът ще бъде глобен с по 50 лв. за всеки, а общо глобата ще бъде на тази стойност. „Очакваме гражданите да се научат да ползват тези обезопасителни системи не само, когато има такива операции, а постоянно. Нека всички в автомобилите да използват колани, защото това спасява живот\", коментира Росен Рапчев.", "date": "2018.03.12", "title": "АКЦИЯ! Глоби за пътници без колан на задните седалки"}
{"url": "http://standartnews.com/balgariya/prelya_yazovir_kray_burgas-369254.html", "text": "Язовир „Мандра\" край Бургас прелива - наводнени са земеделски площи, но няма опасност за близките села. Това алармира областният управител на Бургас Вълчо Чолаков пред \"Фокус\". Той уточни, че язовирът прелива от доста време, а от около 2 месеца шлюзовете му са отворени на максимум, за да изпускат водата. „В района на бензиностанцията между Новоселци и Дебелт има наводнени земеделски площи. Днес получих информация за наводнени площи и в Димчево. Няма как тези площи да бъдат отводнени. Помпите на „Напоителни системи\" работят, но не са достатъчни в случая. Няма опасност за хората или къщите в близките села\", каза още Чолаков.", "date": "2018.03.12", "title": "Преля язовир край Бургас"}
{"url": "http://standartnews.com/balgariya/stroyat_nov_pat_mezhdu_smolyan_i_madan_zaradi_srutishteto-369257.html", "text": "Започва изграждането на около 1,5 км нов път, който да заобиколи срутището на пътя Смолян-Мадан и да пренасочи движението за леки автомобили. Това каза в свое изявление председателят на Управителния съвет на Агенция „Пътна инфраструктура\" инж. Дончо Атанасов, след като обсъди с експерти геолози и проектанти възможните мерки, които може спешно да се предприемат по повод срутището на път ІІ-86 Смолян – Мадан. По думите му има 7-8 села, които сега са откъснати и хората преминават пеша в свлачищната зона, което е изключително опасно. „Разположихме всички необходими табели и предупреждения, там има полиция и всичко, което е трябвало да се организира от Агенцията, сме го организирали. Днес ще разположим допълнително табели, с които да предупредим хората, че преминаването през срутищната зона е изключително опасно\", каза още той. Инж. Атанасов изрази надежда в рамките на максимум около 10 дни този път да бъде изграден, като може това да се случи и по-рано. След като бъде изграден пътят, ще има и възможност за бързо преминаване на лекото движение, линейки, специализирани коли и учениците да си ходят спокойно на училище. Атанасов припомни, че обходният маршрут за тежкотоварните автомобили е през Рудозем-Смилян. „По този начин даваме една спокойна алтернатива на тежкото движение на 12,5 тона да преминават през Рудозем-Смилян\", допълни той.", "date": "2018.03.12", "title": "Строят нов път между Смолян и Мадан заради срутището"}
{"url": "http://standartnews.com/balgariya/pozhar_gori_v_tseh_za_trabi_na_tsarigradsko_shose-369235.html", "text": "Пожар избухна в цех за производство на пластмасови тръби в квартал „Горубляне\" в София, предаде репортер на БГНЕС. Няма пострадали. Сигналът за инцидента е подаден в 8.30 ч. Днес. Цехът се намира на бул. „Цариградско шосе\". Към мястото на инцидента са насочени четири специализирани автомобила на столичната пожарна. На този етап няма данни за опасност на съседни сгради. По първоначални данни огънят е тръгнал от машина за шприц. След приключване на гасенето, ще се извърши оглед, с цел установяване на причините за възникналия пожар, уточниха от МВР.", "date": "2018.03.12", "title": "Пожар гори в цех за тръби на „Цариградско шосе“"}
{"url": "http://standartnews.com/balgariya/tragva_deloto_sreshtu_bivshiya_vanshen_ministar_daniel_mitov_i_zamestnika_mu_hristo_angelichin-369231.html", "text": "Делото срещу бившия външен министър Даниел Митов и неговия бивш заместник Христо Ангеличин в Специализирания наказателен съд тръгва по същество на 12 март, предаде БГНЕС. . Първоначално бившият министър бе с мярка за неотклонение „подписка\", но по-късно съдът я отмени и двамата с Ангеличин остават без мярка за неотклонение по време на съдебния процес. Даниел Митов е обвинен в това, че в периода от 15.01.2016 г. до 22.07.2016 г., като министър на външните работи, при условията на продължавано престъпление не изпълнил служебните си задължения с цел да набави облага за търговско дружество, и от това настъпили значителни вредни последици в размер на 494 458,03 лв. за Министерство на външните работи (МВнР). В нарушение на Закона за публичните финанси и Закона за обществените поръчки, сключвайки споразумения към договор с Министерство на земеделието и храните (МЗХ), Митов задължил МВнР да преведе чрез МЗХ на търговското дружество инкриминираната сума и не предвидил контрол по изпълнението на ценовото предложение по така сключените споразумения. Христо Ангеличин е обвинен в това, че в периода от 15.01.2016 г. до 22.07.2016 г., като длъжностно лице - заместник-министър на външните работи, при условията на продължавано престъпление, в нарушение на задълженията си да наблюдава и контролира дейността на дирекция „Управление на собствеността и материално-техническо осигуряване\" в МВнР, не упражнил достатъчен контрол върху работата на директора на тази дирекция. В резултат на това са последвали значителни щети за Министерство на външните работи в размер на 494 458,03 лева , изплатени по силата на две споразумения сключени между МВнР и МЗХ, на търговско дружество, като сумата е недължимо платена, поради неспазване от страна на търговското дружество на ценовото му предложение. Вместо да се спази закона, тъй като са налице основания за провеждане на процедура за възлагане на обществена поръчка по реда на ЗОП, МВнР сключило две споразумения (от 15.01.2016 г. и от 22.04.2016 г.) с МЗХ, по силата на които са ползвали услугите на търговско дружество чрез Министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на МЗХ.", "date": "2018.03.12", "title": "Тръгва делото срещу бившия външен министър Даниел Митов и заместника му Христо Ангеличин"}
{"url": "http://standartnews.com/balgariya/patyat_smolyanmadan_e_neprohodim_prekasnat_e_elektroprovod-369233.html", "text": "Експерти ще направят нов оглед на свлачището, което блокира главния път между Смолян и Мадан. Тоновете скална маса изцяло са затворили шосето, а стотици жители на селата в региона са принудени да преминават пеш под опасните камъни. Кога пътят ще бъде отворен? Едно от дърветата, повалени от свлачището, е прекъснат важен електропровод, но за момента няма хора без ток. Очаква се геодезисти да направят оценка каква е площта на свлачището. По първоначални оценки то е над 20 декара. Вече започна изграждането на временен обходен път, който да поеме автомобилния трафик. Тежкотоварните камиони пък ще бъдат пренасочени през Рудозем. Там също има активно срутище, но почистването и укрепването му е на финалната права. На този етап около 11 села са откъснати от Смолян, където много от хората работят или учат. „Свлачището прекъсна електрозахранването на тези 11 села, в процес на прекъсване е и водоподаването към тях. Нямаме достъп до Спешна помощ. Един от основните проблеми, които стоят пред тези населени места, са около 150 ученици от 1-ви до 12-и клас, които пътуват всеки ден. Вариант е от двете страни на свлачището да ги чака по един автобус, който да ги превозва\", заяви един от кметовете на засегнатите села. „Ще осигурим микробуси, които да извозват хората, които работят или учат в района. Другото, което искаме да направим, но това ще се реши днес на заседанието на АПИ, е ако нещата се поуспокоят, да отворим едното платно и да сложим патрули, които да пропускат през трасето на свлачището само спешни случаи и микробусите, които извозват ученици и работници\", заяви за „Здравей, България\" Адриян Петров, зам.-областен управител на Смолян.", "date": "2018.03.12", "title": "Пътят Смолян-Мадан е непроходим, прекъснат е електропровод"}
{"url": "http://standartnews.com/balgariya/borisov_pochita_deportiranite_evrei_ot_makedoniya-369176.html", "text": "Днес премиерът Бойко Борисов ще бъде на посещение в Скопие, където заедно с колегата си Зоран Заев ще участва във възпоменателна церемония за отбелязване на 75-годишнина от депортирането на евреите от Македония. Двамата ще открият мемориал за почитане на паметта на жертвите на Холокоста, както и на онези 11 343 евреи от Беломорието и Вардарска Македония, депортирани в нацистките лагери на смъртта през 1943 година. И досега в някои македонски медии и исторически трактовки се прокарва обвинението, че България не е успяла да спре депортирането на тези 11 343-има души, както е спасила всичките свои 48 000 еврейски поданици. Бойко Борисов е първият български министър-председател, който участва в отбелязването на годишнина от депортирането на евреите от територията на днешна Република Македония. В официалната българска делегация за церемонията са включени и представители на еврейската общност. В рамките на посещението са планирани и двустранни разговори между премиерите Борисов и Заев.", "date": "2018.03.12", "title": "Борисов почита депортираните евреи от Македония"}
{"url": "http://standartnews.com/balgariya/bedstveno_polozhenie_v_bregovo_reka_timok_izleze_ot_koritoto_si-369234.html", "text": "Втора община обяви бедствено положение. След Хайредин тревога е обявена и във видинското село Брегово. Река Тимок заля 7000 декара земя. Остават още 20-30 см, за да прелеят дигите. Свикан е кризисен щаб. Ако водите продължат да прииждат най-застрашените хора ще бъдат евакуирани. Има и притеснения заради опасността от замърсяване с тежки метали от мината в сръбския град Бор. Местните се опасяват от екокатастрофа. \"Има залети дворни места. Може да се наложи евакуация. Имаме готовност да приютим хората в две сгради\", заяви кметът на Брегово Милчо Лалов. \"Откакто се вдигна нивото на Тимок, пием и готвим само с минерална вода\", обясни местна жителка. От Регионалната здравна инспекция заявиха, че до момента не е имало проблем с местната питейна вода. \"От 20 години съм кмет. И досега нямам един анализ за състоянието на питейната вода. Няма един официален документ, който да посочи има ли или няма проблем. Официално 4 000 декара са изключени от плана за земеразделяне, защото са замърсени с тежки метали - мед и желязо\", възрази на свой ред кметът. Предстои да бъдат взети проби от местната вода, която ще се изследва по химични и микробиологични показатели.", "date": "2018.03.12", "title": "Бедствено положение в Брегово: Река Тимок излезе от коритото си"}
{"url": "http://standartnews.com/balgariya/oblatsi_-369209.html", "text": "Днес ще се заоблачи, възможни са превалявания. Още през нощта облачността се увеличи и вплътни. Около обяд в северозападна България ще има валежи от дъжд, които до края на деня ще обхванат цялата западна половина на страната. А през нощта срещу вторник и останалите райони на България. Ще духа слаб, в Източна България до умерен вятър от юг-югозапад. Минималните температури ще са между 3 и 8 градуса, максималните между 19 и 24 градуса. Атмосферното налягане е близко до средното за март и през деня бавно ще се понижава.", "date": "2018.03.12", "title": "Облаци"}
