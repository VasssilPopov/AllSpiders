{"url": "http://standartnews.com/biznes/obzor_syurpriz_ot_kaymanite_za_bulgargaz-367519.html", "text": "\"Булгаргаз\" се оказа замесен в търговски спор между търговец на газ и добивното предприятие \"Петрокелтик\", което експлоатира находището \"Галата\" в Черно море. Фондът Worldview Capital - основен кредитор на „Петрокелтик\", ще си търси дължимите суми от „Булгаргаз\", предаде БГНЕС. Това става  ясно от съобщение на фонда в Туитър. Макар че \"Булгаргаз\" не е страна в този спор, негови плащания към \"Петрокелтик\" са запорирани заради претенция на газов търговец по договор за доставка, стана ясно от съобщение на \"Булгаргаз\" до медиите. Оттам обясняват, че на 2 ноември 2017 г. на държавното дружество е връчено съобщение от частен съдебен изпълнител, с което се налага запор върху вземанията на \"Петрокелтик\" ООД, произтичащи от сключения с \"Булгаргаз\" договор за доставки на природен газ. Сумата е в размера на бъдещите искове, които ще бъдат заведени от търговец на газ срещу добивното предприятие. На \"Булгаргаз\" се забранява да предава запорираните суми на \"Петрокелтик\", като компанията се явява в позицията на пазач на парите. Запорът е върху вземания за 405 хил. лв., съобщи \"Медиапул\". От своя страна \"Петроклетик\" отправя молба към държавното дружество запорираната сума да остане по негова сметка до друго нареждане от страна на съдебен изпълнител или вдигане на запора поради отпадане на основанието за блокиране на сумата. На 5 януари 2018 г. на \"Булгаргаз\" е връчена нотариална покана от името на Уърлдвю И Ейч Ес Интернешанъл Мастър Фънд, Уърлдвю Икономик Риковери Фънд и Плутос Ейджънси ЛЛС, регистрирани на Каймановите острови, които са кредитори на \"Петрокелтик\". С нотариалната покана е поискано \"Булгаргаз\" да извърши плащане по банковата сметка на посочен депозитар. \"Към настоящия момент в „Булгаргаз\" не е постъпила информация за отпадане на основанието за вдигане на запора върху вземанията на „Петрокелтик\", съобщават още от държавното дружество. И уточняват, че от начало на ноември 2017 г. доставките на природен газ за „Булгаргаз\" от „Петрокелтик\" са преустановени. \"Касае се за спор между местни търговски дружества и компетентен за неговото разрешаване е българският съд. С оглед на това считаме, че изнесената в пресата информация би могла да създаде излишно напрежение, свързано със сигурността и непрекъснатостта на доставките за страната\", се казва в съобщението до медиите на газовия доставчик. \"Петрокелтик\" е един от най-големите британски инвеститори в България и държи концесията за добив на природен газ от три блока в шелфа на Черно море - \"Галата\", „Калиакра\" и \"Каварна\".", "date": "2018.01.23", "title": "ОБЗОР: Сюрприз от Кайманите за \"Булгаргаз\""}
{"url": "http://standartnews.com/sport/mladezhite_sa_prioritetat_na_kralev_za_evropredsedatelstvoto-367503.html", "text": "Министърът на младежта и спорта Красен Кралев представи пред Европейския парламент (ЕП) приоритетите, които Българското председателство си поставя в сферата на младежта и спорта. Кралев подчерта, че бъдещето на Европа и младите хора е един от основните приоритети по време на Председателството ни и Министерството на младежта и спорта (ММС) си поставя за цел постигането на реални резултати за младите хора и за спорта в Европа. В своята програма за предстоящите шест месеца в сектор „Младеж\" ММС поставя  акцент върху младежкото развитие и бъдещите младежки политики. Основен приоритет е насърчаването на младите хора като двигатели на промяната в изграждането на фундамента на устойчивото бъдеще за всички европейски страни. „Затова е изключително важно да инвестираме в образованието, обучението и възможностите за заетост на младите хора\", обясни Красен Кралев. Българското председателство цели да повиши осведомеността за демографските промени в Европа, които ще окажат въздействие върху нашите социални системи като цяло, но по-специално върху младите хора. Главното събитие в рамките на структурния диалог по време на Българското председателство ще бъде Конференцията за младежта на ЕС от 16 до 19 април 2018 г. в София, която ще бъде насочена както към предизвикателствата, пред които са изправени младите хора, така и към вслушването в техния глас при изготвянето на конкретни препоръки към следващата Европейска стратегия за младежта. Министър Кралев заяви категорична подкрепа за „Европейски корпус за солидарност\". По думите му, това е инициатива, която е полезна за развитието у младите хора на социални умения и компетентности, което може да има положително въздействие върху тяхното активно гражданство и пригодността им за работа. Красен Кралев обясни пред ЕП, че Световната антидопингова агенция (WADA) стартира първата фаза от процеса за преразглеждане на Световния антидопингов кодекс с оглед на приемането на нов кодекс през 2021 г. Българското председателство ще изготви отговора на ЕС и неговите държави-членки във връзка с преразглеждането на този кодекс. „Като член на Управителния съвет на Световната антидопингова агенция аз съм горд, че на България се пада и отговорността да ръководи през първите шест месеца на 2018 г. процеса по изготвянето и съгласуването на единна позиция на ЕС във връзка с прегледа на Световния антидопингов кодекс и ще направя необходимото становищата на ЕС да бъдат изцяло взети предвид в рамките на текущата дейност\", каза още министърът на младежта и спорта.", "date": "2018.01.23", "title": "Младежите са приоритетът на Кралев за европредседателството"}
{"url": "http://standartnews.com/mneniya/dava_se_shans_na_malkite_uchilishta_da_vdignat_nivoto-367523.html", "text": "- Да, за първи път. Това е нов начин за финансиране на средното образование, който се различава от предходните години, когато делегираните бюджети се определяха от принципа \"парите следват ученика\". Разликата е в това, че се допълват още 2 финансови стандарти. Единият е за брой паралелки в училището, а вторият е за средства, които отиват като \"стандарт институция\". Това означава, че всяко училище, независимо от това дали е малко или голямо, получава твърда гарантирана сума, която през 2018 година е 33 000 лв. Третият стандарт се запазва за брой ученици, но неговата тежест значително се намалява спрямо другите два стандарта. Което означава на първо място, че по-големите учебни заведения с повече ученици ще имат по-малък финансов ресурс, сравнено с парите от предишни години. Но за сметка на това пък е по-справедливо към малките училища. През годините те винаги са чувствали много силен финансов дефицит. С новия начин средствата в някои райони чувствително ще се увеличат, в други - по-малко. Това важи и за по-малките училища в София, които ще имат малко по-голямо финансово спокойствие. - Смисълът на всичко това е съвсем елементарен. В големите училища освен повече ученици има и много качествени преподаватели, което води до по-качествено образование. В малките училища нещата не са така - поради финансов дефицит имат проблем с набирането на учители и тяхното задържане. Основната цел на тази промяна е да могат малките училища да привлекат повече и по-добри млади специалисти. - Мисля, че да. В момента върви финансовото разпределение от общините за отделните училища. В София малките училища ще имат между 7 и 11 на сто по-голям бюджет от миналата година. По-големите училища ще имаме същия бюджет или най-много 0,5-1 на сто повече. За голямо училище от над 1600 ученици не е проблем, но такива не са много. - Идеята е да се създаде конкурентноспособност и за малките училища. Те да могат да увеличат  чувствително заплатите на учителите си. Сега разликата във възнагражденията на преподавателите в големите и малките училища достига 300-400 лв. Това е твърде чувствителна разлика. - Това не е много лесна крачка, но когато се създават механизми, които да стимулират тези действия в дългосрочен план, очевидно е, че учителят би направил подобна крачка. Министерството даде възможност да се заплащат транспорта на учителите, независимо дали от голям град към по-малък или обратно. Това е още една добра преференция. В тези отдалечени и малки училища учениците вероятно не са толкова добре мотивирани, но точно заради тази липса на мотивация би следвало да се заплаща по-добре трудът на учителя. Нещо, което не е правено с години. Така, че крачката на министерството в тази посока е много смела, малко позакъсняла, но е добре, че се прави. - Ясно е, че децата на родители с по-ниско образование са с по-големи обучителни затруднения. Обучението на такива деца, особено с пълни класове, е изключително голям проблем. И той трябва отново да намери финансово изражение, за да може учител, който работи с такива деца, да не се чувства постоянно неудовлетворен, неоценен, да е на социалната опашка. А по-скоро трябва да усети, че държавата го подкрепя. Затова подобна философия е за адмирация. Така, че да не се говори за затваряне на училища, да няма училища с усещане за фалит, а да може да стимулират по-спокойно учителите си. - Със сигурност голяма от учителите са много добре подготвени, но това не означава,че не трябва допълнителна квалификация към специфичната група. И то най-вече в местата, където децата не знаят да говорят български по различни причини. Тогава учителят се чувства тотално изолиран, защото децата си говорят на своя си език, който остава неразбран от преподавателя. Или трябва да се търсят учители, които знаят съответния език, или да са местни хора. За да бъде достъпът между учител и ученик по-лесен. - Адмирирам ситуация, в която няма да има т.- нар. \"маломерна паралелка\", и няма да има минимален брой ученици. Което намира финансово подкрепящо въздействие от новата схема. Както и самото обстоятелство, че не би трябвало да има закриване на професионални паралелки заради по-малък брой обучаеми. Важно е да се вижда, че държавата подпомага такива паралелки, защото ако те не са \"интересни\", то това не означава, че държавата няма нужда от даден вид специалисти. - Изключително необходим е този контрол и той трябва да се прави постоянно. На много места делегираните бюджети се компрометираха поради недобро управление и занижен контрол. Тези бюджети са прекрасна идея, ако се използват правомерно и ефективно. Контролът трябва да върви не само от образователното ведомство, но и от местната общност на училището. Защото на много места общностите остават безразлични към уродливи и разпределения на средствата. Няма деца, общността знае това, но не предприемат стъпките, за да се спре това и да накарат децата да ходят на училище и да останат там. Това трябва да е местно усилие, заедно с местните неформални лидери на общността, които имат влияние сред родители и деца. - Изключително чувствителна е, но тя стана такава, когато се политизира. Имаше повече от година за обществена дискусия, но историците не намериха сили и енергия за дебат, а започнаха да го правят едва след като програмите бяха приети. Което означава, че се продължава в посоката да е минал последният срок, а после да ревизираме вече взети решения. Хората от академичните  среди, запознати с историческите проблеми, неглижираха ситуацията. Очевидно е, че тази исторически период след установяване на комунистическата власт, е чувствителен, понеже се е случил съвсем скоро. Няма ясно изчистени изводи. Отделните политически сили се надпреварват да казват кое е истина, кое - не. Десетокласниците са родени малко след 1989 г. и е много важно да се използват съвременни термини, без да се изпада в крайности и да се представят фактите и събития обективно, доколкото е възможно. Винаги учителите са много чувствителни как представят съответните теми, защото ги преподават на деца, чийто родители са живели в този период преди 1989 г.  Най-важното е учителите по история да накарат учениците да мислят, да пресъздават исторически събитията, без да се изпада в конкретност за кой период от време се отнася дадения проблем. Това е важното, докато дебатите наблягат на друго - дали е имало това или онова. Нещо, което няма значение за образованието. - Районирането е много важно заради това, че през последните години има свръхконцентрация на родителски интерес към отделни училища, които не могат да удовлетворят желанията им. Новото райониране създава равномерен разпределителен механизъм детето да бъде до най-близкото по местоживеене училище. не казвам дали е справедливо или не. Но е добра крачка на столичната община към решаване на един наболял проблем. Защото обратното е сегрегация на някакъв признак, не знам дали на богати или бедни. Но всяко училище по своему си е квартално и основната му функция е да обслужи интересите на родителите в този квартал. Няма училище, което да е мегаквартално, освен националните училища, чиято функция е съвсем различна.", "date": "2018.01.23", "title": "Дава се шанс на малките училища да вдигнат нивото"}
{"url": "http://standartnews.com/kultura/obyaviha_nominatsiite_za_oskarite-367513.html", "text": "Американската Академия за киноизкуство обяви номинациите за наградите „Оскар\", които ще бъдат раздадени на 4 март в Холивуд. В категорията за най-добър режисьор са Кристофър Нолан за „Дюнкерк\", Джордан Пийл за \"Get Out\", Грета Гъруиг за „Lady Bird\", Пол Томас Андерсън за \"Phantom Thread\" и Гийермо дел Торо за „Формата на водата\" (\"The Shape of Water\"). За наградата за най-добър актьор ще се състезават Тимъти Шаламет за „Призови ме с твоето име\" (\"Call Me by Your Name\"), Даниел Дей-Люис за \"Phantom Thread\", Даниъл Калууя за \"Get Out\", Гари Олдман за \"Darkest Hour\" и Дензъл Уошингтън за \"Roman J. Israel, Esq.\" Номинирани в категория „Най-добра актриса\" са Сали Хокинс за „Формата на водата\", Франсис Макдорманд за „Три билборда извън града\" (\"Three Billboards Outside Ebbing, Missouri\"), Марго Роби за \"I, Tonya\", Сиша Ронан за \"Lady Bird\"и Мерил Стрийп за \"The Post\". За най-добър филм са номинирани \"Call Me By Your Name\",\"Darkest Hour\", „Дюнкерк\" (\"Dunkirk\") \"Get Out\",\"Lady Bird\", \"Phantom Thread\",\"The Post\", „Формата на водата\" (\"The Shape of Water\"), „Три билборда извън града\" (\"Three Billboards Outside Ebbing, Missouri\"). В категория „най-добър чуждестранен фил\" са включени \"A Fantastic Woman\" (Чили), \"The Insult\" (Ливан),\"Loveless\" (Русия),\"On Body and Soul\" (Унгария),\"The Square\" (Швеция).", "date": "2018.01.23", "title": "Обявиха номинациите за оскарите"}
{"url": "http://standartnews.com/sport/sled_trichasova_bitka_grigor_dimitrov_otpadna_ot_australian_open-367486.html", "text": "Григор Димитров отпадна на четвъртфиналите на Аустрелиън Оупън след поражение в четири сета от британеца Кайл Едмънд след 4:6, 6:3, 3:6, 4:6. След голямата си победа над Ник Кириос, Григор бе считан за огромен фаворит срещу Едмънд, но в този двубой британецът бе по-добрият тенисист на \"Род Лейвър Арена\" и заслужено достигна до своята първа победа над играч от топ 10 и успех в първия си четвъртфинал от Големия шлем. За съжаление Григор не успя да демонстрира играта, която му донесе успеха над Кириос, сервисът отново бе много колеблив, грешките от дъното на корта бяха доста. На свой ред Едмънд играеше без особено напрежение и демонстрира в най-пълна степен огромното израстване в играта си.", "date": "2018.01.23", "title": "След тричасова битка Григор Димитров отпадна от Australian open"}
{"url": "http://standartnews.com/mneniya/balgariya_se_izkachva_v_klasatsiyata_na_naydobrite_strani-367510.html", "text": "България се нарежда на 56 място в класацията на най-добрите страни в света, съставена от американското списание „US News & World Report\". Страната ни се е изкачила с няколко позиции напред в сравнение с 2017 г., когато е била на 63 място. За България е написано, че Световната банка я класифицира като държава с висок среден доход. Икономиката се базира на строителството, минното дело, услугите, сред които важно място заема туризма. Световният икономически спад е довел до спиране на бурния икономически растеж. В същото време се посочва, че България има добре образована работна сила, но е смятана за най-бедната нация в Европейския съюз. Сред предизвикателствата, пред които е изправена България, са проблемите с корупцията и организираната престъпност. Държавите се оценяват по 9 критерия, които включват развитието на туристическия отрасъл, иновациите, социалната сфера, културата, темповете на растеж на икономиката, отвореност за бизнеса, качество на живот, а също така влияние на световната сцена и историческо наследство. България най-добре се представя в критериите: качество на живот /31 място/ и отвореност за бизнеса /36 място/. Първо място в класацията, в която влизат 80 държави, заема Швейцария. След нея са Канада, Германия /която се изкачила с едно място/, Великобритания /спад с едно място/. В края на рейтинга са Сърбия /78 място/, Ангола /79/ и Алжир /80/. По критерия сила и влияние в света първи са САЩ, следвани от Русия и Китай. По критерия темпове на икономически растеж водещи са ОАЕ, Индия и Сингапур. Най-добре от балканските страни в класацията е представена Гърция /28 място/, Турция /36/, Хърватия /50/, Словения /53/ и Румъния /54/.", "date": "2018.01.23", "title": "България се изкачва в класацията на най-добрите страни"}
{"url": "http://standartnews.com/sport/radoslav_yankov_znamenosets_v_pyongchang-367498.html", "text": "  Общото събрание БОК утвърди днес българската делегация за ХХІII Олимпийски зимни игри в ПьонгЧанг (9-25 февруари). Делегатите решиха в най-престижната надпревара на планетата България да бъде представена от 19 състезатели в 6 спорта. Знаменосец на българската делегация по време на Откриването ще бъде носителят на световната купа в сноуборда Радослав Янков, съобщи председателя на БОК Стефка Костадинова. От 82 членове, на Общото събрание бяха представени 46, всички гласуваха състава на делегацията за ПьонгЧанг. Все още съществува възможност да спечелим още една квота и да пратим 20-и спортист на Игрите. Това може да стане при пренареждане на ранглистата в сноуборда, където в момента Теодора Пенчева е първа резерва. „Преди всичко бих искала да поздравя българските спортисти, извоювали правото да стартират в най-елитните и популярни състезания на планетата. Да благодарим на техните треньори, на хората от щабовете и федерациите, на всички, спомогнали за класирането. Сам по себе си този факт е една не малка победа,\" заяви в краткото си приветствие председателят на БОК Стефка Костадинова. „Сега за ПьонгЧанг в състава имаме настоящ носител на Световна купа, имаме и европейски шампиони в зимните спортове.  Радослав Янков и Сани Жекова са в световния елит и са две от големите ни надежди в сноуборда. Красимир Анев и Владо Илиев са европейски шампиони в биатлона, където при мъжете също имаме своите шансове. И в двата спорта всичко зависи от едно трепване, тъй че нека им пожелаем успех, да имат ден и късмет в ПьонгЧанг и да покажат максимума точно по време на Олимпиадата,\" каза още Костадинова преди да пожелае успех на всички олимпийци и да благодари на Министерството на младежта и спорта и на държавата за  оказана помощ в подготовката на олимпийската ни делегация. За първи път биатлонът е с най-много представители в олимпийска делегация на зимни игри – общо 10, в този спорт сме с пълни отбори при мъжете и жените, което се случва за втори път след Албервил92. Общо в делегацията ни има както много опитни спортисти – Сани Жекова и Мария Киркова са за 4-ти път на олимпиада, така и 9 дебютанти, сред които млади състезатели на 20 и 21 години. От спечелилите квоти за ПьонгЧанг най-млада е биатлонистката Милена Тодорова, която навърши 20 години преди пет дни. Алберт Попов и Йордан Чучуганов са по на 21 години. Най-възрастен е биатлонистът Михаил Клечоров – на 35 г. Специален гост на Общото събрание бе Н. пр. посланикът на Република Корея в България Шин Бу-нам, който запозна присъстващите с подготовката и с последните новини около Игрите. След това в залата бяха излъчени два промоционални тв клипа, представящи спортните обекти на Игрите и красотите на Република Корея. Спортисти 19 Сноуборд 1.      Александра Жекова 2.      Радослав Янков Алпийски дисциплини 3.      Алберт Попов 4.      Мария Киркова Ски бягане 5.      Веселин Цинзов 6.      Йордан Чучуганов 7.      Антония Григорова Ски скок 8.      Владимир Зографски Биатлон 9.      Красимир Анев 10.     Владимир Илиев 11.     Антон Синапов 12.     Димитър Герджиков 13.     Михаил Клечоров 14.     Емилия Йорданова 15.     Десислава Стоянова 16.     Стефани Попова 17.     Даниела Кадева 18.     Милена Тодорова Шейни 19.     Павел Ангелов Длъжностни лица 20.     Виктор Жеков – старши треньор сноуборд 21.     Георги Атанасов – треньор сноуборд 22.     Божана Жекова – треньор сноуборд 23.     Ивайло Борисов – треньор ски алпийски дисциплини 24.     Ангел Пумпалов – техническо лице ски алпийски дисциплини 25.     Пламен Неделяков – старши треньор ски бягане 26.     Иван Бургов – треньор ски бягане 27.     Матиас Зупан – треньор ски скок 28.     Георги Фъртунов – треньор биатлон 29.     Николай Захаров – треньор биатлон 30.     Александър Младенов – техническо лице биатлон 31.     Венцислав Илиев – техническо лице биатлон 32.     Борислав Петров – техническо лице биатлон 33.     Петър Петров – техническо лице биатлон 34.     Георги Вергов – треньор шейни Медицински екип 35.     д-р Първан Първанов – лекар 36.     Момчил Кинов – физиотерапевт 37.     Мартин Еремиев – физиотерапевт 38.     Антония Андонова – физиотерапевт Ръководство 39.       Стефка Костадинова – Председател на БОК, Ръководител на   делегацията 40.     Белчо Горанов – Генерален секретар, Заместник ръководител 41.     Румяна Динева – Шеф на мисия 42.     Екатерина Дафовска - Олимпийско аташе, ръководител отбор биатлон Оперативно управление 43.     Камелия Игнатова –  Администрация и международна дейност 44.     Тодор Шабански – Прес аташе 45.     Лилия Пандурова – Администрация, офис Олимпийско село 46.     Християн Янков – Протокол и транспорт", "date": "2018.01.23", "title": "Радослав Янков знаменосец в Пьонгчанг"}
{"url": "http://standartnews.com/mneniya/votat_kato_bumerang_za_sotsialistite-367485.html", "text": "Поздравявам Корнелия Нинова и БСП за находчивостта им, че атакуват не слабите, а най-силните политики на правителството. Това заяви със своеобразния си хумор един от най-успешните министри на ГЕРБ – финансовият министър Владислав Горанов, чиито ресори се оказаха  главните букви във финалните опорни точки на червения вот срещу кабинета. Дългоочакваната парламентарна атака на социалистите бе описана в мотиви от 10 страници, които са любопитно четиво за всеки начинаещ редактор – много думи, малко факти. Подплатени с коментари на база всякакви социологически проучвания и гарнирани с журналистически разследвания от безспорния корифей в професията Елена Йончева. По болната тема на обществото – корупцията. Много елементарно би било да очакваме усърдието на Нинова в подготовката на вота да се изяви само в журналистически неудобни въпроси на опозицията по време на своеобразната отчетна пресконференция на управляващите в залата. Прави впечатление, че от доста време лидерът на БСП говори с перифрази от цитати на различни исторически личности. Но в последния месец  личи влиянието на един философ. Разбира се, не Ахмед Доган. Неговата коледно послание срещу социалистите най-вероятно я е накарала да се обърне към други мъдреци. Допаднал й един от най-ревностните опоненти срещу елитарността – Фридрих Ницше. Нека да видим как през неговите фрази звучат нейните обяснения. БСП е убедена, че идва залеза на кабинета заради множество социологически изследвания, в които близо 80 % от българите(да не забравяме, че това е любим процент на БСП за цитиране) са категорични, че има корупция. Не че другаде няма. Но при нас била натрапчива – заради калпавата скъпа ограда по границата, роднинските назначения по места, некадърни управители, които източват НДК, порочните финансови схеми, с които крадат лекарства и ги изнасят в чужбина. Всички тези практики безспорно са уродливи. Но никоя от тях не се освети заради бдителността на БСП. Социалистите просто яхнаха вълната от общественото недоволство. Докато институциите правеха проверките, а партийните централи – рокадите, социалистите конкурираха журналистите с документални филми, международни разследвания и колоритни репортажи. Покрай старта на евро председателството обаче поредицата от летни  „гейтове\"  загуби актуалност. И това наложи Който не умее да лъже, той не знае що е истина. Поизтупан от 2015 година, докладът бе напълно подходящ за целта – да разклати финансовото здраве на кабинета. Удар по гордостта на премиера Борисов, че с увеличените приходи от данъци и митници, създава излишък, с който попълва непрекъснато отварящите се социални дупки в бюджета. Нищо, че прокуратурата и ДАНС обявиха еднозначно, че няма закононарушения, а предписаните мерки от службата са изпълнени изцяло. БСП успешно завъртя темата. За да принуди на вота ГЕРБ да се затрудни максимално с въпроса – как хем корупцията расте, хем приходите нарастват? Ако номерът с атаката по доклада на митниците се окаже неразбираем за хората, БСП отново ще се върне към любимите теми - оградата и санирането. При тях каквито и да са отговорите, въпросите са константа и палят обществото. Няма значение дали заради природните условия или заради калпаво строителство, важното е, че оградата се руши. А това, че миграционният натиск клони към нула, е само заради строгите мерки по границата след филма на Йончева. Санирането е гордост на ГЕРБ, но дюшеш за опорните точки във вота на БСП. Каквито и да са ползите – по-добра изолация, по-малко пари за парно,  по-добра естетика, има голям грях – тези, които строят най-евтино, не са червени фирми, те са близки до роднините на ГЕРБ. Каквото и да говорят БСП за корупцията по време на вота, никой не може да ги обвини. По две причини. Първо – точна дефиниция за това понятие няма. Но ако се вгледаме в прехода, за да я дефинираме – ще видим, че БСП са шампиони в тази дисциплина – от гьола в Белене до злоупотребите с еврофондове, които Европа ни спря и заради които кабинетът на социалистите падна. Не може да се отрече, че в последните дни преди вота, Нинова печели симпатии. Като човек от народа, като алтернатива. Но това не означава автоматично, че хората, които не харесват това управление, биха гласували за нея. Просто защото те искат радикална промяна и чисто нов модел. А това, което БСП обещава да направи като дойде на власт ги плаши – това, че ще национализира губещите предприятия и общинските болници, че ще раздава от бюджета стотици милиони за социални нужди, че ще промени данъците в полза на бедните и ще вземе парите от по-богатите. Тези обещания не правят БСП управляваща партия, която връща чувството за справедливост. Която се заиграва със страховете на хората, но предимно за лична употреба. Както с критиката им върху учебниците от 10 клас. Заляха парламента с декларации, че учебникът е калпав, защото децата не учели за съпротивата по време на последната война. А после с половин уста признаха, че фашизмът и болшевизмът се изучавали още в 9-ти клас. Накрая, за да останат контра, се противопоставиха срещу неправилния прочит на прехода. Сякаш всички сме забравили, че точно БСП вече 28 години не е излязла с оценка на времето, чиито единствен архитект беше партийния й елит. Няма как БСП да са доволни. Докато са потънали в черни мисли за България, Европа ни засипва с похвали. И не само от десните партии, но и от евросоциалистите. Страната ни стана лидер на външнополитически инициативи от запад до изток. Дори своеобразен кадем за коалицията Меркел- Шулц. Което е ясен знак за Корнелия Нинова, че има какво да научи от партньорите си в Европа. Резултатът от гласуването е предизвестен - то няма да мине. Но много вероятно е да се върне като бумеранг върху соцлидерката. Защото след неуспешния външнополитически вот ще трябва да се изправи пред ново предизвикателство – срещу опонентите в собствената си партия. И да разчита на най-популярната фраза на Ницше- Това, което не ни убива, ни прави по-силни.", "date": "2018.01.23", "title": "Вотът като бумеранг за социалистите"}
{"url": "http://standartnews.com/mneniya/es_se_nuzhdae_ot_stabilna_sistema_za_ubezhishte-367514.html", "text": "През последните месеци и години темата за солидарността е сериозен повод за дебат в ЕС. Понякога Европа изглежда изцяло разделена по въпроса как да се процедира с бъдещата европейска система за убежище. При все това, всъщност всички ние искаме силна, балансирана, ефективна и хуманна система за предоставяне на убежище, която да е справедлива както за ЕС и неговите граждани, така и за мигрантите, бежанците и страните на произход и на транзитно преминаване. Благодарение на съвместните ни усилия днес се намираме в много по-стабилен момент, а това ни позволява да напредваме в една и съща посока. Външните граници на Европа са по-добре защитени от всякога, а броят на мигрантите, пристигащи незаконно в ЕС, е по-нисък дори от периода преди 2014 г., доста преди да настъпи миграционната криза. Хиляди хора, нуждаещи се от закрила, бяха презаселени и преместени в цяла Европа, а условията за прием на мигранти в трети държави се подобриха с наша подкрепа. Разбира се, всички тези колективни усилия във всички аспекти на нашата цялостна миграционна политика трябва да бъдат продължени и дори засилени. Затова трябва да продължим да укрепваме управлението на външните граници. Знаем също така, че докато в съседни на ЕС държави има нестабилност, ще има и хора, нуждаещи се от закрила и убежище. ЕС има моралното и правното задължение да продължи да бъде безопасен пристан за хората, нуждаещи се от убежище. При все това настоящата обща европейска система за убежище, в т.ч. Регламентът от Дъблин, По същество всички сме съгласни, че следва да бъде предоставяна закрила на хората, които наистина се нуждаят от нея. Но за да постигнем това, трябва също така да въведем ред в системите си за предоставяне на убежище, така че да станат по-строги към онези, които злоупотребяват с тях, и по-ефикасни при връщането на онези, които не се нуждаят от закрила и нямат право да останат в Европа. Нуждаем се също от по-добро споделяне на отговорността между държавите членки. Именно това е причината, поради която предложихме реформа на европейската политика в областта на убежището. Не е редно лицата, търсещи убежище, да могат да избират сами в коя държава да отидат — това подкопава функционирането на системите ни за убежище, а също и свободното движение в Шенгенското пространство.  Именно това ще се промени с предложената от нас нова дъблинска система. Чрез нея ще се създаде устойчива и справедлива система, чрез която да се решава коя страна следва да е компетентна да разгледа молбата за убежище на дадено лице и да се гарантира, че в условия на криза отговорността не лежи само върху една или няколко страни. Единственият начин да предотвратим вторичните потоци, „пазаруването\" на убежище и злоупотребите с него е, като направим така, че тревата да не е „по-зелена\" от другата страна и да има реални последици за онези, които нарушават правилата. Това означава, че процедурите по предоставяне на убежище, правата, задълженията и условията трябва да бъдат еднакви във всички държави членки: например един сириец бе трябвало да има еднакъв шанс да бъде признат за бежанец и в Португалия, и в Латвия, и в Швеция. Следва да се превърне в правило пълно съдействие и подкрепа да се предоставят само в държавата членка, която е компетентна да разгледа молбата за предоставяне на убежище. Също така следва да се превърне в правило помощ и закрила да се предоставят само в рамките на необходимото време. Процедурите ни трябва да станат по-бързи и по-ефективни — бихме искали времето, необходимо за обработване на заявленията, да бъде намалено до максимум 6 месеца. Мой приоритет за следващите месеци е да гарантирам постигането на съществен напредък по реформата на европейската система за убежище и ще работя в тясно сътрудничество с държавите членки и Европейския парламент, за да постигнем резултати по него. Зная, че при вида на хилядите хора, преминаващи границите ни незаконно през последните няколко години, у някои наши граждани се породи безпокойство и дори страх. Същевременно обаче бях свидетел на неизброими случаи на щедрост, която европейците показваха по различни поводи на национално, регионално или местно равнище. Никой няма право да забравя факта, че говорим за човешки същества, много от които са уязвими и бягат от големи опасности, които ги дебнат в родината им. Много от днешните европейци са преки или косвени потомци на имигранти или бежанци. Спомените от близкото ни минало са все още живи. Всички ние искаме намерим решение, но за това е нужно всеки да поеме отговорност. По този въпрос не може да има компромис. Ако действително искаме да подобрим системата си, никой акт на солидарност не може да бъде търгуван или разменян срещу друг. Те всички са ни нужни. Като единно европейско семейство ние или сме силни заедно, или въобще не сме силни. По тази причина трябва да си имаме доверие. Реформата на общата ни европейска система за убежище не се изразява само в благотворителност или в добри намерения. Тя е свързана с гарантиране на общите ни интереси.", "date": "2018.01.23", "title": "ЕС се нуждае от стабилна система за убежище"}
{"url": "http://standartnews.com/svyat/navodneniya_i_risk_ot_lavini_v_evropa-367526.html", "text": "Наводнения, придошли реки, обилни снеговалежи, риск от лавини и откъснати от света населени места предизвикаха хаос в няколко страни от Западна Европа, съобщиха Франс Прес и АП. На места във Франция има наводнени полета и къщи. Тридесет департамента в страната са под оранжева тревога заради лошото време и наводненията. Оранжев код означава хората да внимават заради опасни природни феномени. В Париж река Сена преля и се очаква максималното й ниво да бъде отчетено в петък. Вероятно то ще достигне пика от 6,10 м, регистриран през юни 2016 г. Тогава експертите казаха, че това е било най-високото й ниво от 30 г. Заради очакваното сега покачване на водите на Сена бяха закрити няколко спирки на влака, свързващ центъра с предградията и преминаващ покрай бреговете на реката. В град Сошо заради покачване на водното ниво бе затворен автомобилният завод на PSA и 1800 работници се озоваха в принудителен отпуск. Южно от Страсбург пък бяха взети мерки за овладяване покачването на водите на река Рейн. На германска територия точно срещу града нивото на реката достигна 4,73 м. Във френските Алпи има обилни валежи, съчетани с топенето на падналия вече сняг на места. Поради риск от потопи в много общини училищата там останаха затворени. В Шамони в подножието на Монблан онзи дев имаше максимален риск от лавини и хората бяха призовани да не напускат домовете си. Около 75 туристи и работници бяха евакуирани от четиризвезден планински хотел в Северна Италия близо до границата с Австрия след лавина, паднала през нощта, предаде АП. Заедно с гостите и персонала на \"Лантаухерер Хоф\", намиращ се на височина 1870 м и на около 100 км северозападно от италианския град Болцано, бяха евакуирани и местни жители. Италианските власти обявиха риск от пета степен за лавини в долината Веноста, което означава много висока опасност. Около 10 000 туристи са напълно изолирани заради снежната блокада в съседния град Тироло. В Швейцария обилни снеговалежи затрудниха пристигането на участниците в Световния икономически форум в Давос, който започна вчера. Курортите Цермат, Андермат и Зас-Фе са откъснати от външния свят зарази риск от лавини. В австрийската провинция Тирол училищата останаха затворени в някои села, откъснати от света заради обилния снеговалеж.", "date": "2018.01.23", "title": "Наводнения и риск от лавини в Европа"}
{"url": "http://standartnews.com/svyat/zemetresenie_s_magnitud_64_po_rihter_raztarsi_dzhakarta-367489.html", "text": "Земетресение с магнитуд 6,4 по скалата на Рихтер разтърси индонезийската столица Джакарта. Заради труса била проведена евакуация на служителите от офис сгради. Засега няма заплаха от цунами или информация за жертви, съобщиха от правителството. Епицентърът на труса е бил на дълбочина 10 км. според индонезийските метеоролози. Той е на 81 км. югозападно от провинция Бантен край бреговете на остров Ява.", "date": "2018.01.23", "title": "Земетресение с магнитуд 6,4 по Рихтер разтърси Джакарта"}
{"url": "http://standartnews.com/svyat/tayniyat_plan_za_deystvie_kogato_kralitsa_elizabet_ii_pochine-367494.html", "text": "„Операция Лондонски мост\" – това е кодовото име на план, който предвижда какво ще се случи, когато кралица Елизабет Втора напусне този свят. Частният секретар на кралицата ще информира британския премиер за скръбното събитие по сектретнa телефоннa линия, предавайки фразата „Лондонският мост падна\". Медиите ще бъдат информирани чрез съобщение на Прес Асоциацията, а лакей ще закачи бележка с черен контур на портата на Бъкингамския дворец. „Операция Лондонски мост\" е разработена през 60-те години и е обновявана няколко пъти оттогава. Темата за кончината на кралицата е твърде деликатна, за да се обсъжда официално, но в британските медии има не една публикация по темата. Въпросът излезе отново на преден план след филма „Коронацията\" на BBC, в който Елизабет Втора дава единствено по рода си интервю. В него тя се връща към дните на възкачването си на престола, явно предизвиквайки у голяма част от британците мисли за момента, когато наследникът й ще поеме тежестта на короната. „За щастие баща ми и аз имаме глави със сходна форма. Но веднъж като я сложиш, тя стои. Имам предвид, тя просто стои здраво. Не можеш да погледнеш надолу, за да четеш речта си, а трябва да вдигнеш листа с речта нагоре. Защото, ако погледнеш надолу, вратът ти ще се счупи и тя ще падне. Така че, короните имат някои недостатъци, но иначе са доста важни неща.\" Короната е направена за Джордж Шести, който става крал на Великобритания през 1937 година. Тя е украсена с 2868 диаманта, 17 сапфира, 11 емералда и стотици перли. Върху нея блести скъпоценният камък, известен като „Рубинът на Черния принц\", за който се смята, че е бил носен от Хенри Пети в Битката при Аженкур през 1415 година. Та, над два и половина килограмово кралско украшение някой ден ще натежи най-вероятно на главата на престолонаследника принц Чарлз. Няколко часа след кончината на кралицата, принцът на Уелс, все още скърбящ, ще положи клетва за възкачване на престола по време на извънредна среща на лордове, депутати, епископи и други членове на Тайния съвет на краля. Говори се, че тайна група ръководена от Дука на Норфокл планира следващата коронация, която да е наполовина по-кратка, по-малко лъскава и по-разкрепостена. Коронацията през 1953 е декларация, че следвоенна Великобритания все е могъща и бляскава, коментира „Ай нюз\". Присъствали са 8000 гости - много от тях, облечени с хермелин. Не са били допуснати представителите на други вероизповедания – нещо, което се очаква да се промени при следващата церемония. Възможно да се използва и по-модерно возило от тежката почти 4 тона позлатена каляска, за която във филма на BBC Елизабет Втора казва: „Отвратително. Изобщо не е правена за пътуване. Само кожа и пружини, не е много удобно. Изминахме четири-път мили. С пешеходна скорост.  Конете не можеха да се движат по-бързо, толкова е тежка.\" Очакванията са, че следващата коронация ще бъде организирана доста по-бързо от последната, която се е състояла 16 месеца след смъртта на краля. Сега подобно закъснение би отворило пространство за дискусии за ролята на монархията и нуждата от нея, а това е последното нещо, което кралското семейство иска сега. Но макар че въпросът за следващата коронация се обсъжда периодично, възможно е да мине още дълго време преди наистина да се наложи „Операция Лондонски мост\" да влезе в действие. Кралицата-майка си отиде на 101 години. Дъщеря й Елизабет Втора, която е изпратила Сталин, Чърчил, Тачър, Рейгън и Горбачов, свидетел е на създаването на ЕС и решението на Великобритания да го напусне, вероятно ще съветва не един британски премиер в идващите години.", "date": "2018.01.23", "title": "Тайният план за действие, когато кралица Елизабет II почине"}
{"url": "http://standartnews.com/svyat/preodolyana_be_byudzhetnata_kriza_v_sasht-367495.html", "text": "Сенатът на Конгреса на САЩ гласува законодателна мярка за бюджета, с която се слага край на продължилата три дни парализа на федералното правителство, съобщиха информационните агенции. С 81 на 18 гласа бе одобрено решение за удължаване до 8 февруари на временното финансиране на правителството. Това стана възможно, след като вчера бе постигнат компромис да се приеме временно финансиране и бе гласувано да се прекратят дебатите по въпроса. Лидерът на републиканското мнозинство в Сената Мич Макконъл каза, че федералните служби скоро ще заработят в нормален режим, а Сенатът ще започне нелеки преговори по редица въпроси. Проблемите са свързани главно с разногласия между демократите и републиканците по имиграционната реформа и преди всичко за съдбата на стотици хиляди нелегални имигранти, влезли в САЩ още като деца. Сега резолюцията отива за гласуване в Камарата на представителите, където се очаква да бъде одобрена без проблеми. После текстът трябва да бъде подписан от президента Доналд Тръмп. Одобреното днес законодателство ще позволи на федералните служители да бъде платено за трите дни, в които правителството остана без финансиране.", "date": "2018.01.23", "title": "Преодоляна бе бюджетната криза в САЩ"}
{"url": "http://standartnews.com/balgariya/gripna_vakantsiya_i_v_dimitrovgrad-367516.html", "text": "Грипна ваканция в Димитровград обяви кметът Иво Димов. Децата няма да учат от 24 до до 26 януари. Така с двата почивни дни,  учениците в Димитровград ще си останат по домовете до понеделник. Министерство на здравеопазването обяви на територията на община Димитровград грипна епидемия. Преустановени бяха детските и женските консултации, свижданията в лечебните заведения за болнична помощ и провеждането на профилактични имунизации. Грипна епидемия бе обявена вчера и в област Стара Загора. Пред епидемия е и Монтана. Там през миналата седмица болните от остри респираторни заболявания са били 170 на 10 000 души. Най-силен вирусът е при деца от 5 до 14 години, където заболеваемостта е 700 на 10 000. 153 училища в страната са затворени заради грипа, съобщиха от МОН. 116 от тях бяха в пазарджишко, 17 - в Благоевград. Грипната ваканция в Пазарджик обаче свърши вчера и от днес децата вече са на училище. Грипът започва внезапно с повишаване на температурата, силна отпадналост, силни болки в мускулите, главоболе, силна кашлица. Аптеките в страната са заредени с противогрипни лекарства, които трябва да се пият още при първите симптоми.", "date": "2018.01.23", "title": "Грипна ваканция и в Димитровград"}
{"url": "http://standartnews.com/balgariya/sled_5_chasa_debati_vot_na_nedoverie_v_chetvartak-367525.html", "text": "След 6 часа дебати депутатите си казаха, каквото имат, на тема корупция, а често и как се борим у нас с нея. Така, самото гласуване на вота на недоверие срещу кабинета \"Борисов\"3 ще бъде гласуван в четвъртък сутринта от 9.00 часа като първа точка в дневния ред. По правилник един вот на недоверие се гласува най-рано 24 часа след финала на дебатите в пленарната зала.", "date": "2018.01.23", "title": "След 5 часа дебати: Вот на недоверие в четвъртък"}
{"url": "http://standartnews.com/balgariya/pri_mrasen_vazduh_zatvaryat_sinya_i_zelena_zona_v_sofiya-367524.html", "text": "Пълна забрана за паркиране в платените зони в София планира общината при силно замърсен въздух. Това е препоръката на комисията по околна среда към Столичния общински съвет, която прие окончателния вариант на мерките за борба с мръсния въздух. Те трябва да бъдат одобрени на сесия в четвъртък. Първоначалната идея на зам.-кмета по екология Йоана Христова бе в дните със силно завишено замърсяване на въздуха синята зона да струва двойно по скъпо като в замяна се въведе \"зелен билет\" от 1 лев за целия градски транспорт. Миналата седмица обаче предложението за 4 лв. синя зона бе заменено със забрана за паркиране в нея. Мярката бе разширена със затваряне и на зелената зона. Ако идеята бъде приета в дните със силен смог няма да може да се паркира в целия център. Идеята в него да влизат коли според номерата им - един ден четни, друг - нечетни, също отпадна. Зеленият билет на цена левче на ден за целия градски транспорт обаче остава в сила. 60 лева такса на месец за строителните машини в центъра, предлага кметството в София. Предвижда се таксата за товарни автомобили над 4 тона да бъде 120 лв. месечно, а за над 30 тона - 150 лева. Общината има амбицията до 2019 г. всички превозни средства на градския транспорт да са екологични. При най-ниските нива на замърсяване общината ще призовава гражданите да не използват превозните си средства, а градския транспорт, ще предприема оросяване, както и допълнително миене и метене на улиците, ако е възможно, обяви шефката на екокомисията Лорита Радева.", "date": "2018.01.23", "title": "ПРИ МРЪСЕН ВЪЗДУХ: Затварят синя и зелена зона в София"}
{"url": "http://standartnews.com/balgariya/gen_kirov_ospori_ne_sam_prisvoil_i_tsent_vodi_se_voyna_sreshtu_men-367512.html", "text": "Бившият шеф на разузнаването ген. Кирчо Киров оспори присъдата, която получи за присвояване на средства. \"Осъден съм неоснователно, несъмнено ще обжалвам на втора инстанция, заяви той, цитиран от \"Фокус\". - Това беше един много бърз, скоротечен и режисиран процес. Аз бях осъден единствено и само по показанията на един свидетел. Мисля, че този процес има политически характер. Очевидно трябва да се отвлече вниманието от дебатите за корупция - да бъдат омаловажени. Очевидно е, че трябва да покажем пред международните фактори, пред нашите европейски партньори, че има осъдена знакова фигура, допълни генералът. \"Считам, че съм осъден неоснователно при липса или недостатъчна наличност на доказателства, допълни Киров. - Военната прокуратура и Военният съд действаха в предварителен уговор и имаше предварителна нагласа за моето осъждане. Аз знаех много добре, че ще бъда осъден още преди започването на това дело и крайният резултат не ме учудва. Това е третото от делата, които водят моите наследници срещу мен. Срещу мен се води война от сегашните ръководители на Националната разузнавателна служба, наричана днес ДАР. Тази война се води в медиите и не само, срещу мен и цялото ми семейство. Не получих справедливост и правосъдие на първа инстанция, въпреки това вярвам на българската правосъдна система и съм убеден, че там има хора с професионална съвест, добре подготвени професионално, които ще отсъдят по право, убеждение и съвест. Аз зная много добре какво съм вършил през всички девет години на моето пребиваване на поста директор на Националната разузнавателна служба. Никога в нищо не съм се провинил. Не съм присвоил нито долар, нито евро, нито цент така, както ме обвиняват. Съвестта ми е чиста и наистина разчитам на справедливост на следващите инстанции в съдебната система, увери Кирчо Киров.", "date": "2018.01.23", "title": "Ген. Киров оспори: Не съм присвоил и цент, води се война срещу мен"}
{"url": "http://standartnews.com/balgariya/d_atanasova_votat_na_nedoverie_e_zaguba_na_vreme_i_bezpomoshtnost-367522.html", "text": "Вотът на недоверие е загуба на парламентарно време, обобщи депутатът на ГЕРБ Десислава Атанасова по време на дебатите по инициирания вот на недоверие към правителството по темата за корупцията. „Този вот е демонстрация, не само на математическа, но и на политическа безпомощност. Безпомощност на БСП, на която нито магия, нито магьосници помагат и вие чудесно знаете това. Мотивите ви – странна и комична компилация между социологически проучвания, вестникарски изрезки и някакви смехотворни кьорфишеци\", обърна се Десислава Атанасова към опозицията. „Не чух и дума да кажете за системата БАЦИС, защото и този сапунен мехур се пукна вчера, при изслушването на главния прокурор, председателя на ДАНС и финансовия министър\", допълни тя и определи днешните дебати като загубено време.", "date": "2018.01.23", "title": "Д. Атанасова: Вотът на недоверие е загуба на време и безпомощност"}
{"url": "http://standartnews.com/balgariya/ekaterina_zaharieva_i_temenuzhka_petkova_predstavyat_prioritetite_na_evropredsedatelstvoto_ni_v_ep-367496.html", "text": "Заместник министър-председателят по правосъдната реформа и министър на външните работи Екатерина Захариева ще представи приоритетите на Българското председателство на Съвета на Европейския съюз в Комисията по външна политика на Европейския парламент (AFET) на 23 януари 2018 г. в Брюксел, съобщиха от пресцентъра на МВнР. По традиция, в началото на всяко ротационно председателство, първият дипломат на държавата председател на Съвета на ЕС, представя външнополитическите приоритети на Председателството пред членовете на съответната Комисия на ЕП и обменя мнения с евродепутатите. Сред акцентите в изслушването на Екатерина Захариева ще бъде ключовият приоритет от дневния ред на България за следващите шест месеца - европейската перспектива на страните от Западните Балкани. И министърът на енергетиката Теменужка Петкова ще представи приоритетите на българското председателство на Съвета на ЕС в областта на енергетиката пред комисията „Индустрия, изследвания и енергетика\" (ITRE) на Европейския парламент. Това съобщиха от пресцентъра на Министерство на енергетиката. Изслушването ще се състои от 14.30 часа в Брюксел. В изказването си пред депутатите от Европейския парламент министър Петкова ще акцентира върху търсения от българското председателство напредък по основните досиета от законодателния пакет „Чиста енергия за всички европейци\" – регламента за управление на съюза, директивите за ВЕИ и за енергийна ефективност, модела на електроенергийния пазар и измененията в газовата директива.", "date": "2018.01.23", "title": "Екатерина Захариева и Теменужка Петкова представят приоритетите на европредседателството ни в ЕП"}
{"url": "http://standartnews.com/balgariya/tsvetanov_korneliya_ne_iska_da_imame_antikoruptsionno_zakonodatelstvo-367518.html", "text": "Както Корнелия Нинова искаше да ми отнеме думата, така искаше и да отнеме възможността да имаме законодателство, което да бори корупцията, а корупцията беше най-висока по времето на БСП. Това заяви от парламентарната трибуна народният представител и председател на ПГ на ГЕРБ Цветан Цветанов по време на дебатите за вота на недоверие. Цветанов се обърна към БСП, които са инициатори на вота, с думите: „Когато вие управлявахте, кредитният рейтинг беше нисък, а когато България се управлява от ГЕРБ, в момента с „Обединени патриоти\", ние вече имаме положителна перспектива. Това са икономически показатели, които кореспондират с политиките и нивото на корупция, за което вие говорите\". „Мога да ви кажа едно – не ви прави чест да излизате от тази трибуна и да говорите лъжи\", добави той. „На Пленум на БСП преди само два дни, те бяха написали пет точки, с които ще се сезират прокуратурата. Стигнаха до там, че с една от точките, едва ли не, да ме направят съпричастни към „Наглите\". Тези, които за две години и половина имаше 13 отвличания, които бяха доказани. 2 убийства и всичко това, беше във вашия управленски мандат. Стигнахте до там, че това да се мъчите да ми го припишете. Днес за пореден път казахте, че съм бил шофьор, аз нямам професионална книжка и никога не съм бил\", каза още Цветанов.", "date": "2018.01.23", "title": "Цветанов: Корнелия не иска да имаме антикорупционно законодателство"}
{"url": "http://standartnews.com/balgariya/borisov_podgotvya_sreshtata_turtsiya__es-367497.html", "text": "Министър-председателят Бойко Борисов се срещна с посланика на Турция Хасан Улусой. Двамата са обсъдили подготовката и организацията на предстоящата среща между ръководителите на водещите европейски институции и Турция. Българският министър-председател Бойко Борисов и посланикът на Турция обобщиха по време на срещата си, че България и Турция ще продължат да поддържат активно двустранно сътрудничество, защото освен непосредствен наш съсед, турската държава е и важен партньор в областта на миграцията, борбата с тероризма, земеделието и енергетиката. На срещата е дискутирано и партньорство между България и Турция в областта на културата. Възстановяването на духовни сгради на територията на двете страни беше заявено още при срещата на премиера Борисов с турския президент Реджеп Ердоган на 7 януари в Истанбул, когато двамата откриха реставрирания български храм \"Свети Стефан\". По време на разговора Улусой поздрави българския премиер с поемането на ротационното председателство на Съвета на ЕС и изрази очакване, че това ще бъде успешен период не само за страната ни, но и за цяла Европа. Двамата са единодушни, че диалогът между държавите-членки на ЕС и Турция трябва да бъде нормализиран в контекста на разбирателство и разумни решения.", "date": "2018.01.23", "title": "Борисов подготвя срещата Турция - ЕС"}
{"url": "http://standartnews.com/balgariya/parlamentat_sprya_rabota_opozitsiyata_vika_premiera_obnovena-367499.html", "text": "Парламентът прекъсна извънредното си заседание, на което се разисква по вота на недоверие към кабинета \"Борисов 3\", поискан от левицата. В мястото за министрите има само осем представители на кабинета, сред които вицепремиерите Томислав Дончев и Валери Симеонов. Премиерът Борисов обаче отсъства. Това възмути представителите на \"БСП за България\". В специално изказване червеният   настоя премиерът Борисов да се яви в пленарната зала. България е парламентарна република, каза той. „Когато става дума за вот на недоверие към правителството, няма как да оправдаем по-късното идване или изобщо неидването на министър-председателя на това събитие. Той не знае ли, че има вот на недоверие?\", заяви от трибуната Антон Кутев. И се обърна към парламентарния шеф Цвета Караянчева: \"Тъй като сме държава с парламентарно управление, а вие сте председател на парламент в момента, вие сте човекът, който трябва да осигури присъствието на министър-председателя тук!\" Още в началото на заседанието социалистът Драгомир Стойнев обърна внимание, че премиерът Борисов не е в залата. И настоя за неговото присъствие по време на разискванията. \"Българските граждани няма да ви повярват, че нищо не се прави от кабинета Борисов срещу корупцията\", отвърна на Корнелия Нинова правосъдната министърка  . Тя първа министрите в кабинета взе думата, за да се противопостави на аргументите на БСП за вот на недоверие за несправяне с корупцията. Това е дълбоко невярно твърдение, репликира Цачева след изказването на Корнелия Нинова. По думите й е спекулативно социалистите да твърдят, че правителството не искало да противодейства на корупцията, Цачева обвини вносителите на вота, че внушават дълбоко невярна теза. Борбата не може да се води кампанийно, а ежедневно и като системи от политики, опонира тя. И изреди направеното досега по темата, като не спести статистиката на ВКС за това, че съдени за корупция, длъжностни престъпления, за злоупотреба със служебно положение присвоявания и други са били 17 народни представители, 40 висши чиновници от изпълнителната власт и други организации, 22 магистрати, петима шефове на държавни фирми и общо 57 дела за корупция. \"Данните показват, че има воля, правителството може, правителството изпълнява стратегическите документи и ангажиментите си последователно, системно и комплексно - да се противопоставя на това уродливо явление\", заключи Цачева. \"Дайте своя принос, господа от левицата, с предложения за политики, за каквито не сме се сетили, но бъдете добронамерени\", протегна ръка бившата шефка на парламента.", "date": "2018.01.23", "title": "Парламентът спря работа, опозицията вика премиера /ОБНОВЕНА/"}
{"url": "http://standartnews.com/balgariya/mitropolit_osadi_istanbulskata_konventsiya-367500.html", "text": "Представителите на Православната и Католическата църкви твърдо обявиха своята позиция срещу приемането на Истанбулската конвенция. Това стана по време на обществената дискусия в Аулата на Софийския университет относно законопроекта за ратифициране на Конвенцията на Съвета на Европа за превенция и борба с насилието над жени и домашното насилие организирана от председателя на Народното събрание Цвета Караянчева. Домакинство на форума предложи СУ \"Св. Климент Охридски\". \"Истанбулската конвенция отваря вратата към морален разврат\", заяви в изказването си на обществената дискусия по конвенцията митрополит Киприян. По този начин митрополит Киприян повтори основния извод от  становището на Светия синод, прието на 22 януари. Старозагорският митрополит Киприан прочете отново позицията на Светия Синод, призова парламентът да не я ратифицира и я връчи на парламентарния председател Цвета Караянчева. Истанбулската конвенция води до духовна смърт. Тя е средство за насаждане на чужда нам система. Нов превод няма да промени нищо - с gender в оригинала се преследват цели, различни от насилието, посочи митрополит Киприян. В текста на английски понятието \"джендър\" е разграничено от понятието \"пол\", обърна внимание Киприян. Чрез употребата на понятието \"джендър\" се въвежда една идеология, която отрича, че човекът съществува като мъж и като жена, каза той. Според тази идеология биологичният пол няма значение за човешката идентичност, а представлява диктатура на природата над човека. Това отрича основната библейска мъдрост - и сътвори Бог човека по свой образ, като мъж и жена ги сътвори, продължи Киприян. След това митрополит Киприан връчи позицията на Светия синод на Цвета Караянчева. След него думата взе Богдан Пенев, който обяви от името на Католическата църква, че конвенцията поражда множество противоречия. За съжаление конвенцията не предприема мерки и не насочва към действителните проблеми, не акцентира върху широко разпростреното насилие в медиите, констатира той. След православни и католици против документа се обявиха и Обединените евангелски църкви в България.", "date": "2018.01.23", "title": "Митрополит осъди Истанбулската конвенция"}
{"url": "http://standartnews.com/balgariya/borisov_se_sreshtna_s_ruskiya_poslanik_dokato_go_chakaha_v_parlamenta-367501.html", "text": "Докато в парламента текат горещи дебати по вота на недоврие, а от БСП не спират да повтарят, че премиерът Бойко Борисов трябва да се яви в пленарна зала, от правителствената пресслужба разпространиха информация какво точно прави министър-председателят. Бойко Борисов и посланикът на Руската федерация Анатолий Макаров проведоха работна среща, на която обсъдиха развитието на двустранните отношения. Като области от взаимен интерес бяха посочени енергетиката и туризма. Руският дипломат поздрави премиера за началото на ротационното председателство на Съвета на Европейския съюз и убедителната защита на приоритетите му пред Европейския парламент. Той изрази надежда, че България ще работи за подобряване на диалога между държавите-членки и Русия. Докато премиерът и руският дипломат разговаряха, българският парламент обсъждаше вота на недоверие срещу кабинета \"Борисов 3\". БСП настоя премиерът да се яви в пленарна зала, а председетелката на Народното събрание Цвета Караянчева бе принудена да даде почивка. В 14,15 часа, тя съобщи, че Бойко Борисов няма възможност да бъде в НС, тъй като в момента има важни международни срещи.", "date": "2018.01.23", "title": "Борисов се срещна с руския посланик, докато го чакаха в парламента"}
{"url": "http://standartnews.com/balgariya/dps_kategorichno_shte_podkrepi_vota_na_nedoverie-367504.html", "text": "ДПС категорично ще подкрепи този вот на недоверие, предупреди депутатът   по време на дебатите по вота на недоверие към кабинета „Борисов\" 3 за провала му в борбата с корупцията. „Досега изказващите се колеги профанизираха, снижиха нивото на самия дебат. Корупцията, колеги за мен е само една от последиците от типа абсурдно управление. Ние трябва да търсим първопричината първо в това. За мен и за ДПС причината е този модел, който не предлага ясна визия, ясна стратегия за управление. Самият модел предразполага към корупция\", каза Ибрямов. Според него връзката между корупция и национална сигурност се онагледява с индекса на възприятие на корупцията, който е от порядъка на 41 пункта. „Като ние заемаме едно от последните места като държава членка на ЕС\", заяви Ибрямов. Той обърна внимание върху двамата вицепремиери от националистическите формации. „Единият е без ресор, без портфейл и той стана известен със своите шумни акции да ликвидира шума в Слънчев бряг. Какво каза заместник-министър Георг Георгиев: „Ние преследваме всякакви прояви на расизъм\". От една страна на вън и пред европейските ни партньори говорим едно, а от друга страна правим съвсем друго\", каза Ибрямов. „Държа в ръцете си отговор от МРРБ. В него ние направихме запитване за две пристройки на две сгради, които са в нарушение\", каза той и уточни, че става въпрос за строежи в Община Златоград. „Тук може да запитате вашия вицепремиер, защо тези нарушения не са влезли в изпълнение. Ето това е корупцията в държавата. Да си овластен и да не правиш нищо\", каза Ибрямов. Той обърни внимание, че активистка от НФСБ е била хваната за каналджийство. „Ако това не е корупция на база участие във властта, здраве му кажете\", посочи депутатът от ДПС. Ибрямов коментира, че преди месец и половина вицепремиерът Красимир Каракачанов е предвождал марш с факли, отричащ Ньойския договор, но по същото време България набелязва своите приоритети и един от тях е Западните Балкани. „От една страна вицепремиерът протестира срещу заграбените територии, а от друга ние излизаме пред европейските партньори и точно обратното\", коментира Ибрямов.", "date": "2018.01.23", "title": "ДПС \"категорично ще подкрепи\" вота на недоверие"}
{"url": "http://standartnews.com/balgariya/sv_sinod_reshi_da_se_chetat_molitvi_kam_sv_bogoroditsa_protiv_istanbulskata_konventsiya_-367502.html", "text": "На своето заседание от днес Св. Синод е взел решението във всички храмове и манастири в диоцеза на БПЦ да се чете ежедневно молебният канон на Майката Божия, съобщи Официалният сайт на Св. Синод. Усърдната молитва се извършва против приемането на Истанбулската конвенция, което ако се случи ще доведе до „духовна смърт\" на българския народ. Архиереите призовават православните християни също да вземат молитвено участие и със старание да подкрепят позицията на Св. Синод. Обръщението на Св. Синод ще бъде прочетено от всички църковни амвони на 28 януари – Неделя на Митаря и Фарисея.", "date": "2018.01.23", "title": "Св. Синод реши да се четат молитви към Св. Богородица против Истанбулската конвенция"}
{"url": "http://standartnews.com/balgariya/volya_udari_ramo_na_pravitelstvoto-367505.html", "text": "\"Воля\" удари рамо на правителството и обеща да гласува против вода на недоверие. \"Ще гласувам „против\" вота на недоверие, както бих гласуваха „против\" вот на доверие към кабинета, каза депутатът от \"Воля\" Кръстина Таскова време на дебатите по вота на недоверие към кабинета „Борисов\" 3 за провала му в борбата с корупцията. „Очаквах конкретни ясни примери, доказателства за корупция, а не празни приказки\", каза Таскова. По думите й един конструктивен вот на недоверие се изразява в това, че трябва да имаш алтернативен министър-председател. „Единствената група, която може да предложи алтернативен министър-председател е „Воля\", каза Таскова. „Г-жо Нинова вие с коя част вкарахте вота на недоверие? С тази, която приватизираше със СДС или с тази, която толерираше корупцията в БСП?\", обърна се депутатът към лидера на БСП Корнелия Нинова. След изказването на Кръстина Таскова лидерът на \"Воля\" Веселин Марешки развя плакат от трибуната: \"Национално освободително движение за чиста и свята република\". Марешки се обърна към БСП и ДПС: \"Сега ви даваме още една възможност. Последвайте ни. Не вотът на недоверие е начинът, по който ние да водим тази борба с корупцията\", заяви Марешки и ги призова да не подкрепят вота на недоверие.", "date": "2018.01.23", "title": "\"Воля\" удари рамо на правителството"}
{"url": "http://standartnews.com/balgariya/karadaya_malko_veroyatno_e_pravitelstvoto_da_padne-367517.html", "text": "Малко вероятно е правителството да падне от вота на недоверие, но то е обречено да се провали и да падне, заради генезиса си, заяви председателят на ДПС Мустафа Карадайъ по време на дебатите пo вота на недоверие към кабинета „Борисов\" 3 за провала му в борбата с корупцията. „ДПС ще гласува „за\" вот на недоверие, поради причините които пораждат крайно негативните последици – само една от които е корупцията\", каза Карадайъ. Според него е време за диалог и програми за управление по отделните секторни политики. „Време е за решителни действия за премахване на хранителната среда за корупцията\", допълни председателят на ДПС.", "date": "2018.01.23", "title": "Карадайъ: Малко вероятно е правителството да падне"}
{"url": "http://standartnews.com/balgariya/borisov_pogovori_sas_srabskiya_premier_za_zapadnite_balkani-367507.html", "text": "Докато опозицията го чакаше в парламента за обсъждането на вота на недоверие, премиерът Бойко Борисов поговори със сръбския министър-председател Ана Бърнабич по телефона. Темата бяха обсъжданията, проведени от него през последните дни, за насърчаване на интеграцията на страните от Западните Балкани. Борисов посочил, че темата, изведена като приоритет на Българското председателство на Съвета на ЕС, е била подкрепена консенсусно от различните групи в Европейския парламент и от лидерите на Съюза.  Борисов добавил, че страната ни ще продължи да е активна в този процес и разчита на ангажираността и на сръбското правителство.", "date": "2018.01.23", "title": "Борисов поговори със сръбския премиер за Западните Балкани"}
{"url": "http://standartnews.com/balgariya/akademitsi_se_obyaviha_sreshtu_istanbulskata_konventsiya-367508.html", "text": "До президента на Република България До председателя на Народното събрание на Република България До министър-председателя на Република България До лидерите на политическите партии ПРИЗИВ Ние, група български академици,  сме сериозно разтревожени, че през последните дни българското общество отново е подхвърлено на противопоставяне и разделение по повод печално известната Истанбулска конвенция. Редица разумни гласове на мислещи хора чухме през тези дни, които съветват за трезва преценка и настояват да се върнем към традиционните ценности на българското общество, към православната ни вяра и да прозрем, че зад медените думи уж в защитата на жените и децата от насилие наднича лицето на нравственото разтление, на отказа от традиционните ценности за семейството и най-вече отказ от божиите заповеди за морален и почтен живот и организация на семейството и обществото. Неслучайно и Светият Синод на православната църква категорично осъди тази конвенция и предупреди за опасностите, които се крият зад  неясния и неточен превод. Категорично е и осъждането от главният мюфтия на Република България. И нека си припомним думите на пророк Исая „Тежко на оногова, който приема доброто за зло, и злото за добро, тъмнината за светлина, и светлината за тъмнина\". Обръщаме се към Вас, господин Президент, госпожо председател на Народното събрание и господин Министър-председател, \tкъм вас господа, лидери на политическите партии в парламента на Република България, Не допускайте ново разделение на българското общество по такъв безсмислен и вреден повод. Всички сме против насилието срещу жени и деца, но защитата трябва да става не с конвенции със съмнително съдържание и нездрав смисъл, и с много „подводни камъни\", налагани с брутален натиск отвън. И кой нормален човек ще отхвърли                      казаното в Библията, че  Бог мъж и  жена ги сътвори, а не другояче? Достатъчно дълго българското общество е проявявало изключителна търпимост и толерантност към паради и демонстрации на нетрадиционни навици и предпочитания. Време е да защитим традиционните си православни ценности, почиващи върху хилядолетно историческо и културно развитие. Акад. Антон Дончев, акад. Константин Косев, акад. Георги Марков, акад. Стефан Воденичаров, акад. Благовест Сендов, акад. Васил Сгурев, акад. Людмил Стайков, акад. Васил Гюзелев, акад. Дамян Дамянов", "date": "2018.01.23", "title": "Академици се обявиха срещу Истанбулската конвенция"}
{"url": "http://standartnews.com/balgariya/18_godini_za_3ima_balgaritrafikanti_v_turtsiya-367515.html", "text": "Присъда затвор до 18 години грози трима български граждани, които са били разкрити от турските гранични власти. Те са обвинени в извършване на нелегален трафик на гюленисти през българско-турската граница. Мъжете възнамерявали да изведат заподозрените извън Турция. Твърди се, че те са български изселници, които за услугата получили общо 9300 евро. Сумата е била открита в колата на обвиняемите. Дейностите на тримата били разкрити при операция на турските гранични власти в района на Капъкуле през ноември миналата година. В колата им пътували шестима предполагаеми гюленисти, срещу които имало забрана за напускане на Турция. Както прекарваните гюленисти, така и предполагаемите каналджии са поставени под арест.", "date": "2018.01.23", "title": "18 години за 3-има българи-трафиканти в Турция"}
{"url": "http://standartnews.com/balgariya/shefat_na_nso_ne_e_podaval_ostavka-367520.html", "text": "Лъжа се оказа информацията за оставката на началника на Националната служба за охрана Ангел Антонов. Официално молбата му за напускане не е депозирана в президентството, заявиха от пресцентъра на \"Дондуков\" 2, цитирани от Канал 3.  По закон той трябва да бъде сменен с указ на президента. Публикации твърдяха, че Антонов е депозирал оставката си в понеделник вечерта, а мотивът бил преминаване на друга работа. Антонов, който има дългогодишна кариера в МВР, бе назначен на поста от президента Росен Плевнелиев по предложение на правителството през 2014 г.", "date": "2018.01.23", "title": "Шефът на НСО не е подавал оставка"}
{"url": "http://standartnews.com/balgariya/obzor_kircho_kirov_poluchi_oshte_15_godini_zatvor-367509.html", "text": "Бившият шеф на Националната разузнавателна служба (НРС) ген. Кирчо Киров е осъден на 15 години затвор за присвояване на 5,1 млн. лева от бюджета на службата, съобщиха от прокуратурата. Обвинителният акт по делото беше внесен в Софийския военен съд през пролетта на миналата година. Според разследващите между 2007 и 2011 г. в съучастие със свой подчинен Киров е присвоил от бюджета на службата евро и щатски долари в особено големи размери на стойност 5,1 млн. лв. Като негов съучастник бе обвинен полковникът от резерва и бивш служител на НРС Димитър Лидарев, който е осъден на 3 години условно. Според обвинението в изпълнение на заповед на Киров Лидарев е изготвял фалшиви документи за теглене и отчитане на сумите и е получавал парите от касата на службата. Присъдата за присвояване включва и конфискация на половината му имущество. Комисията за разкриване и изземване на незаконно придобито имущество е уведомена и тя трябва да установи за какво са използвани парите. Това е втора тежка присъда за Киров, след като през май 2016 г. получи 10 години затвор по друго идентично обвинение. Според него като ръководител на НРС е присвоил държавни средства в левове, евро, щатски долари и английски лири, чиято обща левова равностойност е в особено големи размери - близо 5 милиона лева. Това дело не е приключило, след като през ноември 2016 г. Върховният касационен съд го върна за ново разглеждане на Военно-апелативния съд заради допуснати процесуални нарушения при оценката на доказателствата, които са рефлектирали върху правото на защита на подсъдимия. Двете дела, по които Киров вече получи присъди, не са единствените. Срещу генерала се води дело и за това, че е пътувал неправомерно с бизнес класа, но по думите му то е спечелено в негова полза на първа инстанция. Чака се насрочването и на още едно - за разгласяване на държавна тайна по време на интервю по телевизията. Заради тежката 15-годишна присъда военните прокурори са поискали мярката за неотклонение на Киров да бъде променена в домашен арест. Другият вариант е задържането му, но с оглед възрастта на генерала, който на 23 септември ще навърши 68 г., прокурорите са предпочели да настояват за по-лек вариант. \"Военният съд е отказал да промени мярката, затова решението ще бъде протестирано пред Военния апелативен съд\", обясни наблюдаващият прокурор Елин Алексов. Според него съучастникът на ген. Киров Димитър Лидарев е постъпил достойно. „В хода на съдебното следствие се оказа, че служителят, който е осъден като негов съучастник, е работил в строга субординация с ръководителя си. Получавал е необходимите разпореждания. В една военизирана структура възможностите за реакция са строго ограничени. Като прибавим и възрастта на човек, както и стария военен рефлекс от близкото минало, преценката беше, е той не е имал много възможности да реагира, но получи условна осъдителна присъда. В последния възможен момент той постъпи достойно и допринесе за попълване на всички доказателства\", разясни Алексов. Според прокуратурата въпросните над 5 милиона лева формално парите са изразходвани за дейности, които след влизането на България в ЕС националната разузнавателна служба не е извършвала. След като получили достъп до секретните дела в националното разузнаване, станало ясно, че подобни разходи не са намерени. \"Парите са били изписвани с благословията на ген. Киров, получавани са на касата от неговия подчинен Лидарев, който му ги е давал\", обясни схемата Алексов. КОНПИ също е уведомена. Като военен не чувствам прилив на гордост, че един висш офицер е стигнал до там\", каза още Алексов.", "date": "2018.01.23", "title": "ОБЗОР: Кирчо Киров получи още 15 години затвор"}
{"url": "http://standartnews.com/balgariya/izgorya_zavedenie_na_parkinga_na_zala_festivalna-367493.html", "text": "Известен ресторант е изгорял в ранните часове на днешния ден в столицата. Сигналът за пожар сблизо до зала \"Фестивална\" е подаден минути преди 6 ч. тази сутрин. Изгорели са около 500 кв. метра площ от ресторант \"Суит\". Причините за пожара се изясняват.", "date": "2018.01.23", "title": "Изгоря заведение на паркинга на зала Фестивална"}
{"url": "http://standartnews.com/balgariya/glasuvat_2_lv_za_sinya_zona_v_plovdiv-367474.html", "text": "2 лева на част ще плащат пловдивчани за синя зона от 1 април, ако общинарите приемат днес промените Наредбата за определянето на местните такси и цени на услугите. Досега паркингът в центъра струваше 1,50 лв. Завишението на цените предизвика гнева пловдивчани и на опозицията в местния парламент. Увеличението е мотивирано с „внедряването и поддръжката на съвременни системи за таксуване, свързани с подобряване обслужването\", както и с ограничаване на безразборното паркиране в центъра на Пловдив, съобщи Марица.бг. Промените предвиждат още 20 на сто поскъпване на таксите за масите за сервиране на открито от 1 март. Така тарифата за квадратен метър в централната търговска част става 24 лв. на месец при досегашна 20 лв. В първа, втора и трета зона наемът на площите около заведенията ще бъде съответно 9.60, 8.40 и 7.20, само в най-крайните квартали ще се плаща по 6 лв. на квадрат. Средно с 20 на сто се увеличават и наемите за разполагане на рекламни съоръжения. По-скъпо ще излиза и раздаването на рекламни брошури и листовки - досега това струваше на съответния рекламодател 36 лв. на ден, новата такса ще е 43.20 лв. С 1 лв. се вдига и цената на билета за зала „Тропик\" на Природонаучния музей и вече ще е 4 лв. Провеждането на културни мероприятия в Малката базилика вече ще струва 250 лв. за 2 часа. Наемателят ще може да ползва и сградата, и дворът. Ако културният оператор избере само едното, ще дължи 125 лв. От 880 на 1200 лв. се вдига и наемът за зрителната зала на Градския дом на културата „Борис Христов\" за 1 ден.", "date": "2018.01.23", "title": "Гласуват 2 лв. за синя зона в Пловдив"}
{"url": "http://standartnews.com/balgariya/treto_dete_snimalo_ubiystvoto_vav_varna-367487.html", "text": "Постоянен арест ще иска прокуратурата за 14-годишното момче, което беше обвинено за убийството на 53-годишен бездомник във Варна. Неговият 13-годишен съучастник е настанен в дом за настаняване на малолетни и непълнолетни, извършили престъпления. Това каза пред камерата на БТВ окръжният прокурор Владимир Чавдаров. Случаят, потресъл морската ни столица, не е свързан с единична проява на агресия, а има няколко епизода – на 16 януари момчетата се скарват с мъжа на пазара в кв. „Владиславово\", ден по-късно идват да му „отмъщават\" и го пребиват, за да се върнат отново на 20 януари и да му нанесат фаталния втори побой, стана ясно от думите на обвинителя. Престъплението се квалифицира като извършено с особена жестокост и с особено големи за жертвата мъки – аутопсията е показала тежка черепно-мозъчна травма и счупване на почти всички ребра и последвали от него разкъсвания на вътрешни органи. Всичко това – само с удари с крака и ръце. По време на втория побой са присъствали още две деца – отново на 13 и 14 години. Те на този етап са само свидетели по разследването, като едното от тях е снимало с телефона си агресията. По отношение на извършителите прокурор Чавдаров обясни, че соченият за извършител е осмокласник, а неговият приятел не ходи на училище. Няма данни за други техни противообществени прояви.", "date": "2018.01.23", "title": "Трето дете снимало убийството във Варна"}
{"url": "http://standartnews.com/balgariya/studeno_slantse-367475.html", "text": "Днес снеговалежите ще започнат да спират и над много райони облачността ще се разкъса. В по-голямата част от страната северозападният вятър ще отслабне и стихне и само в Източна България ще е все още умерен. Минималните температури ще са между -8 и -3 градуса. Ще преобладава слънчево време с временни увеличения на облачността. Ще духа слаб до умерен североизточен вятър. Максималните температури ще са между 0 и 5 градуса. Атмосферното налягане ще продължи да се повишава и ще е значително по-високо от средното за януари.", "date": "2018.01.23", "title": "Студено слънце"}
{"url": "http://standartnews.com/balgariya/patsientka_i_meditsinska_sestra_si_razmeniha_obvineniya_za_shamari-367488.html", "text": "Пациентка в „Пирогов\" се оплака, че медицинска сестра ѝ ударила шамари след операция. Сестрата отрича и твърди, че е била нападната по време на работа, съобщава bTV. Миналия вторник Вяра Чорлева e в „Пирогов\" за спешна операция. След излизане от упойката усетила силна болка. До нея била анестезиологичната сестра. „Започнах да викам: „Боли ме, не издържам\". И тя ми вика: „Млъквай, тук е болница, ще те боли, естествено\". Аз ѝ казах: \"Ще си правя каквото си искам, да не съм в манастира\". Мина ми от горната страна на главата, започна да ми удря шамари и да ми крещи коя била тя, че била на сестра на не знам си кой си. Започнах да рева, да се треса\", разказа Вяра. Версията на сестрата Лилия Андонова е, че тя е била набитата. „Тя реагира бурно, каза, че си е платила 1000 лева за избор на екип и сме длъжни да правим каквото тя пожелае – ще вика, ще крещи, ще ни бие. Удари ми един шамар с всичка сила и ме нарече с нецензурни думи\", обясни Андонова. Вяра е подала жалба в „Пирогов\", а сестрата – в полицията. Засега Лилия е временно отстранена от болницата. От ръководството на „Пирогов\" запазиха мълчание, докато изясняват случая.", "date": "2018.01.23", "title": "Пациентка и медицинска сестра си размениха обвинения за шамари"}
{"url": "http://standartnews.com/balgariya/poveche_pari_za_uchitelite_v_otdalechenite_rayoni_i_malkite_obshtini-367492.html", "text": "Повече пари за учителите в отдалечените райони и малките общини – така държавата ще опита да задържи младите кадри в местните училища. Средно училище „Димитър Маджаров\" е единственото в община Маджарово. Повечето от 165-те деца в него са извозвани от селата. Част от учителите също пътуват. Наталия Аврамова е от Бесарабия, но идва да преподава в сърцето на Източните Родопи. Учители като нея, които работят в малките гранични общини, ще получат по-високи заплати, за което са предвидени допълнителни 90 млн. лв. – част от парите вече са отпуснати. „Определени общини получиха допълнително 55 млн. лв. Имаме и общини, при които има и над 30% ръст на средствата\", поясни министърът на образованието Красимир Вълчев. В училището в Маджарово вече са получили увеличението – така г-жа Аврамова ще получава 880 лв. месечно, вместо 790 лв. Повече пари ще получат и учителите, които работят с деца от уязвими групи, както и за специалностите от професионалното образование.", "date": "2018.01.23", "title": "Повече пари за учителите в отдалечените райони и малките общини"}
{"url": "http://standartnews.com/balgariya/gerb_motivite_za_vota_na_nedoverie_sa_komichna_kompilatsiya-367490.html", "text": "Дебатите по вота на недоверие, внесен от БСП в парламента, се очаква да наберат скорост днес. Каква нова атака готвят вносителите и каква отбрана са планирали управляващите? „Очакваме откровен разговор за състоянието на страната. Няма съмнение, че корупцията е голям проблем за страната, който води до бедност и престъпност. Заради тези корупционни практики България се лишава от добрата си перспектива. Корупцията е и проблемът, който ни спира към присъединяването към Шенгенското пространство\", заяви в „Здравей, България\" депутатът от БСП Жельо Бойчев. „Аз днес не очаквам особено качествен дебат. Видно е и от мотивите за вота. Те бяха доста тайнствени до онзи ден. За тях се говори от ноември и се търси подкрепа още от преди това. В един момент обаче се оказа, че БСП се оказа сама. Мотивите са комична компилация от социологически изследвания, вестникарски изрезки и разни мисли на разни хора от така наречения елит на БСП\", заяви от своя страна Десислава Атанасова от ГЕРБ. Тези дни БСП разпространи копие от доклада на ДАНС за информационната акцизна система на Агенция „Митници\". Според документа, разпространен от опозицията, той е разсекретен и показва, че системата е била технически уязвима. „Кьорфишек се оказа, че има скандален доклад на ДАНС. Нямаме притеснения по отношение работата на която и да е институция. През 2016 г. е направен доклад с констатации, които Финансовото министерство е отстранило поетапно. Има само една констатация, която е в процес на отстраняване заради технически усложнения. Законът за акцизите стана факт през 2007 г. До 2010-а, докато правителството на ГЕРБ не разработи тази система, тя не функционираше\", заяви Атанасова. По думите на Жельо Бойчев обаче не става въпрос за технически проблеми, защото „контрабандата не е технически проблем\". „Този доклад беше разсекретен, за да се спрат всички манипулации по темата\", допълни депутатът от ГЕРБ. По думите на депутата от БСП този вот на недоверие ще бъде тест кой е опозиция и кой подкрепя управлението на Бойко Борисов.", "date": "2018.01.23", "title": "ГЕРБ: Мотивите за вота на недоверие са комична компилация"}
{"url": "http://standartnews.com/balgariya/administrativni_prechki_ne_pozvolyavat_lavchetata_terez_i_masud_da_zaminat_za_holandiya-367491.html", "text": "Административни пречки не позволяват лъвчетата от зоопарка в Разград Терез и Масуд да заминат за Холандия. За тях Марина Георгиева е майка – тя е доброволец във фондация „Дивите животни\" и вече пет месеца се грижи денонощно за лъвчетата. „Направихме всичко възможно за тях, но това вече надхвърля възможностите ни. Те не могат да бъдат в зоопарк, в какъвто и да е, където и да е. Те трябва да бъдат в спасителен център\", категорична е тя. В центъра на международната организация „Четири лапи\" в Холандия очакват лъвчетата. В същото време се очаква общинският съвет в Разград да гласува отново предложението на кмета лъвчетата да заминат за зоопарка в Пазарджик, въпреки обещанията на екоминистъра, че това няма да се случи. Преди месец Нено Димов заяви, че ако трябва животните ще бъдат отнети в полза на държавата, за да бъдат изпратени в спасителния център в Холандия.", "date": "2018.01.23", "title": "Административни пречки не позволяват лъвчетата Терез и Масуд да заминат за Холандия"}
