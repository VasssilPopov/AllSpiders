{"url": "http://standartnews.com/sport/a1_atletika_za_mladezhi_sabra_na_start_detsa_ot_tsyala_balgariya-375344.html", "text": "Георги Ганджулов (\"Рилски атлет\" Самоков) и Вирджиния Костадинова (\"Добруджа\" Добрич) са победители в трибоя (60 м, скок на дължина и 600/800 м), от втория кръг на най-популярната атлетическа верига \"А1 атлетика за младежи\". Стартовете се проведоха на стадиона в Долна баня, където е и летния лагер организиран от БФЛА и водещия български телеком \"А1\". Участие взеха над деца от София, Пловдив, Варна, Сливен, Плевен, Самоков, Видин, Костенец, Шабла и Добрич, а състезанието се превърна в истински празник на олимпийски спорт №1. Победителите Ганджулов и Костадинова, и техните подгласници бяха наградени лично от Веселин Живков (на снимката), който е най-бързия атлет в Европа до 18 г и балкански шампион на 60 м. Третият кръг от \"А1 атлетика за младежи\" ще се проведе на 23 септември в София на стадиона на НСА \"Васил Левски\".", "date": "2018.08.31", "title": "\"А1 атлетика за младежи\" събра на старт деца от цяла България"}
{"url": "http://standartnews.com/lyubopitno/dzhuliana_gani_pohapva_zdravoslovno_zaedno_s_mazha_si-375331.html", "text": "Джулиана Гани и новата й любов – фитнес инструкторът Илиян Найденов поддържат отличната си физическа форма с тренировки във фитнеса, но залагат и на здравословното хранене. Отскоро атрактивната двойка се храни само със здравословните и вкусни менюта, приготвяни от food mood. „Ежедневието ни е доста забързано и нямаме достатъчно време сами да си приготвяме храната, затова се доверихме на food mood, които се грижат за балансираното ни дневно меню и ни доставят винаги прясно приготвени вкусотии\", споделя Джулиана Гани.", "date": "2018.08.31", "title": "Джулиана Гани похапва здравословно заедно с мъжа си"}
{"url": "http://standartnews.com/lyubopitno/zherar_depardiyo_e_obvinen_v_iznasilvane-375316.html", "text": "Парижката прокуратура е открила предварително разследване по отношение на известния френски актьор Жерар Депардийо във връзка с обвинения в сексуални посегателства, предава Франс прес. Жалбата е била подадена на 27 август от 22-годишна френска актриса, която твърди, че събитията са се случили в парижкия апартамент на Депардийо на 6 и 13 август. В жалбата се говори за изнасилвания и за сексуални посегателства. \"Жерар Депардийо отрича категорично каквото и да било изнасилване и каквото и да било посегателство\", заяви неговият адвокат Ерве Темим пред агенцията.", "date": "2018.08.31", "title": "Жерар Депардийо е обвинен в изнасилване"}
{"url": "http://standartnews.com/kultura/dnes_se_otkriva_festivalat_apoloniya_2018-375314.html", "text": "С концерт на Младежката филхармония-София със солист цигуларя Кай Орлинов се открива 34-тото издание на Празниците на изкуствата „Аполония\" тази вечер в Созопол. За 10 дни на 5 фестивални сцени ще бъдат представени над 70 културни събития, част от тях са световни и национални премиери. И тази година „Аполония\" събира всички изкуства на едно място и това е Созопол. Във фестивалните дни до 8-ми септември всеки може да открие любимия си автор-музикант, художник, писател и артист. 30 концерта, 10 театрални спектакъла, 4 изложби и над 20 литературни събития са включени в програмата, уточнява артистичният директор на фестивала Маргарита Димитрова. Постиженията на българските творци през последния културен сезон, новите тенденции, интересни виждания и интерпретации в различните видове изкуства представя „Аполония\". За фестивала слушаме  Сопраното Габриела Георгиева. Театралният спектакъл „Чамкория\" и филмът „Посоки\" на реж. Стефан Командарев са сред хитовите заглавия. С концерт на ФСБ ще бъдат закрити празниците на изкуствата.", "date": "2018.08.31", "title": "Днес се открива фестивалът Аполония 2018"}
{"url": "http://standartnews.com/svyat/84_ot_balgarite_podkrepyat_premahvaneto_na_smyanata_na_vremeto-375341.html", "text": "Осемдесет и четири процента от българите искат да се сложи край на смяната на времето два пъти в годината. Това показват предварителните резултати от проведената от Европейската комисия обществена консултация по въпроса. Според тях най-голям процент желаещи да бъде отменена сегашната практика има във Финландия и Полша (и двете по 95%), а най-малък - в Гърция (44%). Средно за ЕС 84% от отговорилите предпочитат да бъде прекратено преместването на часовниците два пъти годишно. Консултацията се проведе между 4 юли и 16 август 2018 г., получи 4,6 милиона отговора от всичките 28 държави членки - най-големият брой отговори, получаван някога при обществена консултация на Комисията. Резултатите показват също, че повече от три четвърти (76%) от отговорилите смятат, че опитът им с преместването на часовниците два пъти годишно е много отрицателен или отрицателен. Изтъкнатите от участниците в допитването основания за прекратяване на смяната на времето са свързани с отрицателните последици за здравето, увеличения брой пътни произшествия или липсата на икономия на енергия. Най-много са гласувалите в Германия (3,79 процента от населението), следвана от Австрия (2,94%) и Люксембург (1,78%), а най-малко - във Великобритания (0,02%), Румъния и Италия (0,04%). В България са гласували 0,18%. При представянето на данните еврокомисарят по транспорта Виолета Булц заяви: \"Посланието на европейците е много ясно: 84% от тях не желаят повече часовниците да бъдат премествани. Ние ще предприемем съответните действия и ще изготвим законодателно предложение до Европейския парламент и до Съвета, които след това заедно ще вземат решение\". Окончателните резултати от обществената консултация ще бъдат публикувани през следващите седмици. Сега Комисията ще изготви предложение до Европейския парламент и до Съвета с оглед на промяна на настоящите разпоредби за смяна на часовото време. По-рано днес председателят на Европейската комисия Жан-Клод Юнкер заяви, че Брюксел днес ще предложи да се отмени смяната на времето в ЕС два пъти годишно, като идеята е за постоянно да се запази лятното часово време.", "date": "2018.08.31", "title": "84% от българите подкрепят премахването на смяната на времето"}
{"url": "http://standartnews.com/biznes/poveche_ot_52_mln_chuzhdi_turisti_posetili_balgariya_ot_yanuari_do_yuli-375333.html", "text": "За първите седем месеца на годината - от януари до юли, повече от 5,2 милиона чуждестранни туристи са посетили страната, каза днес във Варна министърът на туризма Николина Ангелкова, която участва в 11-ия университет на младежката структура на ГЕРБ в курорта \"Св.св. Константин и Елена\". Тя уточни, че ръстът на чуждестранните туристи за периода е 6,9 процента. Само за юни и юли чуждестранните туристи са над 2,6 милиона, което е ръст от около 3,6 процента, така че прогнозата ни за 5 процента ръст от юни до септември, предполагам, ще бъде достигната, каза още министърът. Тя обясни, че най-голям ръст има при гостите от Румъния - 34 процента за летния сезон, следват туристите от Германия, а трета е Русия. След това е Великобритания с около 20 процента ръст, много добър ръст има на броя на туристите от Полша - около 16 на сто. Министърът каза, че за трета поредна година страната ни е в графата \"устойчива дестинация\" във всички доклади на Световната организация по туризъм. Хубавото е, че България все повече се превръща в дестинация на добро качество с разумна цена, добави Ангелкова. За зимния туристически сезон очакванията към момента са в много широк диапазон, защото още няма данни за най-ранните записвания, каза в отговор на въпрос министърът. Имаме данни от заявен интерес, който отново гони ръст в рамките между 5 и 10 процента. Зимният сезон през последните две години има изключително сериозен ръст, посочи министърът и допълни, че през 2016/2017 г. той е почти 19 процента, а през миналата зима – 12,6 на сто. Надявам се да постигнем една от поставените си цели - ако не тази година, то най-късно през следващата да достигнем над 10 милиона чуждестранни туристи през летния и зимния сезон, обобщи министър Николина Ангелкова.", "date": "2018.08.31", "title": "Повече от 5,2 млн. чужди туристи посетили България от януари до юли"}
{"url": "http://standartnews.com/biznes/evrodeputatat_eva_maydel_taksite_za_parichni_prevodi_v_evro_v_balgariya_sa_nayvisoki-375313.html", "text": "Таксите за парични преводи в евро от и към България ще намалеят драстично. В момента те са най-високите в целия Европейски съюз, но с регламента, по който съм докладчик за Европейския парламент, ще ограничим банките да използват такси за преводи в евро, равни на тези за вътрешните преводи в лева. Това заяви българският евродепутат от ГЕРБ/ЕНП Ева Майдел по време на представянето на доклада си в Комисията по парични и икономически въпроси на Европарламента. \"В момента в Европа има две категории потребители на платежни услуги – тези в Еврозоната, за които преводите в евро са много ниски или нулеви, и тези в страните извън Еврозоната, които плащат доста високи такси. Според изследване на Делойт, банките в България поддържат най-високите такси в ЕС за получен превод в евро – между 30 и 60 лева за превод от 10 евро. С предложенията в моя доклад ще допринесем за еднакво третиране на всички европейски граждани и бизнеси, което ще доведе до почти 1 милиард евро спестявания на европейците на година,\" обясни Ева Майдел. Българският евродепутат предлага и засилване на регулацията при плащане с карта или теглене на пари от банкомат в чужбина. Потребителите да имат повече информация при какъв курс се обменят парите им и да имат право на избор, ако има различни възможности за превалутиране. Докладът на българския евродепутат беше приет положително от повечето политически групи в Европарламента. Предстоят преговори по поправки на други евродепутати и гласуване на финалния текст от Европейския парламент през ноември. Очаква се регламентът да влезе в сила през първата половина на 2019 г.", "date": "2018.08.31", "title": "Евродепутатът Ева Майдел: Таксите за парични преводи в евро в България са най-високи"}
{"url": "http://standartnews.com/mneniya/borisov_reshi_da_kontraatakuva-375357.html", "text": "При предишните министерски смени в кабинети на Бойко Борисов залогът не изглеждаше чак толкова голям. Изглеждаше рутинно махане на бушони. Премиерът е много добър в това да маха и нищо да не му се отразява. Сега обаче всички се питат дали министерските рокади няма да отключат по-тежки процеси. Трупат се скандал след скандал, стачка след стачка,  протест след протест, което означава бурна есен. И понеже Борисов си прави същата много проста сметка, явно е решил да изпревари събитията. За съжаление имаше и трагичен инцидент, който допълнително ускори нещата. А и двама от освободените министри бяха с предизвестени оставки. Важно е как рокадите в кабинета ще се отразят на управляващата коалиция и на парламента. Предстои Патриотите да си кажат думата, а чакаме да видим и новите лица в министерствата. Моето усещане е, че залогът е толкова голям, че Патриотите няма да си играят много-много с огъня Струва ми се, че с оставката на министър Валентин  Радев част от кръговете вътре в ГЕРБ ще бъдат доволни. За Ивайло Московски също беше въпрос на време да си тръгне. За него в личен план може би оставката е облекчение, предвид това, което му се случи. Що се отнася до Николай Нанков, неговото  министерство обикновено се смята за интересно за определени политико-икономически кръгове. Затова там трябва внимателно да се гледа кой ще бъде сложен, защото може да има брожение от страна на либералната част от българското общество. Но като цяло не виждам причина за някакви големи трусове. Разбира се, идват избори и всеки ще си вдига цената. Валери Симеонов ще каже: \"Защо не ме питахте\", Волен Сидеров засега май по-скоро е пас. Голям въпрос е дали ще има предсрочни избори за парламент. Продължавам да смятам, че  Борисов ще прави всичко възможно да ги избягва като опция. Въпросът обаче е дали това ще бъде възможно вече, защото се натрупва много голямо брожение в обществото. Разбира се, това напрежение може да избие през някакви контролирани опции, но не знам дали тези оставки ще изиграят тази роля. Противниците на Борисов ще се видят в силата си и ще кажат: \"Ето бе, той поддава, давай да продължаваме !\". Все пак по-вероятно е премиерът в познатия си стил бързо да успее да излезе и от тази ситуация. Но явно ще му бъде все по-трудно Вероятно той ще продължава както досега: когато някой поиска нещо, ще го получава. Ако някой протестира за нещо, Борисов ще реагира и сигурно ще измисли някакъв нов сюжет, някакъв нов разказ за есента. Нещо, с което да контраатакува. Проблемът на Борисов, че освен в парламента има още два вида опозиция. Едната е либералната, която е много активна в София. Има още едни по-маргинални кръгове, от типа на февруарските протести, зад които седят обикновено някакви други неподозирани неща. А зад тия хора обикновено стоят и някакви външни играчи. Има поне двама кандидати, които са готови да влязат в мача като извънсистемни играчи. И разбира се, опасенията на ГЕРБ винаги са насочени към президента Румен Радев. И с основание, защото държавният глава носи две изключително важни качества, които много се търсят в момента. Едното е промяна, другото - стабилност. Защото в момента в България ситуацията е такава, че има желание за промяна на политическо ниво несъмнено, но в същото време, понеже икономиката е много по-добре отпреди, има и страх да не вземем да развалим нещата. И като се търсят алтернативи, се търсят такива, каквито хем да донесат промяна, хем да излъчват стабилност и сериозност. Е, Румен Радев ги има тези неща, Красимир Каракачанов е друг такъв човек. Хем са дошли на вълната на протеста, хем не си играят с огъня. Затова и ГЕРБ малко се боят от тези хора, защото те са готова алтернатива. Самото питане дали Борисов ще спаси кожата и ще потуши това напрежение, е важно, защото помним и други ситуация. В началото на 2013 г. протестите получиха една оставка - тази на министър Дянков, но от това се настървиха още повече. Май сега не е такава ситуацията, но да видим. ГЕРБ страда, защото не им останаха силни фигури. Вицепремиерът Томислав Дончев може би е последният с непокътнат рейтинг в партията. Но все пак ГЕРБ са вече десет години в управлението, поизносват се. Промени се неусетно и самата нагласа на хората Допреди 3-4 години беше възможно ГЕРБ да ни каже\" Да, може да стават гафове, но правим нещо\". Сега обаче вече неусетно хората свикнаха с идеята, че нещо се прави и гледат как се прави. Най-успешните кметове на ГЕРБ се хвалят че правят много неща. Хубаво де, но хората вече искат да има и качество. В отговор управляващите обвиняват българите, че са се разглезили. ГЕРБ научиха хората, че правят пътища и сега хората си искат пътищата, но качествени. Най-важното е за Борисов като ги прави тези неща, да не изглежда под натиск. Номерът е да контраатакува и да измисля някакъв нов сюжет и пътьом да сменя играчи.", "date": "2018.08.31", "title": "Борисов реши да контраатакува"}
{"url": "http://standartnews.com/biznes/vodata_kray_vsichki_plazhove_po_chernomorieto_e_chista-375322.html", "text": "Водата на всички плажове по Черноморието е чиста. Това заяви министърът на околната среда и водите Нено Димов в интервю за бТВ. „Направихме проверка по всички плажове по Южното Черноморие. Още когато се чу за разлива на мазут бяхме направили предписания към всички концесионери за почистване на плажовете. „Корал\" е сред плажовете, които нямат концесионери, и там беше направена проверка и беше установено наличие на мазут. Беше направено и предписание на кмета на Царево, който отговаря за почистването. Бяха направени и измервания на качеството на морската вода и вчера излязоха резултатите от второто замерване – на „Корал\" пробите са в норми\", каза още министър Димов. Той уточни, че морската вода на плажа на „Златни пясъци\" също е чиста. „По време на правителството на Борисов 1 и Борисов 2 се построиха много нови пречиствателни станции по морето, но тази в „Златни пясъци\" е стара. И затова сега се отпускат 37 млн. лв., за да се направи от 15-20 хил. капацитет до 70 хил. капацитет\", обясни Димов. По думите му водата на всички плажове по Черноморието е чиста. „В България през последните две години е много по-чиста отпреди да пуснем всички тези пречиствателни станции, така че посоката е ясна\", коментира министърът. Във връзка със застрояването на плажа „Силистар\" министър Димов обясни, че Законът за устройството на територията е нарушен, защото не е спазена процедурата. „Затова сме уведомили областния управител, за да предприеме съответните действия. Ако процедурите продължат по този начин, те от наша гледна точка са незаконни\", каза още той и обясни, че министерството иска екологична оценка и след това ще реши какво да предприеме. По повод хорото, което беше влязло в едно от Рилските езера, Нено Димов обясни, че то безспорно е нарушение на закона и ще има санкции. „Много по-голям проблем за околната среда е нерегламентираното сметище на плажа „Корал и тук отново си личат двойните стандарти на определени хора, които смятат, че законът не е за спазване. Но при всички положения до 10 хил. лв. санкция ще бъде наложена на организатора на хорото. Разликата обаче е, че тук имаме лице, което може да бъде санкционирано, а при сметището на „Корал\" - няма\", обясни Димов.", "date": "2018.08.31", "title": "Водата край всички плажове по Черноморието е чиста"}
{"url": "http://standartnews.com/svyat/tramp_predlozhenieto_na_es_za_avtomobilite_e_nedostatachno-375319.html", "text": "Президентът на САЩ Доналд Тръмп заяви в интервю за агенция Блумбърг, че предложението на ЕС да се откаже от мита върху вноса на американски автомобили не е достатъчно, предаде Франс прес. \"Не е достатъчно. Техните потребители са свикнали да купуват техните коли, а не нашите\", каза Тръмп, който често е изразявал раздразнение, че вижда мерцедеси по улиците на Ню Йорк. \"ЕС е почти толкова ужасен, колкото Китай, но в умален вид\", добави той. Европейският комисар за търговията Сесилия Малмстрьом заяви вчера в Брюксел, че ЕС е готов да включи автомобилостроенето в евентуално търговско споразумение със САЩ, за да се сложи край на сегашния търговски конфликт с Вашингтон. \"Готови сме да сведем до нула митата си, дори върху автомобилите. Всички мита се нулират, ако и САЩ направят същото. Трябва да е взаимно\", каза Малмстрьом пред комисия на Европейския парламент. Тръмп заплашва да въведе 25-процентни мита върху вносните автомобили и е възложил на търговското министерство на САЩ да проучи въпроса. Междувременно стана ясно още, че Тръмп е готов допълнително да ожесточи търговската война с Китай и е казал на свои сътрудници, че е готов да наложи 25-процентни мита върху нови китайски стоки за 200 милиарда долара, щом приключи срок за публично обсъждане на този план следващата седмица. Белият дом отказа коментар по новината, която се позовава на шест неназовани източника. Някои от тези източници са казали, че Тръмп още не е взел окончателно решение по въпроса. Срокът за обществено обсъждане на предложението приключва на 6 септември. Вашингтон настоява Пекин да подобри достъпа до пазара си за американски компании и да даде по-добри гаранции за защита на интелектуалната им собственост и да съкрати субсидиите за индустрията си. Двете най-големи световни икономики вече си наложиха взаимно мита върху стоки за десетки милиарди долара.", "date": "2018.08.31", "title": "Тръмп: Предложението на ЕС за автомобилите е недостатъчно"}
{"url": "http://standartnews.com/balgariya/sinoptitsite_kategorichni__iskat_shefat_im_da_bade_varnat_na_rabota-375350.html", "text": "Академичната синдикална организация в Националния институт по метеорология и хидрология (НИМХ) обяви в своя декларация, че решението на Управителния съвет на БАН за предсрочно прекратяване на мандата на Директора на института Христомир Брънзов е наказателен акт, с който се потъпква позицията и мнението на всички работници и служители в института. Директорът бе освободен в четвъртък с мотива, че с поведението му и това на служителите се вреди на имиджа на БАН. \"За пореден път заявяваме, че мястото на НИМХ не е в структурата на БАН\", пише в декларацията, цитирана от Агенция Фокус. В декларацията се посочва още, че със своеволието на Управителния съвет на Академията явно се нарушават всички договорености и споразумения, постигнати на срещата в сряда, проведена след поредните протестни действия на служителите на института. Тогава бе решено институтът да премине към Министерството на образованието, което обаче е възможно със следващия бюджет. Според служителите освобождаването на директора за пореден път поставя под въпрос адекватността на досегашния модел на управление на БАН, което затвърждава общата позиция на служителите в НИМХ, че мястото ѝ е извън рамките на БАН. В декларацията се настоява на предстоящото заседание на 10 септември на Общото събрание на БАН, в чиито правомощия е контролът върху Управителния съвет и неговата дейност, да се отмени взетото решение за освобождаване от длъжност на директора. По-рано директорът на института и синоптици обявиха, че работата е блокирана, защото няма кой да подписва документи. От НИМХ призовават до отмяна на решението за освобождаване на директора да се назначи изпълняващ длъжността, за да се възстанови нормалната работа. В декларацията се посочва, че ако не се осигури нормалната работа, служителите отново ще излязат на протест.", "date": "2018.08.31", "title": "Синоптиците категорични – искат шефът им да бъде върнат на работа"}
{"url": "http://standartnews.com/balgariya/uvolniha_piyan_nadziratel_v_zatvor_blasnal_i_ubil_16godishno_momche-375337.html", "text": "Във връзка с трагичен инцидент на 30 август 2018 г., при който около 20,30 часа на пътя между селата Ивайло и Сарая в област Пазарджик надзирател от затвора в Пазарджик при пътен инцидент с личен автомобил извън работно време е причинил смъртта на 16-годишно дете, от Министерство на правосъдието заявяват, че министерството е безкомпромисно към подобни инциденти. Надзирателят незабавно е отстранен от длъжност и срещу него е образувано дисциплинарно производство от Главна дирекция \"Изпълнение на наказанията\". Той е задържан от органите на МВР и срещу него се води разследване. Министерство на правосъдието изказва искрените си съболезнования на близките на починалото дете. По-рано бе съобщено, че пиян водач на автомобил е предизвикал пътен инцидент, при който е загинал 16-годишен младеж. Тежкото произшествие е станало снощи на пътя между села Сарая и Ивайло. 46-годишният Г. Д. от село Сарая настигнал с автомобила си „Опел\" група младежи с велосипеди. Последвал удар във велосипеда на 16-годишния младеж. За кратко време на мястото пристигнали автопатрул на сектор „Пътна полиция\" и линейка на „Спешна помощ. За съжаление въпреки опитите на медиците на реанимират детето, то е починало. Полицаите тествали водача с дрегер, като уредът отчел 1.58 промила концентрация на алкохол в издишания въздух. Взета му е и кръвна проба за лабораторен анализ. На мястото е извършен оглед от дежурна група при РУ-Пазарджик. Г.Д. е задържан в ареста за срок от 24 часа, а срещу него е образувано полицейско производство.", "date": "2018.08.31", "title": "Уволниха пиян надзирател в затвор, блъснал и убил 16-годишно момче"}
{"url": "http://standartnews.com/balgariya/sled_ostavkata_na_moskovski_bosiya_e_prekratil_gladnata_si_stachka_-375336.html", "text": "Николай Колев-Босия, който вече 81 дни е в гладна стачка с искане за оставката на транспортния министър Ивайло Московски, днес прекрати протеста си. Това потвърдил самият той пред \"Дневник\". \"Пия първия си чай с лъжичка мед, направих си го след новината за оставката\", казал Колев. Той започна протеста си на 13 юни с искане на оставката на транспортния министър Ивайло Московски, а в последствие добави и още искания за оставки в транспортния сектор. Той добавил, че действията му няма да спрат дотук, а ще продължи с инициативите за прекратяване на корупцията на всички нива. По-рано стана ясно, че министърът на транспорта Ивайло Московски, министърът на регионално развитие Николай Нанков и министърът на вътрешните работи Валентин Радев са депозирали оставките си. По думите на вътрешния министър Радев по този начин ще понесат политическата отговорност за трагичния инцидент край Своге. В последния ден на август Бойко Борисов поиска оставките на министрите Московски, Нанков и Радев заради трагедията край Своге в събота.", "date": "2018.08.31", "title": "След оставката на Московски: Босия е прекратил гладната си стачка"}
{"url": "http://standartnews.com/balgariya/bsp_pak_iska_ostavka_na_tsyaloto_pravitelstvo_-375343.html", "text": "Оставка на цялото правителство е единственият изход от политическата криза в момента. Това заяви зам.-председателят на БСП Кирил Добрев на пресконференция в централата на партията. От БСП не са изненадани от оставките на тримата министри и смятат, че са доста закъснели. \"Днес възлови министри от правителството на стабилността си отиват. Вицепремиер за пореден път истерично и остро реагира и възразява на премиера. По същество това се нарича правителствена криза\", коментира Добрев. БСП настоява и за оставките на министрите Цецка Цачева - заради избягалите затворници и срива на Търговския регистър, и Румен Порожанов - заради кризата в Странджа. Според Кирил Добрев днешните оставки на тримата министри са \"признание за провала на 10-годишната политика на рязане на ленти\". По-важният въпрос според него обаче е - има ли взаимовръзка между строителни фирми и политически лица. Докато не се отговори на този въпрос, няма да стане ясно защо има некачествени пътища и защо умират хора по тях, смята той. На въпрос дали БСП чувства отговорност за състоянието на пътищата Крум Зарков заяви, че това кой носи отговорност и каква е тя трябва да кажат компетентните органи. БСП няма никакво участие, нито вина точно за този участък, заяви Георги Свиленски. Нито при стартирането, нито при пускането на този участък БСП има участие, допълни той. Камилите се сменят, керванът си върви, и от 10 години този керван се води от един и същи човек, коментира Кирил Добрев. \"Днес е актуална темата с Лиляна Павлова, защото й търсим упорито работа\", каза той и допълни, че от БСП предлагат тя да стане министър на вътрешните работи. След Бъчварова всеки един може да управлява това министерство, коментира той. По думите му политическата задача на БСП е сваляне на това управление. Колкото по-бързо има предсрочни избори, толкова по-добре БСП е изпълнила своята политическа задача, допълни той. В понеделник - 3 септември, ПГ на БСП ще заседава извънредно и ще прецени дали да внесе нов вот на недоверие към кабинета на Бойко Борисов. Крум Зарков припомни, че левицата вече внася два вота на недоверие и те, по думите му, са имали отношение с оставките на тримата министри от днес.", "date": "2018.08.31", "title": "БСП пак иска оставка на цялото правителство"}
{"url": "http://standartnews.com/balgariya/lazar_lazarov_kogato_izlyazat_vsichki_rezultati_shte_ima_otgovornosti_i_vina-375342.html", "text": "Когато излязат всички резултати във връзка с пътя край Своге, тогава ще се направят констатации за отговорности и вина. Това каза инж. Лазар Лазаров – бивш председател на УС на АПИ, след 4-часов разпит в Националната следствена служба, цитиран от Агенция Фокус. На въпрос дали все още е в качество на свидетел, той отговори, че е така. „Отговорих на всички въпроси, които бяха зададени. Правова държава сме, за това са компетентните органи – следствие, прокуратура, съд. Има достатъчно хора, които да се занимават със случая, така че нещата ще бъдат доведени до край\", коментира той и посочи, че обемът на информация е огромен. Лазаров отказа да отговори на въпрос дали по негово време е бил подписан договорът с фирмата изпълнител за изграждане на пътя Своге – София. „Държавната приемателна комисия е съгласно закона за устройство на територията, нейните действия са разписани във всички наредби. Тя е независим орган, излиза с Акт 16, на база на който се издава разрешението за ползване - всичко е кристално ясно и регламентирано\", каза още той. „Когато излязат всички резултати, тогава ще се направят констатации за отговорности и вина\", каза още инж. Лазаров. Той обясни, че е минавал по участъка, на който се е случил инцидентът, и отговори, че хиляди коли минават от там на ден, което значи, че завоят се взима без проблем. Лазаров обясни, че е станал председател на УС на АПИ в средата на септември 2011 г. „Другата информация можете да си я проверите\", коментира той.", "date": "2018.08.31", "title": "Лазар Лазаров: Когато излязат всички резултати ще има отговорности и вина"}
{"url": "http://standartnews.com/balgariya/valeri_simeonov_besen_na_ostavkite_naricha_gi_uvolneniya-375345.html", "text": "Това не са оставки, това са уволнения, къде е съгласуването с коалиционните партньори? Този въпрос зададе днес вицепремиерът по икономическа и демографска политика и лидер на НФСБ Валери Симеонов във връзка с поисканите от премиера и впоследствие депозирани оставки на министрите Николай Нанков, Валентин Радев и Ивайло Московски. „Това са уволнения, прикрити като оставки. Вече като че ли от доста време използват специално НФСБ като параван за всичко. По тази причина утре съм насрочил национален изпълнителен комитет на партията, за да решаваме какво ще правим оттук нататък и дали ще продължаваме да участваме в управлението. Оставките абсолютно не са съгласувани с нас и не само тези оставки, а доста оставки вече\", коментира той. \"Така беше с ген. Николай Петров навремето, така беше с уволненията в Министерството на земеделието, храните и горите, които бяха под паважен натиск – за нула време. С това лесно разпиляване на административен потенциал, граден с десетилетия аз не виждам каква държава може да има. Да, Бойко Борисов ще оцелее, но не знам дали държавата ще оцелее\", заяви още той. „Ние нямаме парламентарна група, мога да говоря само за депутатите от НФСБ\", заяви Симеонов. Попитан дали вече има яснота кой ще заеме освободените постове, вицепремиерът отговори: „Ще питате този, който ги е уволнил\". „Трябва да си идиот, за да смяташ, че с подаването на тези оставки се решава някакъв проблем. Тези хора нямат абсолютно никаква вина за това, че шофьорът не си е вършил работата и е блял настрани. Само на изключително ограничено мислещи хора не е ясно, че катастрофата е в резултат на шофьорска грешка. Това не означава, че няма дефекти по повърхността на пътното платно, но да се прехвърля всичко на това, просто е идиотско. Основната вина, заявявам го пред цялата държава, е на шофьора, на никой друг. Там същият са минали над 70 автобуса, защо другите не са се обърнали. Цялата тази история беше толкова глупаво подведена и то от медиите, и като гледам как премиера с лека ръка уволнява хора, които имат достойнство, професионална кариера и качества, просто не виждам докъде ще стигне държавата\", заяви още той. Утре съм насрочил Национален изпълнителен комитет на партията, за да решаваме какво ще правим оттук нататък и дали ще продължаваме да участваме в управлението, съобщи още Валери Симеонов. \"Оставките абсолютно не са съгласувани с нас и не само тези оставки, а доста оставки вече\", коментира той. \"Имаме Национален изпълнителен комитет. Не съм казвал коалиционен съвет, тъй като отдавна коалицията не функционира\", допълни Симеонов.", "date": "2018.08.31", "title": "Валери Симеонов бесен на оставките, нарича ги уволнения"}
{"url": "http://standartnews.com/balgariya/treys_grup_e_rabotila_po_pod_10_ot_obshtite_proekti_v_stolichnata_obshtina-375338.html", "text": "Компанията „Трейс груп Холд\" е работила и работи по под 10% от общите проекти в Столична община, което е между 90 и 100 обекта, които сме изпълнявали и изпълняваме в момента. Това съобщи кметът на София Йорданка Фандъкова, която провери ремонтните дейности в Зоологическатa градина. По думите й Столична община налага контрол над фирмите изпълнители и съответно при неизпълнение или нередности се прилагат сериозни санкции. „Нашите договори са изключително строги, специално „Трейс Груп Холд съм я санкционирала с 450 хил. лв за обекта в район „Младост\" при кръстовището на булевардите „Сахаров\" и „Ляпчев\", коментира тя. Фандъкова обясни, че причината за наложената глоба е била неизпълнение на сроковете по договора. Кметът на София каза, че подобни санкции не се колебае да наложи, дори спомена, че е имала и договори с фирми изпълнители, с които е прекратила работа. „През последните години наложихме проектите да се приемат само след лабораторни изследвания на материалите, които са се използвали при изграждането на обектите\", каза тя. Според нея най-голямото изискване е да се работи качествено. „В последната година налагаме вече и задържане на половината гаранция за целия срок на гаранцията, които е между 5 и 10 години в зависимост от различните проекти\", посочи още Фандъкова.", "date": "2018.08.31", "title": "Трейс груп е работила по под 10% от общите проекти в Столичната община"}
{"url": "http://standartnews.com/balgariya/vmro_poiska_koalitsionen_savet_za_da_se_obsadyat_ostavkite_na_ministrite_-375346.html", "text": "Ръководството на ВМРО и народните представители от партията искат спешен коалиционен съвет с колегите си от ГЕРБ, на който да бъдат представени мотивите за оставките на тримата министри. Това заяви в Русе зам.-председателят на парламентарната група на „Обединени патриоти\" Искрен Веселинов, цитиран от Дарик. \"Изненадани сме от хода на колегите от ГЕРБ, защото нито с нас, нито с някой друг от колегите от Обединените патриоти е имало консултации\", каза Искрен Веселинов. Той сподели, че наблюдава работата на министрите и като председател на парламентарната комисия по регионална политика е с добри впечатления от Николай Нанков. Оставката му не е добра новина за сектора, коментира Искрен Веселинов. \"Това, което заявяваме твърдо, е, че безспорно трябва да бъде поета отговорност от всички на всяко ниво, които са виновни за инцидента. Притесняваме се обаче с този бърз политически ход, който цели очевидно да се намали общественото напрежение, да не остане недовършено разкриването на истински отговорните лица\", каза Веселинов. Той подчерта, че уважават правото на ГЕРБ да сменя своите министри. \"Тук обаче се касае за особено важен проблем, който цялото общество следи с внимание и за нас е важно отговорните лица да поемат своята вина и да бъдат взети адекватни мерки и такива случаи да няма в бъдеще\", каза още зам.-председателят на парламентарната група на Обединените патриоти.", "date": "2018.08.31", "title": "ВМРО поиска коалиционен съвет, за да се обсъдят оставките на министрите"}
{"url": "http://standartnews.com/balgariya/ataka_ne_vizhda_prichina_da_ne_podkrepya_ministerskite_ostavki-375347.html", "text": "Не виждам никаква драма както в около подаването на оставките на министрите Радев, Нанков и Московски и в коалиционен план, заяви пред Агенция Фокус председателят на ПГ на „Обединени патриоти\" и лидер на ПП „Атака\" Волен Сидеров. „Смятам, че е изконно право на премиера да реши с кого да е в екип. Видях, че колеги от Патриотичната коалиция са реагирали малко по-нервно, аз не виждам повод за нервност. Това е квотата на ГЕРБ, освен това имахме много сериозни обществено-значими трагични събития – катастрофа и търсене на отговорност от страна на обществото. Мисля, че премиерът е взел едно тежко решение, но правилно, защото тези министри са във фокуса на вниманието във връзка с трагичния инцидент и трябва да се понесе политическата отговорност. Решението е правилно и отговаря на обществените очаквания и нагласи - няма никаква драма в коалиционен план\", допълни той. „Аз имам добра комуникация с премиера Борисов по всяко време. Коалиционен съвет не е имало по повод съгласуване на поисканите оставки, тъй като парламентът е във ваканция все още. Понякога се налага да се действа бързо и решително. Това, че не е имало коалиционен съвет между „Обединените патриоти\" и ГЕРБ не е драматично. Аз съм и очаквал, и в течение с тези промени. Мисля, че са нормални, че са логични, не са леки и за самите министри, но те поемат политическата отговорност – така се прави като си отговорен управник. Смятам, че няма основания за недоволство от страна на „Обединените патриоти\" за това, че не се е събрал съвет\", заяви още Сидеров. „Да, ще подкрепим оставките и смятам, че предложените кандидатури от премиера ще бъдат обмислени добре. Той има достатъчно опит и знае как да отговаря на обществените очаквания\", каза още той. „Коалиционен съвет имаме уговорка щом започне политическият сезон да бъдем редовно на такива срещи – всяка седмица. Кой ще заеме освободените постове пак мисля, че е решение основно на премиера. Това са министерства под ГЕРБ и той е в правото си да реши и да предложи кандидати. Разбира се, аз смятам, че ще имаме комуникация по този въпрос, винаги сме имали добра комуникация. Няма драма, министрите са тези, които поемат политическата отговорност. Имало е правителство, в което 10 министри бяха сменени по време на мандата и това не се отрази драматично. Въпросът е да има поставени значими цели\", каза още той. „В парламента есента ще поставя въпрос да се очертаят едни важни приоритетни точки за България и от законодателен план, и от страна на Правителството. Да се види до края на мандата какво точно е най-важното, какво точно можем да постигнем като управляваща коалиция, така че хората да се чувстват добре. Да, има икономическа стабилност. Да, има растеж. Да, имаме успехи в дипломацията и на Балканите, но има още много неща за решаване – стандарт на живот, доходи, пенсии, здравеопазване. Трябва да насочим концентрирано усилията там и най-вече в ограничаване и пресичане на корупцията. Аз там чух обнадеждаващи думи от министър-председателя, че няма да има пощада и смятам, че тук тази трагедия може да бъде начало на една нова фаза в държавното управление със силни удари по корупцията\", каза още той. Сидеров призова Валери Симеонов да обясни намеренията си, позицията си, коалиционния си статут. „Г-н Симеонов напоследък говори доста нелогични неща. Има група „Обединени патриоти\" и той ако не се чувства част от нея, да излезе и да го заяви ясно. И да каже как го прави, защо го прави, с кого се е коалирал вече задкулисно може би, защото той от много време твърди, че на следващите евроизбори няма да бъде с ВМРО и Атака. Нека обясни с кой ще бъде и да стане ясно. Всеки има свободна воля, но след като си се споразумял с определени партии за управляваща коалиция, трябва да си коректен с тях и да съобщиш намеренията си предварително. Не април месец 2019 година да каже, че отива например с Христо Иванов, Румен Христов или Атанас Атанасов на избори, а сега да го заяви. Всеки е свободен в действията си, но коректността изисква някои неща да се казват навреме. Аз призовах вече в коалиционен формат това, но той не благоволи да отговори на тези мои искания. Каза, че сега не може да каже. В крайна сметка да обясни намеренията си, позицията си, коалиционния си статут\", заяви още той.", "date": "2018.08.31", "title": "Атака не вижда причина да не подкрепя министерските оставки"}
{"url": "http://standartnews.com/balgariya/gerb_ne_priemat_bsp_tehnoimpeks_da_govori_za_koruptsiya-375353.html", "text": "Не приемаме нито една от тезите на БСП, особено тези, свързани с корупцията. Това каза на пресконференция във Варна народният представител от ПГ на ГЕРБ Тома Биков. „За нас БСП Техноимпекс и тяхното говорене по тази тема нямат абсолютно никакво значение. Това са хора, партия и политическа организация, които организираха модел на управление, наречено от медиите „батко и братко\", при което директор на агенцията за пътна инфраструктура раздаваше обществени поръчки на брат си, заради което бяха спрени европейски пари и заради което автомагистрала „Тракия\" и нейното строителството се проточиха дълго във времето\", отбеляза Тома Биков. Той заяви, че по този въпрос няма поета политическа отговорност. „Ще спомена едно име, което се забрави и за което никой не пое политическа отговорност – Марио Николов, други спрени стотици милиони европейски пари, заради което отново загуби за държавата, за обществото, за хората. Никой не пое политическа отговорност за това. Никой не пое политическа отговорност за спирането на европейските средства при двете правителства на БСП - на г-н Станишев и на г-н Орешарски. И до ден днешен не е ясно заради кого и поради какви причини това се случваше\", добави Тома Биков. Не приемаме Кирил Добрев да говори за корупция. Ще го повтаряме на всяка пресконференция. Ако той продължи да говори за корупция, следващият, който трябва да говори за организирана престъпност, вероятно трябва да е Димитър Желязков – Очите и да започнат да го канят на техните пресконференции, каза още Тома Биков. „Никой не пое политическа отговорност за скандала с Димитър Желязков – Очите и арестувания общински съветник на БСП Техноимпекс Бенчо Бенчев. Ние продължаваме да чакаме отговор на въпроса кой предложи Бенчо Бенчев за общински съветник и за заместник-председател на Общинския съвет в Бургас и по какви причини. И още чакаме отговор на въпроса има ли черни каси в БСП Техноимпекс и кой носи отговорност за това. Питаме и Кирил Добрев в тази връзка, но питаме и органите на реда\", заяви Тома Биков. Оставката на тримата министри на ГЕРБ е ефективно носене на политическа отговорност за една много голяма трагедия, която се случи през миналата седмица, категоричен бе Биков. Той заяви, че всички са наясно с това, че тези хора не носят и нямат персонална вина за това, което се е случило, но в политиката действието на политическа отговорност е подаване на оставка. „Това е действие и на управляващото мнозинство, защото ние не сме БСП Техноимпекс, ние носим отговорност и очакваме оттук нататък на всички нива надолу да бъде понесена съдебна и наказателна отговорност за това, което се случи. Това, което тримата министри правят, е много ясен знак, че тази отговорност трябва да бъде потърсена. Всичко оттук нататък е в ръцете на съдебната система и ние се надяваме съдебната система да отговори на всички тези очаквания към нея\", добави Тома Биков.", "date": "2018.08.31", "title": "ГЕРБ не приемат „БСП Техноимпекс“ да говори за корупция"}
{"url": "http://standartnews.com/balgariya/registriran_e_parvi_sluchay_na_afrikanska_chuma_po_prasetata_u_nas_-375349.html", "text": "Първи случай на африканска чума по свинете в България беше потвърден днес, след като бяха взети проби в провадийското село Тутраканци. На специална пресконференция във Варна представители на Българската агенция по безопасност на храните (БАБХ) потвърдиха, че пробите са положителни. В селото има засилено полицейското присъствие, след като беше издадена забрана за придвижването и транспорта на свине. Със заповед на директора на Областната дирекция по безопасност на храните във Варна Златина Димова е наложено временното ограничение в 3-километровата зона от района. Това е трети случай със съмнения за африканска чума по свинете, като предишните два сигнала след съответните лабораторни изследвания показаха отрицателни за чумата резултати. Областният управител на Варна Стоян Пасев ще свика спешно заседание на Областния кризисен щаб по бедствия и аварии. Новината за първия случай на африканска чума по свинете в България идва само три дни след завършването на телена ограда по сухоземната граница между България и Румъния. Идеята е защитното съоръжение да предпазва от навлизане на диви прасета след като в Румъния бяха установени огнища на чума по свинете.", "date": "2018.08.31", "title": "Регистриран е първи случай на африканска чума по прасетата у нас"}
{"url": "http://standartnews.com/balgariya/sledovateli_vzeha_probi_ot_asfalta_na_patya_kray_svoge-375348.html", "text": "Експерти взеха проби от асфалтовата покривка на пътя край Своге, където катастрофа с автобус отне живота на 17 души. Разследващите направиха подробен оглед на целия пътен участък и измериха параметрите и наклоните на пътя. Основната проба в дълбочина, която ще изследва отделните слоеве от основата до износващия пласт асфалт, беше взета от мястото, на което автобусът е напуснал пътното платно и е полетял към дерето. Материал за изследване беше взет и от завоя, както и от мястото където кривата на пътя свършва. Ръководителят на следствения екип коментира, че резултатите от анализа ще бъдат сравнени с документите за асфалтовите смеси, които изпълнителите са представили в АПИ, както и с тези иззети от офисите на строителните фирми, извършили ремонта. Директорът на Националното следствие Борислав Сарафов допусна възможността пробите да се изследват в лаборатория извън страната, за да се избегнат съмнения в зависимости у нас. „Взимаме и проби от асфалтовото покритие, изследваме и дълбочинно самата основа, за да може тези проби да ги изследваме както за качествен, така и за количествен състав на вложените материали на асфалтовото покритие и в цялата основа. Ще се вземат три вида проби. Едните ще бъдат изрезки, които касаят износващия слой на пътя. Ще се вземат сондажни ядки, с които може да се установи дебелината и основната, една от които се извършва и в момента - това е дълбочинната проба\", обясни Сарафов.", "date": "2018.08.31", "title": "Следователи взеха проби от асфалта на пътя край Своге"}
{"url": "http://standartnews.com/balgariya/volya_podkrepya_reshenieto_na_ministrite_da_poemat_otgovornost_s_ostavki-375340.html", "text": "\"Не се изненадах от оставките на тримата министри. Ние от „Воля\" считаме, че е крайно време в България да се научим как се носи политическа отговорност и подкрепяме решението на министър-председателя и на министрите чрез подаване на оставките да я поемат\". Това заяви в интервю за БНР депутатът от ПП „Воля\" Пламен Христов. Той допълни, че „на хората в държавата много отдавна вече им писна при всеки провал, появил се проблем или, не дай си Боже, трагедия, както в случая, институциите да си прехвърлят горещия картоф и накрая виновни да няма\". Министрите не са „бушони\" в конкретния случай, посочи Христов и уточни: \"Бушоните по-скоро могат да бъдат наречени служители и отговорни лица на много по-ниско ниво. Когато оставките са на министри и то трима наведнъж, не мисля, че може да се говори за бушони. Особено при такъв тежък инцидент, когато има загинали хора, най-малкото, което може да се направи, е да се подадат оставки именно от страна на министрите. Жалкото е обаче, че тези оставки по никакъв начин няма да върнат хората и няма да утешат близките на загиналите.\" „България губи всеки ден десетки хора в катастрофи. Създаването на пореден орган, за който се говори в последно време, по наше мнение, няма да реши този проблем, тъй като в момента в държавата има достатъчно отговорни лица, достатъчно компетентни органи, които просто трябва много стриктно и точно да спазват закона ... Иска ми се да си мисля, че би следвало политическата воля да е по-голяма, за да се стигне до истинските виновници. Аз съм обнадежден след този акт, който днес се случи от министрите. Това е все пак някаква проява на по-голяма отговорност, на воля да се случват нещата\", каза Христов.", "date": "2018.08.31", "title": "Воля подкрепя решението на министрите да поемат отговорност с оставки"}
{"url": "http://standartnews.com/balgariya/sotsialnite_mrezhi_mvr_se_krie_v_hrastite_za_intsidenta_pri_svoge-375324.html", "text": "Вече седмица тъжните ни погледи са насочени към инцидента в Своге. Гневни сме и търсим виновника. Прокуратурата работи в три аспекта – водача, фирмата-превозвач, пътя, но резултатите още няма. Така могат да се обощят коментарите в социалните мрежи, които преливат под всяка новина, свързана с трагедията край Своге. „Дотук стана ясно, че водачът е шофирал с над 30% над ограничението, фирмата превозвач не е изпълнила законови изисквания за преминаване на технически преглед и уведомяване за извършването на курса, пътят не е изпълнен с правилните материали и за него има сигнали, че често се случват произшествия. Извън прожекторите остана само една друга институция, отговорна за безопасността на движение по пътищата – МВР. Министърът на вътрешните работи организира перфектно дейностите на МВР и пожарната след трагичния инцидент и удобно се „скри в храстите\", където явно от фактологията до сега МВР е било и в цялата сага за злополучния път и до деня на инцидента\", пише в коментар на новина Кирил Иванов във Фейсбук. „Нека да проследим хронологията. МВР препраща сигнали до АПИ, АПИ установява, че има проблем с пътя, АПИ поставя необходимите знаци, след като ги съгласува с МВР, за да осигури безопасното преминаване по проблемния участък, и започва да търси правата си по договор от изпълнителя на пътя. Въпросът е къде е МВР, КАТ Пътна полиция?\", коментира пък Радостина Борисова в Туитър. „МВР препраща, съгласува и... бездейства. Къде е контролът? След като се знае, че има проблем, къде са пътните полицаи да контролират скоростта на движение? Излезе информация, че масово в участъка се кара с превишена скорост. АПИ е изпълнила задължението си и по закон – да обезопаси пътя със сигнализация, и по договор – да поиска от изпълнителя да отстрани проблемите. Ако АПИ започне отстраняване, ще възникне въпрос в обществото – защо с пари на данъкоплатците като има гаранция? Или има толериране на строители? И остава въпросът защо КАТ не е контролирала опасния участък? Отговорът е един – защото на КАТ им е удобно в „храстите\". Както и на министър Радев в конкретния случай\", възмущава се потребиел с име „Христо Ботев\".", "date": "2018.08.31", "title": "Социалните мрежи: МВР се „крие в храстите“ за инцидента при Своге"}
{"url": "http://standartnews.com/balgariya/spetsprokuraturata_atakuva_ofisi_v_hotelite_marinela_i_maritsa-375317.html", "text": "Специализираната прокуратура извършва следствени действия в офиси в столичния хотел „Маринела\" и в пловдивския хотел „Марица\", съобщиха от обвинението. Те са в рамките на образувано досъдебно производство за организирана престъпна група, създадена с цел избягване на плащане на данъчни задължения в големи размери, чрез подправяне на данъчни документи, уточниха от прокуратурата. Офисите са ползвани от физически и юридически лица. Установено е, че в периода 2017 – 2018 г. реални търговски дружества са подправяли счетоводните си регистри, като в тях са включвали фактури от типа „липсващи търговци\". Тези фактури са осчетоводявани под контрола на организираната престъпна група и по този начин се е избягвало плащането на данъчни задължения. В периода 2016 – 2018 г. пък са били извършвани финансови операции и е прикриван произход на имущество, придобито чрез тежко умишлено престъпление.", "date": "2018.08.31", "title": "Спецпрокуратурата „атакува“ офиси в хотелите „Маринела” и „Марица”"}
{"url": "http://standartnews.com/balgariya/ekoministarat_ochakva_iztochvaneto_na_mazuta_kray_sozopol_da_zapochne_drugata_sedmitsa-375318.html", "text": "Предполагам, че източването ще започне другата седмица. Зависи от преценката на експертите от „Морска администрация\". Това каза министърът на околната среда и водите Нено Димов за разлива на мазут от потъналия кораб „Мопанг\" край Созопол в интервю за бТВ. „Корабът е готов да отплава в момента, в който метеорологичните условия са по-добри\", посочи той и допълни, че се очаква затишие в морето. „На пристанището в Созопол има катамаран, на който са закачени четири 6-тонни котви, набелязани са географските координати къде да бъдат разположени. От пристанището имаше две много тежки стоманени котви, готвят се още две\", обясни министър Димов. „От „Морска администрация\" и водолазите ме увериха, че към момента изтичане няма\", заяви той и допълни, че сателитът, който следи замърсяването в Европа, не отчита никакъв разлив. „Виждат се остатъчни петна, това са разливи от порядъка на 20-25 см. Безспорно има такива, но пробойните в кораба са запушени\", коментира Нено Димов. „Правителството гласува 2,5 млн. лева. Въпросът е дали това ще бъде достатъчно или не, но се прави за първи път и не мога да отговоря\", обясни министърът. „Морска администрация\" вече разполага с предоставени от САЩ чертежи на кораба\", каза още той.", "date": "2018.08.31", "title": "Екоминистърът очаква източването на мазута край Созопол да започне другата седмица"}
{"url": "http://standartnews.com/balgariya/haos_na_tsentralna_avtogara_v_sofiya_zaradi_spryanata_liniya_do_plovdiv-375320.html", "text": "Десетки пътници останаха без превоз на столичната Централна автогара, след като вчера стотици хора, закупили билети за превоз от фирма \"Витоша експрес\" по направление София-Пловдив, бяха принудени да търсят алтернативни варианти за придвижване. Хората са имали закупен билет за линията, която фирмата вече не обслужва. Причината е прекратеният на 29 юли договор на фирмата със Столичната община едностранно, с едномесечно предизвестие. Управителят на \"Витоша експрес\" Тихомир Асенов не вижда извършени нарушения на договора за превоз на пътници от София до Пловдив. За Асенов е необяснимо защо е било нужно \"да се правят такива показни акции, да се пращат екипи на ДАИ на двете автогари - в София и Пловдив, да се съставят актове\". Управителят твърди още, че от фирмата са изразили готовност да превозват пътниците в тази ситуация, за да не се получава \"социално напрежение\" и няколкостотин души да останат без транспорт, съобщава БНР. Иван Николов, който оглавява дирекция \"Транспорт\" в Столичната община обясни в пред Националното радио, че Столичната община е прекратила договора заради констатирано системно неизпълнение на поетите от фирмата задължения и конкретно заради неспазването на договорената продажна цена за билет. Превозвачът е трябвало да продава билета на седем лева, а е правил това на по-висока цена.", "date": "2018.08.31", "title": "Хаос на Централна автогара в София заради спряната линия до Пловдив"}
{"url": "http://standartnews.com/balgariya/valchi_dol_zaradva_grazhdanite_si_s_nov_baseyn-375329.html", "text": "На 30 август от 19:00 часа се състоя официалното откриване на реновираният градски басейн в град Вълчи дол. Обектът бе открит от кмета на община Вълчи дол – Георги Тронков и областният управител на област с административен център – Варна – Стоян Пасев. „Обещах на хората, когато гласуваха за мен, че Вълчи дол ще се превърне в една добра туристическа дестинация. Освен този проект, който имаме удоволствието да открием днес, имаме готовност да подадем и проект за модернизация на ски-влека, когато се отворят мерките по съответните програми\" – заяви в обръщението си към жителите и гостите на града кметът на Вълчи дол и благодари на всички, имащи принос към изграждането на басейна. Специално за откриването, демонстрации на различни плувни стилове представиха рекордьори и шампиони от спортен клуб по плувни спортове „Добруджа\" – град Добрич, водени от своя треньор Веселин Нейков. Поздрав към присъстващите отправиха и танцьорите от детски танцов състав „Пламъче\" към народно читалище „Димитър Благоев-1907\" – град Вълчи дол, с хореограф Ралица Жоржес. Освен изграждането на басейна, волейболното игрище и външния бар, благодарение на проект „Красива България\" и съфинансирането от Община Вълчи дол е обновена и сградата на съблекалнята на стадион 'Петко Сираков\", изградена  е и нова алейна мрежа от подходяща трайна настилка с модерно парково осветление. Желанието на Община Вълчи дол е комплексът да се превърне в желано място за спорт, срещи и отдих за жителите и гостите на град Вълчи дол.", "date": "2018.08.31", "title": "Вълчи дол зарадва гражданите си с нов басейн"}
{"url": "http://standartnews.com/balgariya/borisov_privika_ministri_chakat_se_ostavki-375328.html", "text": "Трима министри привика в Министерски съвет премиерът Бойко Борисов. Срещата е във възка с трагедията край Своге при която загинаха 17 души.  Министър-председтелят разговаря с вътрешният министър Валентин Радев, транспортният Ивайло Московски и регионалният Николай Нанков. И тримата още в неделя сутринта след катастрофата са заявили, че са готови да понесат политическа отговорност за трагедията. Това е станало на свиканото спешно от Борисов заседание в Министерския съвет.  Очаква се те отново да подадат оставките си.  След срещата при премиера се очакват изявления, като пресконференцията е насрочена за 12.30 ч. Заради нея в МВР бе отменен свикания преди това брифинг в 11.30 ч.    ОЧАКВАЙТЕ ПОДРОБНОСТИ!", "date": "2018.08.31", "title": "Борисов привика министри, чакат се оставки"}
{"url": "http://standartnews.com/balgariya/nankov_s_kolegite_moskovski_i_radev_depozirahme_ostavkite_si_v_znak_na_otgovornost-375330.html", "text": "С колегите Ивайло Московски и Валентин Радев депозирахме оставките си. Това каза в Министерски съвет министърът на регионалното развитие и благоустройство Николай Нанков, предаде репортер на Агенция „Фокус\". „Още в неделя изразихме готовност да подадем оставки. Днес те са факт, депозирани са в ръководството на МС\", обяви той. Още в неделя заявихме готовност да подадем оставките си като морален ангажимент и отговорност. Това заявиха министрите Валентин Радев и Николай Нанков на специална пресконференция в Министерски съвет относно оставките им заедно с министъра на транспорта Ивайло Московски. Ние сме хора с морал. Така министър Николай Нанков отговори на въпроса дали след оставките министрите ще останат в политиката и дали ще минат в опозиция. Очевидно не сме организирали работата така, че да не се случи този инцидент, заяви Радев.", "date": "2018.08.31", "title": "Нанков: С колегите Московски и Радев депозирахме оставките си в знак на отговорност"}
{"url": "http://standartnews.com/balgariya/lilyana_pavlova_vsichki_otgovorni_institutsii_i_litsa_tryabva_da_se_razsledvat-375327.html", "text": "Споделям мнението на премиера Бойко Борисов, че трябва да бъдат разследвани всички отговорни лица и институции, участниците в процеса през всички периоди. Това каза пред журналисти министърът за Българското председателство Лиляна Павлова за разследването на тежкия инцидент край Своге от 25 август преди откриването на Международна конференция на тема: „Ефективният социален диалог- важен инструмент в интеграционния процес на страните от Западните Балкани. „Напълно вярвам на Прокуратурата и разследващите органи. Не е добре да коментирам, нека ги оставим да разследват и да се произнесат\", посочи тя. „Не е редно ние да се произнасяме кой трябва да понесе отговорност. Компетентните органи са тези, които да кажат кой и по какъв начин да понесе отговорност\", обяви Лиляна Павлова. Тя обясни, че проектът за пътя, на който стана инцидентът, е сложен и се изпълнява по правилата на Европейската инвестиционна банка и по други условия. Попитана работила ли е с фирмата, която е ремонтирала пътя, министърът посочи: „Тези коментари са извън контекста, нека да разследват. Вярвам, че Прокуратурата и разследващите органи ще направят пълен анализ и проверка. Ще проследят всички законови изисквания и нормативи. Това е най-важното, което трябва да се направи\". „Наистина трагедията е ужасна. Поднасям съболезнованията си на близките на загиналите\", каза още Лиляна Павлова.", "date": "2018.08.31", "title": "Лиляна Павлова: Всички отговорни институции и лица трябва да се разследват"}
{"url": "http://standartnews.com/balgariya/rabotata_na_meteorolozite_e_blokirana_zaradi_lipsa_na_rakovodstvo-375325.html", "text": "Не може един директор да бъде отстранен преди да има друг. Дори да се намери външен човек, той няма с кого да работи, защото цялото ръководство подаде оставка и няма кой да подписва документи за оперативната дейност. Това коментира наскоро уволненият директор на Института по метеорология и хидрология (НИМХ) проф. Христомир Брънзов пред Нова телевизия. \"Все още не съм получил писмен документ за уволнението ми, явно защото все още не могат да намерят заместник. Мотивите за отстраняването ми ги знам от медиите, а срокът да ги подготвят официално е три дни\", каза той. Брънзов акцентира, че институтът по принцип работи добре и имат намерение всички да излязат компактно от БАН. Той добави, че е изненадан от решението да бъде отстранен, защото е смятал, че \"протегнатата ръка ще бъде приета\". Друг метеоролог - Анастасия Стойчева, информира пред телевизията, че е момента работата е много затруднена. \"Трябваше дори да изготвим становище за метеорологичната обстановка по време на катастрофата край Своге, но сме блокирани, защото няма кой да подпише\", даде пример тя. Стойчева съобщи, че днес ще бъде изпратен призив заедно с КНСБ да не продължават \"некоректните действия от страна на БАН\". Позиция изразиха и от ръководството. \"Директорът на НИМХ е отстранен заради нарушение на законите и недопускане на финансова проверка, което е документирано писмено. Ние спазваме закона. Не е сериозно да се твърди, че заради изваждането на един човек ще се срути цяла структура. Няма незаменими хора\", информира Кристалина Стойкова от ръководството на БАН. Тя акцентира, че БАН не възразява срещу отделянето на института, но ако се спазва нормативната база. След 10 дни ще започне процедура за отделяне, а самото решение може да е факт най-рано на 1 януари.", "date": "2018.08.31", "title": "Работата на метеоролозите е блокирана заради липса на ръководство"}
{"url": "http://standartnews.com/balgariya/sledovateli_vzemat_probi_ot_patnata_nastilka_kray_svoge-375326.html", "text": "Днес следователи от Националната следствена служба вземат проби от пътната настилка край Своге, в участъка, където катастрофа в събота загинаха 17 души. Пробите ще бъдат ползвани при експертизи за установяване на качеството на пътя. По искане на прокуратурата, следователи от Националната следствена служба ще извършат оглед и ще вземат проби чрез специални технически средства. Очаква се на огледа да присъства и директорът на Следствената служба Борислав Сарафов. С пробите, които ще се вземат днес, ще се установяват състоянието, съставът и начинът на изпълнение на асфалтовия път. Преди дни от регионалното министерството оповестиха, че първият анализ на асфалта край Своге е показал, че съдържа недопустими материали. Провеждането на огледа и вземането на проби от настилката на пътя ще причини временно затруднение при движението. На Агенция \"Пътна инфраструктура\" и МВР е възложено създаването на необходимата организация за движение и нейното оповестяване. След вземането на проби от настилката ще започне ремонтът на пътния участък. В Националното следствие за разпит във връзка с катастрофата са призовани бившите началници на Агенция \"Пътна инфраструктура\" Лазар Лазаров и Дончо Атанасов. И тази вечер граждани на Своге и околните села ще протестират заради опасния път. Те обявиха, че ще се събират до 7 септември, и ако държавата не вземе мерки, ще преместят протестите си в София. Заради провеждането на процесуално-следствените действия движението по пътя София – Своге се затваря в този час. Прогнозата е до 18 часа. Обходните маршрути са Своге-Бучин проход и София-Костинброд.", "date": "2018.08.31", "title": "Следователи вземат проби от пътната настилка край Своге"}
{"url": "http://standartnews.com/balgariya/ministrite_chakali_ot_nedelya_do_dnes_za_da_podadat_ostavkite_si-375334.html", "text": "Времето от неделя до днес е било необходимо, за да могат да се предадат всички необходими материали на органите, които разследват катастрофата край Своге. Това обяви вътрешният министър Валентин Радев на брифинг в министерския съвет. Той уточни, че такава е била уговорката с премиера Борисов. Министър-председателят днес е казал и на тримата министри (Московски, Радев и Нанков), че след като всички материали са предадени, вече трябва да се депозират и оставките. \"Тези няколко дни ни трябваха именно за това - ние сме хората, които най-добре познаваме системите в момента\", добави Валентин Радев. В отговор на журналистически въпрос министърът на регионалното развитие и благоустройство Николай Нанков посочи, че с депозираните оставки се понася политическа отговорност от страна на трите министерства, които имат \"касателства по трагичния инцидент\". Основната цел е била е максимално бързо да възтържествува справедливостта. \"Ние съдействаме, съдействахме и ще съдействаме и оттук-нататък, за да може следствието да приключи по възможно най-обективния начин и наистина да се въздаде справедливост на база отговорностите, които всеки участник трябва да понесе\", заяви Николай Нанков. Той посочи, че още в неделя и тримата министри са били в готовност да подадат оставки. Валентин Радев уточни, че мотиви за оставката си той не е писал, но е разговарял с премиера Борисов и не е било нужно той да бъде убеждаван. Радев посочи, че има много други, които са виновни за това, което се е случило, но очевидно не е била добре организирана работата и по министерствата, за да се случи този инцидент. По думите му пътно-транспортните произшествия в страната намаляват, но и този инцидент се е случил и затова тримата министри депозират оставките си, за да понесат политическа отговорност. Не толкова добрата комуникация между отделните ведомства по темата пътна безопасност е една от грешките и на тримата министри, каза още Валентин Радев. „Няма други депозирани оставки, освен нашите. Те са по линия на ангажимента, който имаме като ръководители на министерствата\", посочи той. „Може би координацията между ведомствата под наше ръководство не е била на нужното ниво. Не винаги уведомяването на друга институция за даден проблем е достатъчна. Ако има ежедневен контрол по спазване на ограниченията за движение по пътищата, може би нямаше да се стигне до инцидента\", коментира Николай Нанков. „Отговорността, която носим с оставките си, е личен акт. Оставката ни е поискана от премиера, депозирахме волята си още 5 дни\", каза още той. Вероятно ще се върнем в Народното събрание, съобщи Радев. „Чак в такива детайли не сме отивали. Ние сме в оставки и докато се намерят нови министри, това е работа на премиера, ние продължаваме да си вършим работата. Предполагам, че това е естественият ход, за да сме на светло пред вас най-малкото, защото ако се скрием и ни няма и там... Това е само разсъждение в момента. Нека го обмислим, ще решим с партията какво да направим\", коментира Радев и добави: „По-добре там да ни питате, да продължаваме и ние да даваме информация, така аз си мисля\". „Неслучайно казах, че през 2017 и 2018 г. пътнотранспортните произшествия намаляват. Трудно е сега, когато го казвам, някой да повярва и да е приемливо на фона на тези жертви, но това е истината. Всички назад, ако погледнем правителството на ГЕРБ какво е направило, наполовина сваля жертвите – от близо 1000 на 600. Сега сме леко нагоре\", допълни Радев. По думите му всички назад, които са отговаряли във всичките системи, всичко ще бъде прегледано. „Предполагам, че това ще бъде и работата на прокуратурата, за да установят кои са виновните. Ние само събрахме материалите\", каза още Валентин Радев. Относно това дали с подадените оставки ще се решат проблемите в конкретните три министерства, както и проблемът, който е довел до тежкия инцидент край Своге, Радев обясни: „Оставките никога не решават проблем – никога. Това е политическа отговорност. Такава революция, която в момента се прави от трите министерства, плюс още някои, промени в Закона за движение по пътищата, говоря за законодателство в три нови закона, сменяме тази междуведомствена комисия, правим по-голяма. Не говоря за органа, за който онзи ден говорихме\". По думите му всички тези неща ще се случат в близко бъдеще. „Ще минат през парламента. Много добри неща в тази посока - за намаляване на пътните произшествия. Миналата година бяха 602, трябва да слезем около 400-300. Това е заложено, работа е на министерствата. Тук са насложени проблеми от много време назад, но някой да е заставал да поеме такава отговорност? Правим тези стъпки, тепърва ще ги обясняваме, но не е сега моментът. През цялото време докато ме питате аз си мисля за онези мъже и жени, които са в болница. Не ми е удобно да се извинявай и обяснявам какво сме направили\", каза още Радев.", "date": "2018.08.31", "title": "Министрите чакали от неделя до днес, за да подадат оставките си"}
{"url": "http://standartnews.com/balgariya/10_dushi_sa_arestuvani_pri_spetsaktsiyata_v_hotelite_marinela_i_maritsa-375339.html", "text": "10 души са задържани при специализираната акция на спецпрокуратурата днес в хотел \"Маринела\" в София и в хотел \"Марица\" в Пловдив. Това съобщи ръководителят на спецпрокуратурата Иван Гешев, цитиран от БНТ. Открити са и 150 000 лв., от които 60 000 са били намерени в кутия за обувки. Гешев добави, че ще бъдат иззети и автомобили, а до края на деня наблюдаващият прокурор ще прецени какви обвинения да бъдат повдигнати на задържаните. Гешев уточни, че трима са от семейството, а останалите са свързани с дейността на собственика на хотелите. „Собственикът на хотела, ако използвам думата „собственик\", по официални данни, от началото на август месец не се намира в страната заедно с хора от семейството си. Обект на разследване за извършени престъпления са и това лице, хора от семейството му, както и управители и собственици на различни фирми\", допълни Гешев, цитиран от Агенция Фокус. На въпрос дали 10-а задържани са служители на Ветко Арабаджиев, Гешев отговори: „Не само. Това са и лица, които нямат формална връзка с фирми, собственост или контролирани от посоченото от вас лице, но които са използвани според разследването за това фирми, контролирани от един кръг лица да приспадат разследващ се данъчен кредит. Поставени лица на различни фирми, които не би следвало да имат нещо общо с това лице и официалните негови фирми\". „Ако говорим за евентуални обвинения за пране на пари, защото към момента няма привлечено в качеството на обвиняем нито едно лице, насоката на разследването е, че е извършено пране на пари като престъплението е данъчно такова, което не изключва да има обвинение и в посока организирана престъпна група. Делото по случая е образувано преди 10 дни. Периодът, който обхваща е от началото на 2018 година до сега\", заяви още той. Има доказателства, че вероятно лицето-собственик на хотел „Маринела\" с други хора са извършвали данъчни престъпления и пране на пари, каза още заместникът на главния прокурор Иван Гешев. Относно това, че в този хотел (Маринела) са се състояли едни от най-важните европейски събития и може ли да се окаже, че всъщност е точено ДДС от пари, дадени за Европредседателството, Иван Гешев заяви: „Няма такива данни. Няма кой да точи пари за Европредседателството. За да спечелиш определени обществени поръчки, трябва да отговаряш на определени законови условия. Това няма общо с предмета на разследването, което ви описвам\". По думите на Гешев в момента се извършват претърсвания на помещения в хотел „Маринела\", които са ползвани от лица, които са обект на разследване и това не означава, че по някакъв начин целият хотел е организирана престъпна група. „Това кой е собственик на този хотел към момента не е предмет на разследване. Предмет на разследване е, че това лице с определен кръг хора вероятно, към този момент има доказателства, са извършвали данъчни престъпления, пране на пари, участие в организирана престъпна група с други фирми. Част от разследването е в посока фирми, извършващи туристическа дейност, но не и дейността на този хотел\", заяви той. „Може би към края на деня ще е ясно колко души са привлечени към наказателна отговорност, ще е ясно за какви престъпления, ще е ясно какви мерки за отклонение ще се вземат спрямо тях. В случай, че това лице, което е собственик на този хотел се прецени, че е извършило престъпление, ще бъдат предприети всички законови мерки, регламентирани в българското и международното законодателство\", допълни още той. По думите на Гешев към този момент има данни за 3 лица от семейството на собственика на хотел „Маринела\", които са извършили престъпления. „Предстои изземване на определени МПС-та като веществено доказателство. До момента са намерени дребни суми от рода на 150 000 лева като очакваме доста по-големи суми до края на деня. Част от тях са намерени в кутия за обувки, а не в помещение, ползвано от това семейство, което посочихте\", заяви той.", "date": "2018.08.31", "title": "10 души са арестувани при спецакцията в хотелите Маринела и Марица"}
{"url": "http://standartnews.com/balgariya/vkarvat_v_zakona_za_patishtata_zadalzhitelni_kolani_v_avtobusite-375332.html", "text": "В Закона за пътищата ще бъде вкаран член за задължително поставяне на коланите в автобусите, съобщи днес във Варна председателят на Народното събрания (НС) Цвета Караянчева, която участва в работата на 11-тия летен университет на младежката структура на ГЕРБ. Тя каза, че законът е сред приоритетните. На 4 септември той ще се гледа на комисия, а на 5 септември е второто четене на закона в зала. Караянчева посочи, че поема ангажимент това, което се предложи от колегите специалисти да бъде обсъдено и в най-кратък порядък ще бъде прието от НС. Сред другите приоритети в работата на парламента през есента са социалните закони, които министерството и работната група обработваха през целия август, коментира председателят на парламента. Законът за хората с увреждания е чисто нов, той вече е на сайта на министерството. Сега има 30 дни обсъждания, след това междуведомствено съгласуване, ще мине през Министерския съвет и се надявам до края на септември той да е в Народното събрание, обясни тя и допълни, че се работи и по Закона за социалните услуги, който се очаква в парламента през ноември. Караянчева поясни, че тя и нейните колеги ще осигурят взаимодействие и бързо преминаване на тези закони през НС, защото по думите й \"знаем колко са важни както Законът за пътищата, така и социалните закони\". За предстоящата есенна сесия председателят на парламента коментира, че се надява колегите й от всички парламентарни групи да бъдат диалогични, да работим по политики, а не на база на лични нападки. \"Разбира се, ще чуем и посланията, които ще отправят председателите на Парламентарни групи, но моите препоръки и надежди са да работим за хората, да бъдем диалогични и последователни в своите политики\", обобщи председателят на НС.", "date": "2018.08.31", "title": "Вкарват в Закона за пътищата задължителни колани в автобусите"}
{"url": "http://standartnews.com/balgariya/doncho_atanasov_ne_namiram_propuski_v_rabotata_na_api_za_patya_kray_svoge-375335.html", "text": "Не намирам пропуски в работата на АПИ, довели до трагедията край Своге. Това каза пред репортери инж. Дончо Атанасов – член на УС на АПИ, след разпит в Националната следствена служба. „По завоя, където стана инцидентът, никога никой нищо не е коментирал. Има протоколи – всички документи са представени пред следствието. Никой никога не е коментирал за реконструкция на пътя този завой да бъде изправен\", каза инж. Атанасов и обясни, че договорът с фирмата изпълнител е по FIDIC. По думите му това са договори, които се изпълняват в целия свят. На въпрос дали държавата има механизъм да накара строителната фирма да си свърши работата, той отговори, че по договори по FIDIC това е трудно. „Тези договори са доста особени. Направили сме всичко, което е могло да направим, съгласно договорите за текущ ремонт. Ремонтирането е в гаранционен срок – т.е. трябва фирмата да го направи. Препоръките са достигали до нея - тя е била известена с писма. В рамките на договорите, които изтичат в края на 2018 г., е трябвало да има отремонтиране.\" Той повтори няколко пъти, че всичко, което АПИ е могла да направи, е направила. „Сложи ли сме знаци, ограничили сме скоростта драстично. Според наши измервания обаче превишението на скоростта в този участък е с 30-40% от всички автомобили – и леки, и тежкотоварни, и автобуси. Откровено казано, не намирам пропуски в работата на АПИ, довели до трагедията\", коментира инж. Атанасов. На въпрос дали е излязъл от следствието като свидетел или обвиняем той отговори: \"Като свидетел\".", "date": "2018.08.31", "title": "Дончо Атанасов: Не намирам пропуски в работата на АПИ за пътя край Своге"}
{"url": "http://standartnews.com/balgariya/samo_v_standart_eksshefat_na_api_na_kafe_s_aktsioner_v_treys_grup_hold_ad-375323.html", "text": "Само няколко дни преди трагедията край Своге, екип на „Стандарт\" засече на една маса бившият шеф на АПИ Дончо Атанасов с бившия акционер в \"Трейс груп холд\" и бивш лидер на БСП Михаил Миков. Двамата бивши от ранни зори бяха заседнали на сладки приказки край \"Позитано\" и неоезпокоявани разпалено коментираха горещите теми от седмицата. От справка в базата данни в електронното издание bivol.bg. става ясно, че има записани \"Ценни книги, поименни акции на Михаил Райков Миков народен представител, Министерство на вътрешните работи\".  Редом с него в списъка е и  Трайчо Трайков, вписан като министър на икономиката и енергетиката, както и Антон Кутев – като депутат от БСП. Акционерът Миков не носи финансова отговорност поради вида на дружеството. Той и останалите акционери получават само дивиденти. Акциите на Трейс груп холд АД са предлагани на борсата и всеки с финанси е можел да ги купи. Депутатът и вътрешен министър Миков със сигурност е бил наясно с факта, че дружеството е печелившо. Това е още по-вярно,защото Миков е имал информация в какви търгове участва Трейс холд груп АД и какви шансове има да спечели поредната обществена поръчка, Финансови експерти са категорични, че акциите на Миков не са престъпление, но придобиването им е укоримо с оглед обществено-политическото положение, което е заемал той. Трейс груп холд АД нашумя през последните дни след катастрофата в Своге, отнела живота на 17 души. Ремонт на отсечката е извършен от същата фирма срещу 22 млн.лв.", "date": "2018.08.31", "title": "Само в \"Стандарт\": Ексшефът на АПИ на кафе с акционер в \"Трейс груп холд\" АД"}
{"url": "http://standartnews.com/balgariya/slanchevo_s_visoki_temperaturi-375310.html", "text": "Атмосферното налягане e малко по-високо от средното за август и през деня ще остане без съществена промяна. Днес ще бъде предимно слънчево. След обяд ще има временни увеличения на облачността, главно над планинските райони от Западна България и на отделни места там ще превали и прегърми. Ще духа слаб до умерен, предимно източен вятър. Максимални температури между 29° и 34°, в София около 29°. Над Черноморието ще бъде слънчево с до умерен вятър от изток-североизток. Максималните температури ще са между 28° и 31°. Температурата на морската вода е 26°-27°. Вълнението на морето ще бъде около 2 бала. Над планините ще бъде предимно слънчево, след обяд с купеста облачност и на отделни места в масивите от Западна България ще превали и прегърми. Ще духа слаб до умерен югоизточен вятър. Максималната температура на височина 1200 метра ще бъде около 23°, на 2000 метра – около 16°.", "date": "2018.08.31", "title": "Слънчево с високи температури"}
{"url": "http://standartnews.com/balgariya/bez_promyana_v_sastoyanieto_na_trite_zheni_nastaneni_v_pirogov_-375311.html", "text": "Няма промяна в състоянието на трите жени с опасност за живота, пострадали при катастрофата край Своге. Това каза на брифинг говорителят на Пирогов Мария Пойразова за състоянието на пострадалите в тежката катастрофа в Искърското дефиле от 25 август. „Трите жени, които дни наред са в най-тежко състояние и са поставени на апаратна вентилация, продължават да са без промяна в състоянието\", обясни тя. „Екипите на Централна реанимация правят всичко необходимо да съхранят здравето и живота им\", коментира Мария Пойразова. \"Една пациентка е преведена в Неврохиругията. По всяка вероятност в началото на следващата седмица ще бъде оперирана\", посочи тя. „Екипът на проф. Николай Габровски ще извърши интервенция на гръбначния й стълб. Едно от нараняванията й е фрактура в тази област\", обясни говорителят на „Пирогов\" и допълни, че лекарите ще преценят дали това е единствената интервенция, от която жената се нуждае. „Друга пациентка, която онзи ден беше оперирана от травматолозите, лично от проф. Диян Енчев, може да претърпи още оперативни намеси по преценка на специалистите спрямо състоянието ѝ\", каза още Мария Пойразова.", "date": "2018.08.31", "title": "Без промяна в състоянието на трите жени, настанени в Пирогов"}
{"url": "http://standartnews.com/balgariya/bivshiyat_kmet_ivan_evstatiev_izliza_predsrochno_ot_zatvora-375312.html", "text": "Пловдивският апелативен съд потвърди решението на Пазарджишкия окръжен съд за предсрочното освобождаване на бившия кмет на Пазарджик и Стрелча Иван Евстатиев. Той е осъден на 4 години лишаване от свобода за изнасилване на 16-годишно момиче. Магистратите приемат, че Иван Евстатиев отговаря на изискванията за предсрочно освобождаване, тъй като е изтърпял повече от половината от присъдата. Остават му още 1 година и 2 месеца, а според началника на затвора и пробационния служител с поведението си Евстатиев е дал доказателства за своето поправяне. Решението на Пловдивския апелативен съд е окончателно и не подлежи на протест и обжалване.", "date": "2018.08.31", "title": "Бившият кмет Иван Евстатиев излиза предсрочно от затвора"}
{"url": "http://standartnews.com/balgariya/nepravilno_i_nekompetentno_e_da_se_iska_vsichki_avtobusi_da_imat_kolani-375315.html", "text": "Становището всички автобуси да имат колани е неправилно и некомпетентно. В един момент може да се окаже, че „тези колани, поставени по неправилен начин, биха застрашили живота на хората повече, отколкото ако ги няма\". Това заяви в интервю за БНР Магдалена Милтенова, председател на Браншовия съюз за стопанска инициатива в транспорта и представител на Националното сдружение на автобусните превозвачи. По думите ѝ, подмяната на седалките в по-старите автобуси, в които няма обезопасяващи колани за пътниците, означават конструктивно изменение. Когато по-старите автобуси са произвеждани, са правени съответните изпитания за тежестта на седалките и отстоянието между тях, обясни тя и допълни, че няма как да се установи \"кой автобус е бил произведен с колан и кой не\". Новите автобуси от 2008 година насам са оборудвани с колани, но в Европа всички автобуси отпреди 2008-а продължават да се движат, посочи още Милтенова, според която \"вероятно ще бъдем първата държава в Европа, която ще иска задължително поставяне и монтиране на нещо, което не е фабрично произведено\". Предложението всички автобуси да се оборудват с предпазни колани дойде след тежката катастрофа край Своге. \"Надяваме се, че отговорността наистина ще се понесе и тя няма да бъде поета изцяло и само от водача на автобуса, защото в такива ситуации водачът винаги е уязвим\", каза още Магдалена Милтенова. Тя определи скоростта на движение на автобуса преди трагедията като умерена. \"53 км/ч е съвсем умерена скорост и това, че от АПИ са поставили знак „40\" съвсем не решава проблема\", смята Милтенова, която даде пример със свое преживяване и разказа, че с личния си автомобил се е преобръщала с 20 км/ч на необезопасен участък. \"10 км над поставеното ограничение не са фаталните\", категорична бе тя. Милтенова коментира още, че варовикът, който бе открит в асфалтовите смеси в участъка на катастрофата, се шлифова, става хлъзгав и не създава условия за сцепление. \"Да има участъци в Кресненското дефиле, разрешени за изпреварване, е абсурдно, защото там няма никаква видимост или видимостта е с много малък периметър\", отбеляза още Милтенова в анализа си на условията за пътна безопасност в страната.", "date": "2018.08.31", "title": "Неправилно и некомпетентно е да се иска всички автобуси да имат колани"}
