{"url": "http://standartnews.com/kultura/nedolina_pavlova__risuva_litsa_varhu_hartiya_i_drehi-373477.html", "text": "Недолина Павлова за отрицателно време успя да възбуди естетски страсти у търсачите на силни визуални усещания сред родния шоу бизнес.  Младата дама, която държи четките и боите от малка, но не кандидатства в Художествената академия,  рисува не само върху хартия и пластики, но и върху дрехи. Стилът й е от поп до гръндж, без да му липсва изтънчената графичност, характерна за платната й.  Творения на Недолина вече има в гардеробите на Алекс Богданска,  Даниел Петканов, Искрен Тончев, Венцислав Чанов,  Диона,  адреналинките Диди и Лили,  Лина Роскин. „Избрах да бъда по-практична и затова завърших с диплома по бизнес администрация и получих магистърска степен по регионално развитие от УНСС.  Да рисувам върху дрехи, беше идея на най-близката ми приятелка - Деана Ангелова.  Докато подготвях картини  с лица за изложба,  Деа предложи: „Направи ги и върху дрехи\".  Първата ни по-сериозна изява беше в предаването на Александра Богданска\", разказва Недолина.  Красиво момиче, Памела Иванова, е сред първите, които с огромен кеф се навиват да видят лицето си, пресъздадено от Недолина върху тениска.  После Памела иска да подари суитчъри на двама приятели, но вече с техния си лик. Така топ футболистите Леон Бейли и Кайл Бътлър се сдобиват с модели на Art moments.  Рисува и върху кожени и дънкови якета – от екшън герои до ангелски криле. Излъчват спортен шик, но отлично се комбинират при дамите с феерични поли в толкова атрактивния контраст и толкова модерния стрийт стил.  „Това е онзи баланс, от който трудно се откъсва поглед\", твърди Недолина.   Тя се възхищава на дрехите в лаконичен дизайн, в които единствен и достатъчен детайл говори много за тях.  „Ако някога имам възможността да се занимавам със създаването на мода, бих искала да бъде в този стил\", казва младата дама. Екстравагантността и артистичността на художничката сякаш са закодирани в името й. Тя е кръстена на баба си Недолина  Боботанова. От нея е  наследила още борбеността на духа, мотивацията и начина, по който се справя с препятствията в ежедневието –  без много драма. „Което за човек на изкуството като мен си е цяло постижение. Майка ми също рисува - и то с голямо удоволствие.  Когато бях малка,  често ходих при нея в детската градина, където работеше тогава – все още си спомням, че беше изрисувала стените. Седях съсредоточена с часове, за да им се радвам.   Предполагам, че желанието да творя, съм  наследила от нея. За мен рисуването е като белязване – нещо, което винаги носиш със себе си, искаш или не. Благодарна съм за тази си дарба.  Харесва ми това,  в което ме е превърнала. Когато седна да рисувам,  в главата ми всичко се избистря и изяснява. Това е моето бягство от реалността. Изчезваш в тишината на това, което създаваш. В този момент нищо друго не те  вълнува. Пристрастяващо е\", разкрива Недолина.", "date": "2018.07.10", "title": "Недолина Павлова  рисува лица върху хартия и дрехи"}
{"url": "http://standartnews.com/biznes/billa_e_lyubimata_targovska_veriga__na_balgarite-373500.html", "text": "За трета поредна година българите избраха BILLA за своята любима търговска верига в единствената потребителска класация у нас „Любимите марки\". По данни на организаторите, над 42 000 души са гласували за предпочитаните от тях брандове. BILLA заема и почетното трето място в категорията „млечни продукти\" за киселото мляко от собствената марка BILLA Brand. „Фактът, че печелим това отличие за трета поредна година, означава, че поддържаме едно постоянно високо ниво на предлаганите продукти и услуги\", коментира Бойко Сачански, Управител на BILLA България. Тази година компанията получи шест златни медала QUDAL за най-високо качество в България. BILLA събра най-много потребителски гласове в категориите „Символ и най-добър пример за най-високо качество на българския пазар\", „Верига за продажби на дребно\", „Отдел за пресни плодове и зеленчуци\", „Отдел за хлебни изделия\", „Отдел за прясно месо\" и „Програма за лоялност\".", "date": "2018.07.10", "title": "BILLA е любимата търговска верига  на българите"}
{"url": "http://standartnews.com/kultura/emiliya_dvoryanova_tvortsite_sa_prorotsite_na_savremenniya_svyat-373478.html", "text": "Емилия Дворянова пише първия си роман, когато е на 16.  Завършва клас по пиано в Музикалното училище „Любомир Пипков\",  а след „Философия\"  в Софийския университет  „Свети Климент Охридски\".   Получава докторска степен с дисертация на тема „Естетическата същност на християнството\" (1991).  Както се знае, Дворянова, която от години преподава творческо писане,  е автор на някои от най-известните романи в съвременната ни литература.   Първият от тях,  „Къщата\",  излиза през 1993-а.  Последният засега,  „Мир вам\",  отново на „Обсидиан\",  имаше премиера преди броени седмици.  Емилия Дворянова притежава серия от награди и е от най-превежданите ни романисти в чужбина. „Мир вам\" започва като антиутопия – Земята сякаш отново е безвидна и пуста,  а свят,  условно наречен така, понеже дори не се помни какво е, вече не е останал.  Наличното изглежда ущърбно, нарушено, разпокъсано, но засега някак  оцеляло.  Така неусетно започваме да крачим с Мо, без отговори и без надежда да стигнем до надеждата. Трябва ли да повярваме, че това е антиутопия?  Езикът на романа е изтъкан от псалмическа образност. Знаци и смисли на старозаветната древност надничат почти от всеки ред и ни подканят да поемем със сетивата си чувствеността на Давидовото слово. Големият въпрос е възможно ли е да покълне отново животът на света, като добие смисъл от Думите на Книгата? -\tГоспожо Дворянова, неотдавна закръглихте елегантен юбилей  - няма как да не запитам за равносметките: свързани ли са с постигането на определена възраст или по-скоро са зависими от емоциите, обстоятелствата, случките по пътя? -\tОбичам да се взирам в думите и думата „юбилей\" не звучи елегантно.  Може би  е  „елегантно\" да станеш на  30,  на 40 - тогава още си пълен с бъдеще...  Това неслучайно  не  са  „юбилейни\" възрасти.  Когато човек става на 60, би трябвало да е напуснал лековатостта на „елегантното\", колкото и днешното време да зове към „вечна младост\".  „Вечно младите\" са само онези,  които рано са напуснали този свят. Това е истината.  Другото е красива опаковка - в най-добрия случай твърде много козметика.  Казвам това с усмивка - щастие е човек да достигне „юбилей\",  да се обърне назад и да изпитва благодарност за дните,  които са му били дадени,  и още по-голяма благодарност за дните, които може би все още са му дадени. И всичко това без да изпитва нужда от каквато и да било „козметика\".  Мисля, че уютът на живеенето е свързан с умението да живееш трезво с реалността. Голямата част от пътя е изминат, слънцето отдавна е превалило, часовете на повечерието са благодатни часове, пълни със спокойствие и приглушена светлина. Тези часове не приканят към равносметки, а по-скоро към съзерцания.  Всъщност равносметките са присъщи на младостта Младите се измъчват, над тях постоянно виси въпросът „Какво направих?\" Защото стои изискването нещо да „направят\".  Не изпитвам сантимент към младостта, не копнея да се върна в нея.  Дори напротив - чувствам блажено спокойствие от мисълта,  че каквото е направено, е направено, и вече няма нужда да „правиш\". Има само да „довършваш\" – докъдето ти е дадено и колкото можеш.  Така че към никакви равносметки не ме тласна кръглата годишнина. Но това е може би моя „емоционална характеристика\".  Най-сетне заживях в едно постоянно „сега\", защото хоризонтът на „сега\" е недалечно „винаги\". Всъщност от съвсем млада  винаги съм мечтала да „остарея\". /Знам,  че човек на 60 още съвсем не е „стар\",  но както и да „изчисляваме\"  годините,  вече е в пътя „към\" старостта).  Виждах това като освобождение от тегобите на постоянните изисквания към себе си и към другите, като освобождение от страстите и зависимостите от света... Иде един момент, от където имаш „право\" да се дистанцираш,  да гледаш на света само и единствено с усмивка,  защото постепенно се отдалечаваш от него.  В това отдалечаване го виждаш в друга светлина и го заобичваш по различен начин - просто такъв, какъвто е. - Вярно ли е, че първият ви роман, който пишете на 16, все още стои неиздаден в бюрото? Защо се отказахте от него? - Не съм се  „отказала\". Комунизмът ме „отказа\" Тогава издаването му беше невъзможно,  а когато дойде демокрацията, вече бях написала много други неща - бях „другаде\" и в живота и в писането. Пазя го.  Ако някога някой полюбопитства как съм писала на 16 години, би го намерил в архива ми. Ако и самият архив някой го запази, естествено. -  Защо зарязахте пианото? - Няма бивш музикант.  Музиката е в кръвта, тя си остава. Но писане и пиано едновременно няма как - и двете са напълно обсебващи, изискват пълно отдаване. Писането се оказа по-силно.  Но аз просто смених начина на музициране – започнах да го правя със словото.  Това е нещо,  което няма как да не бъде забелязано в книгите ми - изворът им в крайна сметка е музиката.  Преди време, в 90-те, когато Мари Врина прочела „Passion или смъртта на Алиса\" и решила да го превежда на френски, се свърза с мен със следния имейл:  „Прочетох книгата Ви, бихте ли се съгласили да я просвирим на четири ръце?\" Няма да забравя това - така се запознахме след време и на живо. Тогава си помислих... тя наистина е разбрала, защото е чула...  Тъй че музиката стои,  нямам чувство на „отказ\".  А и в последните години дори се върнах към пианото, започнах пак да свиря и ми доставя огромно удоволствие. Може би покрай внуците ми, които свирят и обичат да свирят. Невероятно щастие е да свириш с внука си на четири ръце. -  Вие ли предизвикахте Съдбата или тя – вас, та решихте да станете писателка? - Не вярвам в съдбата, защото вярвам в Бога. На човека са дадени различни дарове. Няма „предизвикателство\", просто Дар и си длъжен да го върнеш обратно, обратно да го дариш. Писането е голям дар - дар, който много задължава.  Има една притча в Евангелието:  Господарят заминава и оставя на слугите имота си,  да го пазят. На един дал пет таланта,  на друг два,  на трети – един. Всекиму според силите.  Много е хубава тази дума „талант\",  тя всъщност означава „монета\", „пара\", но на български чрез нея смисълът на притчата просто избликва на повърхността. Когато след време господарят се прибира, той иска сметка от слугите си какво са направили с талантите,  които им е дал.  Първият с петте таланта ги употребил в работа и спечелил десет таланта.  Вторият с двата таланта също ги удвоил.  Третият обаче му върнал единия талант,  който му бил даден, защото се страхувал да не го изгуби.  И  господарят, за да го накаже,  го заровил в земята. Думите на Господаря са: лукави и лениви робе. Страшно е човек да зарови талантите си в земята Но във всичко това няма „предизвикателство\", а „служение\". -\tКога и защо решихте да сътворите „Мир вам\"? -\tНе знам дали аз съм я сътворила, или тя ме сътвори. Книгите намират писателите - поне някои от тях – а не писателите книгите.  Има,  разбира се,  и измислящи писатели... Това си личи. За непишещите хора звучи малко странно. Особено при нашето обучение по литература с „идеи\", „замисли\", и „какво е искал да каже авторът\".  Но никога не съм имала чувството, че аз измислям книгите си,  тях ги има... Но някой трябва да ги изтръгне от „магмата\",  в която се крият и този някой, в случай с „моите\" книги, съм аз.  Статуята е в къса мрамор, трябва само много точно да се отделят излишните части... Така е мислел Микеланджело,  аз напълно го разбирам и му вярвам.  И с писането е така – книгата ни застига.  Застига ни през нещо, което не знаем и искаме да разберем. В „Мир вам\" звучат два пределни въпроса: има ли свят или светът вече не е?  Или по друг начин казано: Има ли свят без святост? Но не очаквайте пряк отговор. Който прочете книгата, сам ще намери собствения отговор. Аз не знам повече от героите си. Някои я четат като антиутопия, други като утопия... За мен книгата е просто реалност. - Страх ли ни е от антиутопии? - Антиутопията е литературен жанр, похват. Няма защо да се страхуваме от литературата. Но може да ни е страх, когато се окаже, че литературни произведения улавят тенденциите, към които светът се е упътил и те напълно съответстват на „страшното\", за което произведението предупреждава.  Има много произведения, които звучат пророчески. Творецът може да се окаже съвременен пророк.  Пророчествата на Достоевски, Оруел,  Бредбъри,  и на други, за които в момента не се сещам, не само не ни отминават - те, за беда,  се осъществяват по някакви много странни пътища и начини, естествено не в буквалността на произведението, не в детайлите му, но в смисъла, който носи. За мен единствената „антиутопия\" е свят без Бог. Всичко друго е преодолимо изпитание в историята на света. - Какво казвате на студентите си в първия час? Говорите ли им за християнството? -  В НБУ преподавам творческо писане, писане на есе... Това, което ми е „занаятът\".  А и студентите не се интересуват от Христос,  когато се случи по някой повод да заговоря за вяра.  Срещам по-скоро стена - не знаят нищо,  няма къде човек да се захване.  Това „нищо\" обаче е пълно с отпор и недоверие.  Като нещо твърде далечно, едва са чували Божието име. Но пък вече две години правя курс в Софийския затвор по Евангелие от Марк и катехизаторски курс - като доброволка. Това е място,  където човек може да чуе Евангелието. Страшно е. Тези хора са съвсем изоставени, единственото, което би могло да ги промени и да им даде светлина, е вярата. В тях можеш да изпиташ себе си - виждаш ли в човека насреща, какъвто и да е той, Божия образ. Приемаш ли го с престъпленията му, с греховете му, с нищетата му. Защото сред такива хора и Христос се я явил и е говорил с тях, и ги е викал при Себе Си. Когато говоря там, когато си говорим с тях, и после, като изляза, се чувствам като след Литургия.  Служила съм на нещо и някого, не на себе си. Пред тези хора човек не може да говори „от себе си\", там просто вестиш с безсъмнен смисъл.  Четеш Евангелието, говориш за Иисус,  надяваш се,  че зърно ще падне на почва и ще поникне. Никога не разбираш дали това се случва,  няма какво да подхранва „гордостта\" ти. Носи ми радост, надявам се да продължа да го правя. - Атакуват християнството от различни страни: безбожници, терористи, неграмотници – ще издържи ли то? - Бог не може да бъде поруган, Той е в абсолютен смисъл „над\" нас,  няма защо да се боим за Него. Добре би било поне малко да се боим от Него, а най-добре е да Го обичаме - тогава няма въобще от какво да се боим. Затова да не го мислим християнството, то няма как да не „издържи\", Църквата няма как да не „издържи\", защото ни е казано, че „портите адови няма да й надделеят\". Казано ни е в онова Слово, което е вечно, защото е истинно.  Когато изпитвам страх за християнството, то не е страх за него, а страх за хората, които не знаят какво вършат. Ще ги обхване ли милостта на Бога Ще бъдат ли спасени? Човек няма отговор на този въпрос – отговорът е само у Бога. Но за християнството наистина няма защо да се боим - не ние спасяваме Бога, Той нас ни спасява чрез Църквата Си, затова би трябвало да се боим за себе си, не за Него. - Как оценявате родната литература тук и сега – докъдето се простира погледът ви, разбира се... - Аз съм част от пейзажа на българската литература и затова не мисля, че имам право да се изказвам за нея. Нека това вършат критиците, литераторите,  на които това им е работата.  Литература като всяка друга, следваща модите и тенденциите на времето си. Ако има нещо, което със сигурност заслужава уважение, е, че оцелява въпреки всичко. Не знам дали има държава в Европа, в която родната книга, родните творци, да са така изоставени сами на себе си и лишени от всякаква подкрепа. Сигурна съм, че няма. Понятието „културна политика\" е напълно лишено от съдържание. Културна политика в България няма И въпреки това, литература има, изкуство има... Това е чудо и чудесно. И тъжно за държавата ни. - Осъден ли е българският интелектуалец на изчезване? - Този обществен „образ\" девалвира в България по най-различни причини, за които не искам да говоря. Но се питам дали „интелектуалец\" не е понятие от вече отминали времена, когато светът се е управлявал от идеи, а интелектуалците са били техни проводници. Обществени фигури, от които е имало смисъл - хората са чувствали това, поради което са се и вслушвали в тях. Днес светът се управлява от технологии,  капитали, лобита,  групи за натиск и политици, излъчвани от тях.  Сякаш все по-малко неща зависят в глобалния свят от отделния човек. Затова и девалвира образът на интелектуалеца като обществена фигура. Той все повече заприличва на нарцистичен маргинал, който много иска да бъде видян и чут - но защо точно, не е докрай ясно. Силата на „общественика-интелектуалец\", говорещ „от себе си\", някак залиня.  Или поне напълно се промени. Това може да се нарече и „изчезване\", но аз не бих ронила сълзи. -Над какво работите в момента? -  Над нищо. Току-що издадох книга. Сега -  поне за известно време, принадлежа изцяло на себе си и семейството си.", "date": "2018.07.10", "title": "Емилия Дворянова: Творците са пророците на съвременния свят"}
{"url": "http://standartnews.com/svyat/vsichki_v_peshterata_v_tayland_sa_spaseni-373496.html", "text": "Благополучно завърши операцията по изваждането на 12-те момчета от футболния отбор  Wild Boars и треньора им от пещерата Тхам Луанг в Тайланд. Групата на възраст от 11 до 16 години и техният треньор на 25 години влезли в пещерата в северната част на Тайланд на 23 юни, когато там е било сухо. Скоро, след като влезли вътре обаче, започнал да вали дъжд, входът бил наводнен и затрупан от камъни. Операцията по издирването им продължи 10 дни. Тя бе ръководена от тайландски пехотинци и в нея участваха около стотина спасители, сред които водолази от страната и чужбина. В пещерата още за малко остават четири \"жаби\"- лекар и трима пехотинци, които са помагали на момчетата. Групата, блокирана в пещерата от проливния дъжд е наводненията, беше открита от водолази миналия понеделник. Същинската част от спасителните действия бяха в неделя, понеделник и вчера. За три дни на групи от пещерата бяха изведени всички блокирани там от придошлата вода. Операцията беше изключително сложна, тъй като децата трябваше да изминат разстояние от 3,2 километра, което включваше плуване под студена и мътна вода с тесни подводни участъци и скали. Всички спасени вече са в болница. Те са под карантина поне седем дни и под лекарско наблюдение, за да се се избегне риска от инфекция.", "date": "2018.07.10", "title": "Всички в пещерата в Тайланд са спасени"}
{"url": "http://standartnews.com/lyubopitno/a1_predlaga_sobstveno_sadarzhanie_i_prez_vr-373485.html", "text": "Клиентите на А1 вече ще имат възможност да гледат приложението A1 NOW и през очила за виртуална реалност (VR). Пакетът Mini 30+ е достъпен във VR с помощта на Samsung Gear VR, които работят със смартфон устройства на корейската марка. Тази стъпка превръща А1 в първия телеком у нас, който съчетава VR със собствено съдържание през мобилни устройства. Новото решение е част от стратегията на компанията да предлага иновативни решения и да прави технологиите достъпни, лесни и полезни за своите клиенти. Новите VR възможности, които А1 предлага, ще променят изцяло гледането на телевизия през мобилно устройство за феновете на филмите и спорта. Те ще могат да изпитат добавената стойност, която дава VR, по време на решителните срещи от световното първенство по футбол. Какво е необходимо за гледането на телевизионно съдържание от А1 през VR: •\tАбонамент за пакет Mini 30+ от приложението A1 NOW •\tSamsung Gear VR •\tСмарт устройство на Samsung – Galaxy 6 серията и моделите след нея •\tПриложението А1 NOW VR, което може да се изтегли от магазина за приложения на Oculus Приложението A1 NOW предлага достъп до интерактивна телевизия от A1 на смартфон, таблет и компютър. Услугата включва най-популярните ТВ канали на различни устройства навсякъде и по всяко време. Абонатите имат достъп до най-гледаните български и чуждестранни предавания със спорт, новини, музика и детски филми. Абонатите на телевизия от A1, които сключат нов договор за телевизия за пакети ТВ Стандартен, ТВ Разширен, ТВ Разширен + и ТВ Премиум, и се регистрират до 31 юли 2018 г., могат да ползват A1 NOW безплатно в продължение на 2 месеца. Бърз и лесен достъп до приложението получават и абонатите на мобилни планове A1 ONE и A1 ONE Unlimited.", "date": "2018.07.10", "title": "А1 предлага собствено съдържание и през VR"}
{"url": "http://standartnews.com/biznes/pak_tarsyat_neft_i_gaz_v_bivshiya_blok_teres-373491.html", "text": "Министерството на енергетиката вече подготвя тръжната документация за обявяване на конкурс за търсене и проучване на нефт и газ в блок „Хан Тервел\" в дълбоко Черно море. Това обяви енергийният министър Теменужка Петкова на среща с представители на френската петролна компания \"Тотал\", която вече проучва „Блок 1-21 Хан Аспарух\" в северната част на нашата икономическа зона. Съвместната ни работа с \"Тотал\" ще продължи в изпълнение на един от основните приоритети на правителството в сферата на енергетиката – диверсификацията на енергийни източници, допълни още Петкова. \"Тотал\", като част от регистрираното у нас дружество „Тотал Е&П България\" (заедно с испанската и австрийската компании Repsol и OMV), вече направи два проучвателни сондажа в блок \"Хан Аспарух\" – „Полшков-1\" и „Рубин-1\", но все още не е обявила резултатите от тях. Вчера управителят на „Тотал Е&П България\" Ксавие Фожрас дари на енергийното министерство сондажното длето от сондажа „Полшков-1\". Според вицепрезидента на \"Тотал\" Бернар Клеман компанията ще продължи проучванията в българската акватория на Черно море. Блокът \"Хан Тервел\" (бивш \"Терес\") също се намира в дълбоководната част на Черно море, южно от проучвания от \"Тотал\" „Блок 1-21 Хан Аспарух\" и източно от „Блок 1-14 Хан Кубрат\" (който се проучва от Shell Exploration & Development ). Според геолози обаче \"Хан Тервел\" е най-неперспективният блок, поради което на организираните досега конкурси за него не се явяваха кандидати.", "date": "2018.07.10", "title": "Пак търсят нефт и газ в бившия блок \"Терес\""}
{"url": "http://standartnews.com/biznes/balgarska_kompaniya_e_pobeditel_v_klasatsiya_na_tehnologichniya_biznes-373476-373476.html", "text": "„За първа година изцяло българска фирма е победител в класацията ИКТ ТОП 100 на технологичните компании у нас. Това е „Поликомп\", която предлага иновативни продукти и услуги на утвърдени световни производители.\"  Това обяви заместник-министърът на икономиката Лъчезар Борисов по време на  церемония по връчване на наградите на ICT Media. Компанията осигурява конкурентни предимства и на клиентите, които получават достъп до специфична техническа и ценова информация и могат да правят поръчки директно, както и да проверяват статуса на поръчката директно в сайта на „Поликомп\". От самото си създаване компанията  бележи непрекъснат ръст на реализирания оборот, благодарение на повече от 1200 дилъри. „Поликомп\" разполага с мощна информационна система, позволяваща контрол и управление на всички търговски и логистични процеси във фирмата. На церемонията зам.-министър Борисов заяви, че насърчаването на бизнес инициативата и иновациите е основен приоритет на Министерство на икономиката. Той изтъкна, че ICT секторът в България се оказа много важен за българската икономика, оказа се фактор за българската стабилност. В заключение зам.-икономическият министър подчерта, че България е мястото, където младите, умните и успелите хора трябва да продължат реализацията си\", а не да напускат страната ни.", "date": "2018.07.10", "title": "Българска компания е победител в класация на технологичния бизнес"}
{"url": "http://standartnews.com/biznes/sofiya_bie_san_frantsisko_po_skok_na_imotite-373499.html", "text": "Апартаментите в София поскъпват по-бързо, отколкото в американския град Сан Франциско и холандския Утрехт. Столицата ни е на 18-то място сред 150 града в света по най-бързо поскъпване на жилищата, става ясно от международен доклад на консултантската компания Knight Frank. В анализа се отбелязва, че възходът на европейските градове продължава - 11 от градовете в първата двайсетица са от Стария континент - Ротердам (14.8%), Единбург (12%), Порто (11.7%) и София (11.3%) вече се присъединяват към дългогодишните лидери Берлин (14.9%) и Рейкявик (11.8%). От класацията се вижда, че София е едно място и 0.1 процентни пункта по-напред от Сан Франциско, който е на 19-то място с поскъпване от 11.2%. Сред градовете от Централна и Източна Европа се откроява унгарската столица Будапеща, където за година жилищните имоти са поскъпнали с 14.4%, което я поставя на 7-мо място. По-назад са Загреб (25-то място, +9.8%), Скопие (39-то място +7.2%), Букурещ (40-то място, +7.1%), Варшава (49-то място, +6%). Начело на класацията са индийският град Сурат, където жилищата са поскъпнали с 22.3%, следван от Измир (16.5%) и Хонконг (15.6%). В над 30 града в дъното на класацията жилищата поевтиняват. Последен е Абу Даби, където за година жилищата са загубили 7.2% от цената си. Преди него са Москва (-6.1%), Торино (-6.6%) и Геноа (-6.7%). Европейската статистика отчете нарастване на жилищните цени в България със 7.1% на годишна база през първото тримесечие. Евростат отбелязва, че в края на 2017-а ръстът е бил от 8.2 на сто. Забавянето на растежа на цените на българските жилища на годишна база отрежда на нашата страна 11-та позиция сред всички страни-членки на ЕС, отстъпвайки шестата позиция, която беше факт през последното тримесечие на миналата година. Най-солиден ръст на цените на жилищата в началото на 2018 година беше отчетен в Латвия (скок със 13.7%), следвана от Словения (със 13.4%), Ирландия (с 12.3%) и Португалия (с 12.2%). В същото време спад при цените на жилища на годишна база е отчетен единствено в Швеция (с 0.4%), Италия (с 0.4%) и Финландия (с 0.1%), съобщава БНР. Жилища за ремонт в центъра на София, които през 2017 г. не надхвърляха 1500 евро за кв.м., се предлагат за 2000 евро. Осъществяването на подобни сделки е трудно, предупреждават брокери на имоти. Същото се отнася и за жилища извън централната градска част или за малки апартаменти в центъра, чиито цени са скочили на 2300-3000 евро на кв. метър през последните месеци. Въпреки общото икономическо оживление и ръста в доходите и кредитирането в България, пазарът на луксозни имоти отбеляза спад в активността през първите 6 месеца на 2018 г. Макар да се наблюдава увеличение от 30% в запитванията за висок клас имоти, купувачите и наемателите изпитват колебания за осъществяване на сделки, заради бързото покачване на цените на пазара. Това пише в анализът на консултантската компания за имоти от най-висок клас Unique Estates за първата половина на 2018 г. Оживление се наблюдава в кварталите по Витошката яка заради повишения интерес към строителство на еднофамилни къщи в района. Сделките с инвестиционна цел претърпяха своеобразен бум в София. В резултат на засиленото търсене на имоти за инвестиция, често се случва жилища да се препродават няколко пъти на все по-високи цени. Това влияе и на ценовите нива на наемния пазар, които продължават да растат, за да могат да осигурят възвращаемост на средствата, вложени в препродадените имоти. \"Покачването на цените води до изчезване на нишата за инвестиции в стари жилища за ремонт, което ще афектира значително пазара\", коментира Светослава Георгиева, оперативен директор на Unique Estates. През първото полугодие на 2018 г. се наблюдава лек ръст в продажбите във високия ценови сегмент – над 500 000 евро. Повишеният интерес към подобен тип жилища произлиза основно от нарастващия брой сделки с къщи. Интересът към такива сделки в полите на Витоша е трайно висок, но ограниченото предлагане подтиква купувачите да се ориентират към алтернативи. Тази тенденция води до засилено търсене на малки строителни парцели, подходящи за еднофамилни къщи. Сделките, които се осъществяват в този район най-често, варират между 100 000 и 150 000 евро, като най-голям интерес представляват имоти в кварталите по южната дъга на Околовръстен път, „Драгалевци\", „Симеоново\" и старата част на „Бояна\". Тъй като парцелите в тази част на София са дефицитни, покупките се реализират бързо при разумни цени. Първата половина на 2018 г. бележи 15% ръст в цените спрямо същия период миналата година, като най-високи са нивата в района на Докторски паметник и централната част на София. През последните месеци средните цени за продажба на имот в посочените зони трайно варират между 2000 и 2400 евро/кв.м. Засиленото предлагане на жилища доведе до спад в цените на наемния пазар в райони като „Драгалевци\", „Изток\" и „Младост\". Тази тенденция се дължи на споменатия ръст в инвестиционни покупки през последните години, който доведе до превес на предлагането над търсенето. Наемният пазар също страда от надценени оферти през последните месеци, като горната граница за луксозен апартамент с една спалня е 600 – 650 евро, а за такъв с две спални – 1200 евро. В подобни случаи специалистите съветват собствениците да се стремят към реалистични цени, за да предотвратят излишно дългия престой на жилищата на пазара. 1. Сурат 2. Измир 3. Хонконг 4. Ванкувър 5. Берлин 6. Ротердам 7. Будапеща 8. Хобарт 9. Ахмедабад 10. Сиатъл 11. Единбург 12. Амстердам 13. Рейкявик 14. Франкфурт 15. Дъблин 16. Порто 17. Хайдерабад 18. София 19. Сан Франциско 20. Утрехт", "date": "2018.07.10", "title": "София бие Сан Франциско по скок на имотите"}
{"url": "http://standartnews.com/mneniya/vnosat_na_rabotna_raka_e_shans_i_za_demografiyata_ni-373501.html", "text": "-  Въпреки че дългосрочните проекции за демографското развитие на страната са негативни, не бих казал, че България се превръща в демографска пустиня. Дори в тези проекции, които НСИ прави за 2080 г. се разглеждат три варианта, като в зависимост от това дали ще  постигнем конвергенция, дали ще се ускорят негативните процеси или напротив, ще се появят положителни процеси, населението през 2080 г. се очаква да е между 5,5 милиона и 6 милиона души по различни оценки включително и тези на Евростат. Така че - да, дългосрочно се очаква този спад на населението да продължи, но ако се вгледаме малко по-внимателно в демографските данни не само в България, но и за страните от ЕС, ще видим, че основният фактор, който предопределя тази динамика за страната ни, е всъщност миграцията. Имам предвид българите които напускат страната, а пък от другата страна на уравнението не са налице кой знае колко много чужденци, които се заселват да живеят тук. Демографски проблеми съществуват и в много други европейски страни от години, но те ги решават с привличането на чуждестранни граждани. За съжаление социално-икономическата ситуация у нас е такава, че ние не сме толкова атрактивна дестинация. А и с оглед на националната ни характеристика се вижда, че има известно упорство срещу по-лесното привличане на чуждестранни работници. С други думи, инструменти, които на Запад са познати като средства за борба с демографията, тук просто не се прилагат. В същото време според коефициента, който показва една жена в детеродна възраст колко деца се очаква да роди, този за България е почти равен със средния в ЕС. Всъщност има много други държави, където, ако изключим ефекта от миграцията, населението би се топяло по-бързо от това в България. Така че основният проблем, който аз виждам в  средносрочен и дългосрочен план, е как този миграционен поток да бъде обърнат или как България да успее по примера на други страни да стане атрактивна за чуждестранни граждани. В някои случаи говорим и за привличане на сънародници от български общности в чужбина, каквито има в Украйна, например. - Не знам дали е възможно в краткосрочен план това да се случи, но е радостно, че в някои сфери се забелязва растящ интерес на работещи хора към България като дестинация за развитие. Тук говоря за професионални услуги, информационни и комуникационни технологии. За много млади българи, които работят в тези сфери, е много по-лесно и изгодно да се върнат от чужбина и да живеят тук. Така те могат да си позволят един много добър стандарт, донякъде и заради особеностите на нашата данъчна система. По принцип специалистите в тези области се облагат с високи данъци в голяма част от европейските страни, тъй като техните доходи са доста големи.  У нас обаче, колкото е по-висока тяхната заплата, толкова повече средства успяват да задържат за себе си. И в същото време те не губят достъп до този европейски и глобален пазар. С други думи за българския специалист няма значение дали живее в София или в Берлин, защото неговият клиент от Хамбург, Ню Йорк или Лондон не се интересува от това. Нещо повече, тъй като издръжката у нас е по-ниска, е по-лесно да се създаде в България един конкурентен продукт, който да се пласира в чужбина. Затова по линия на трудовата миграция основното предизвикателство през последните 29 години, а през следващите години, е хората в т.нар. нетъргуем сектор да бъдат задържани тук. Това са българите, чийто труд не може да бъде изнесен зад граница, без самите те да отидат навън. Говорим за строители, медсестри и други специалисти, които просто трябва да са там, където получават заплащането си. - На пазара на труда в момента в България повечето индикатори сочат за рекорден недостиг на работна сила. Специално в индустрията 40% от фирмите казват, че биха произвеждали повече, ако имаха подходящи кадри. За сравнение дори преди кризата, когато безработицата беше до тези нива, около 5%, този дял беше 25-30%. В момента някои български фирми се виждат принудени да отказват поръчки, защото не могат да си намерят нужните кадри. Така като цяло и икономиката ни работи под пълния си потенциал. Разбира се, в някои случаи това е вследствие на напасването между търсенето и предлагането, на заплатите, които родните фирми са готови да дадат. По-често обаче става дума за липсващи у нас традиции в преквалификацията, в ученето през целия  живот. Неща, които на Запад се прилагат така че, когато се промени структурата на търсенето на работна сила, наличната работна сила да отговори на това търсене по възможно най - добрия начин. В 21 век образованието не трябва да се разглежда като етап в живота на човек, а като нещо, което продължава паралелно с неговата трудова дейност, ако той иска да получава  добри доходи и да е търсен кадър. - България е интересна с това, че в гъсто населените места заетостта е по-висока от тази в същия тип райони средно за ЕС. Причината е ежедневната трудова миграция, която на Запад е норма, а у нас все още е феномен. Това, което виждаме основно като връщане от града към селото, всъщност е миграция в момента от столицата към широката Софийска област и към съседните общини. Тенденция, която в някакъв момент ще видим и спрямо другите икономически центрове като Пловдив и Варна. Малко закъсняло като явление у нас, но което най-вероятно ще продължи следващите години. Не става дума за огромни териториални разсейки, но може да очакваме в рамките на едно 50-60 км от големите икономически центрове  лека полека да се премести част от работната сила. Този процес ще помогне на тези по-малки селища, защото новите заселници там ще харчат в тях софийски заплати, а това може да позволи по-добър стандарт на живот. Нещо, което започва да се осъзнава от българските работещи, а съответно подкрепя и местната икономика. Тази тенденция очаквам да продължи. - Там проблемите са малко по-други. Северозападна България освен, че е беден български район, е и част от беден европейски район - и от страната на Румъния, и на Сърбия. Липсата на големи икономически центрове в този район прави тази ежедневна трудова миграция доста трудна. Затова именно това е районът, в който трябва да се реализират големи мащабни инвестиционни намерения. За съжаление не виждаме в Северозапада кой знае какви опити за реплициране на това, което стана в индустриалната зона в Пловдив, зона Загоре, която вече се обособява. Край Шумен също се строи инвестиционна зона. Така че има добри практики, но това е вече въпрос малко на капацитет на местните власти, а пък от централната власт това, което се изисква, е  добро инфраструктурно развитие. - Това, което трябва да наблюдаваме през следващите години е не толкова коефициента на раждаемост, колкото броя на новородените. Последният бейби бум беше между 2007-2008 година, което показва, че когато хората са малко по-спокойни за доходите и работата си, съответно се получават и такива положителни резултати. Не трябва да забравяме, че родените  от бейби бума някъде между 2020 - 2030 г ще влязат сами в репродуктивен период. Така че може да се очаква тогава едно обръщане на негативния коефициент на раждаемост, по линия най-вече на подобрение. Може би това е важен момент за българското демографско развитие, да направим всичко възможно този период между 2025-2035 г. да е благоприятен за правенето и отглеждането на деца и съответно за живота в България. Демографията не е еднопосочна улица. Много страни са минавали през различни фази на своето развитие. Според мен е важно да се работи и в посока привличането на повече чуждестранни жители, говоря най-вече за млади хора. България трябва да направи всичко възможно да привлича хора, които искат да работят и да се развиват в рамките на ЕС.", "date": "2018.07.10", "title": "Вносът на работна ръка е шанс и за демографията ни"}
{"url": "http://standartnews.com/biznes/startapi_mogat_da_polzvat_do_200_hil_lv_bezvazmezdno_finansirane_-373475.html", "text": "Повече от 350 проекта ще бъдат финансирани по процедура „Насърчаване на предприемачеството\" на Оперативна програма „Иновации и конкурентоспособност\", а безвъзмездната помощ за всеки един от тях ще бъде до 200 хил. лв. Това съобщи заместник-министърът на икономиката Александър Манолев в рамките на информационните дни по процедурата в Пловдив. В събитието участие взеха и заместник-кмета на Пловдив Розалин Петков и заместник-областния управител Петър Петров. „Това е една от най-очакваните процедури за стартиращи компании, със значителен финансов ресурс от 67 млн. лв., а по нея ще могат да кандидатстват стартъпи в редица области на действие, които са създадени след 31 декември 2016 г.\", обясни зам.-министър Манолев. По думите му интересът към схемата е сериозен като през последната година активно са обсъждани с бизнеса всички изисквания по нея, за да бъде максимално полезна за българските стартъпи. „Надявам се и тези проекти да бъдат устойчиви – това наистина да бъде стимул за създаване на конкурентни български предприятия, които да генерират растеж\", подчерта Александър Манолев. По думите му очакванията на експертите са в рамките на кандидатстването да получат над 2 хил. проектни предложения. „Очаквам прогнозата на експертите да е вярна, защото колкото повече са проектите, толкова по-високо ще е и качеството на спечелилите финансиране\", каза още той. Заместник-министърът цитира и статистика за стартиращите компании в България, според която за последните 5 години са създадени около 2000 стартъпи. От предприятията, в които са инвестирали инвестиционни фондове, около половината все още съществуват, а 40% са получили последващо финансиране. „Това показва, че българските стартъпи са устойчиви и наистина се надявам, че с процедурата, която стартираме ще дадем още един тласък за тяхното развитие\", допълни Александър Манолев. Икономическият заместник-министър съобщи и данни за актуалното изпълнение по Оперативна програма „Иновации и конкурентоспособност\", като към днешна дата по нея са изплатени над 700 млн. лв. и са сключени 1 850 договори на обща стойност 1,7 млрд. лв. Пловдив е един от регионите, които показват много добри резултати в работата с европейските проекти, като за миналия програмен период на Оперативна програма „Развитие на конкурентоспособността на българската икономика\" са изпълнени 302 договора за безвъзмездна финансова помощ с размер на изплатените средства от над 200 млн. лв. Не по-малък е интересът и към настоящия програмен период на Оперативна програма „Иновации и конкурентоспособност\" – до момента в региона са сключени договори за над 170 млн. лв., а повече от половината от тях са вече успешно усвоени, стана ясно по време на събитието.", "date": "2018.07.10", "title": "Стартъпи могат да ползват до 200 хил. лв. безвъзмездно финансиране"}
{"url": "http://standartnews.com/biznes/shte_saglasuvame_s_rumaniya_pozitsiite_si_za_obshtata_selskostopanska_politika-373479.html", "text": "„Особеностите на българското и румънското земеделие са сходни и двете министерства трябва да обединят усилия за решаването на общите проблеми свързани с Общата селскостопанска политика на ЕС  и търговията със селскостопански стоки\", заяви министърът на земеделието, храните и горите Румен Порожанов по време на работна среща с румънския министър на земеделието и развитието на селските райони Петре Деа. В Букурещ, двамата министри се договориха за координиране на позициите на България и Румъния и разширяване на  сътрудничеството между двете страни в предстоящите преговори, както и обмен на информация относно превантивни действия за недопускане на разпространението на заболяването Африканска чума по свинете. Министър Порожанов подчерта, че министър Деа и неговият екип могат да разчитат на пълна подкрепа от страна на експертите в МЗХГ във връзка с подготовката на румънската страна за предстоящото им Председателство на Съвета на ЕС. По време на посещението двамата министри посетиха стопанство за отглеждане на зърнени култури, ферма за едър рогат добитък, лозови масиви и месопреработвателно предприятие.", "date": "2018.07.10", "title": "Ще съгласуваме с Румъния позициите си за Общата селскостопанска политика"}
{"url": "http://standartnews.com/svyat/oshte_ne_mogat_da_izteglyat_derayliralite_vagoni_kray_chorlu-373465.html", "text": "Продължава разследването на тежката влакова катастрофа в Турция, при която загинаха 24 души, съобщава специалният пратеник на bTV Новините Мария Савкова. Към момента властите се придържат към първоначалната версия за инцидента – пропадане на релсите под композицията заради силните дъждове в региона. Все още не е завършен ремонтът на трасето в участъка на катастрофата. Поради тази причина и няма начин да бъдат преместени преобърналите се вагони. Най-малката жертва е детето на български гражданин. 6-месечното момиче пътувало с майка си, леля си и брат си. Само момчето е оцеляло.", "date": "2018.07.10", "title": "Още не могат да изтеглят дерайлиралите вагони край Чорлу"}
{"url": "http://standartnews.com/svyat/ekspert_v_peshternoto_spasyavane_studat_i_vlagata_sa_naygolemiyat_vrag-373466.html", "text": "Спасителната операция в Тайланд е изключително сложна, като за оцеляването на блокираните вътре деца е важно да бъдат подкрепяни по множество начини. Това обясни в студиото на „Тази сутрин\" Алексей Жалов – експерт в спасителни акции в пещери и пропасти и председател на Балканския спелеоложки съюз. Той посочи, че температурата на водата в тропическа пещера е висока – над 23 градуса, но все пак при по-дълъг престой дава отражение. По думите му оцеляването на групата е резултат от няколко неща – питателна храна, психологическа помощ и средства за защита от по-ниската температура: „Най-големият враг на пещерняка са по-ниската температура и по-високата влажност\". Според него треньорът правилно е преместил децата на място, което не може лесно да се окаже под водата и след това не е оставил децата на произвола на съдбата, но все пак е „доста неразумно\" да се влиза в пещера, която ясно е била означена като опасна именно заради риск от наводнение.", "date": "2018.07.10", "title": "Експерт в пещерното спасяване: Студът и влагата са най-големият враг"}
{"url": "http://standartnews.com/lyubopitno/koi_obichai_spaziha_i_koi_traditsii_pogaziha_uilyam_i_keyt_pri_krashteneto_na_tretoto_si_dete-373470.html", "text": "Кръщенето на най-малкия син на принц Уилям и херцогиня Катрин се състоя на вчера, 9 юли, в двореца Сейнт Джеймс в Лондон. Гордите родители показаха третото си дете на британските поданици за втори път след раждането, превозвайки го с ретро количка, собственост на фамилията от десетки години. Принц Луи Артър Чарлз се роди на 23 април в частното крило \"Линдо\" на болница „Сейнт Мери\", където са родени и другите две деца на Уилям и Кейт - Джордж и Шарлот. Негово кралско височество Луи Артър Чарлз е шести правнук на кралица Елизабет Втора и пети подред в наследяването на престола. За съжаление, обаче на днешната церемония не присъстваха Нейно Величество и съпругът й. Според източници от Двореца липсата на 92-годишният монарх не се дължи на здравословни проблеми. Послучай големия ден за невръстния принц ви припомняме няколко любопитни и малко известни факта от кръщенетата на големия му брат Джордж и голямата му сестра Шарлот. Кръщенето на принц Джордж през октомври 2013-та: Принц Уилям и съпругата му Катрин нарушиха столетна кралска традиция при кръщенето на най-големия си син и бъдещ крал на Великобритания. Те избраха седмина свои близки приятели за кръстници, вместо изтъкнати членове на аристократични фамилии. Това бе прецедент за британската монархия. На церемонията по кръщаването на третия престолонаследник в параклиса на двореца Сейнт Джеймс присъстваха и прабаба му, кралица Елизабет Втора, принц Чарлз, принц Хари и някои от братовчедите му. Любопитна подробност е, че гостите на кръщенето бяха приети в кралската резиденция Кларънс хаус, където получиха по парче от сватбената торта на Уилям и Кейт, състояла се през 2011 година. Още един детайл беляза кръщенето на принц Джордж, акцентирайки на бъдещата му роля на крал на страната. За повода на 8 октомври 2013 г. Кралският монетен двор на Великобритания пусна в продажба серия от монети, посветени на събитието. Знаковите монети с номинал от 5 британски лири са изработени от злато и сребро, украсени със свирещ на арфа херувим, заобиколен с венец от лилии. На всяка монета е гравиран и девизът на британската монархия от времето на крал Хенри V– Dieuetmondroit. Кръщенето на принцеса Шарлот през юли 2015-та: Второто дете на принц Уилям и съпругата му прие християнската вяра в църквата \"Света Мария Магдалена\" в Сандрингам, Източна Англия. Това е параклисът, където традиционно кралското семейство се събира за коледната служба. Освен това в същата църква през 1961 година е била кръстена покойната майка на принц Уилям - принцеса Даяна. Принцеса Шарлот бе кръстена от Кентърбърийския архиепископ Джъстин Уелби с вода, донесена от р. Йордан, където според Библията е бил кръстен и самият Исус Христос. Същата вода е била използвана и при кръщаването на принц Джордж. Святата течност е част от традиционните съставки за всички кралски кръщенета от стотици години насам, като началото е дадено на церемония в чест на крал Ричард I. Големият позлатен съд, в който се сипва водата и се извършва пречистването на бебето, е един и същ за всички членове на семейството от 178 години насам. Дизайнът му е създаден от принц Албърт през 1840 г. Съдът е искрящ и изключително красив с окраски под формата на листа, а в основата има два ангела. Той е част от скъпоценната колекция на кралица Елизабет II. Кръстниците са дъщерята на Уилям и Кейт са петима и отново са избрани по приятелска линия в разрез с обичая. Интересна подробност е, че Шарлот бе доведена от майка си в бебешка количка, която навремето е била използвана от кралица Елизабет Втора при отглеждането на двама от синовете й - принц Андрю и принц Едуард. Пречистването на принц Луи - 9 юли 2018-та: Вчерашната церемония бе в изключително тесен кръг. Сред присъстващите бяха дядото на бебето, принц Чарлз, и съпругата му Камила, чичото на Луи, принц Хари и съпругата му Меган, както и семейството на Кейт Мидълтън – съпругата на принц Уилям и майка на Луи. Кръстници на петия по ред в наследяването на трона също са избрани по приятелска линия. Те са общо шестима души. Сред тях са близкият приятел на принц Уилям Никълъс ван Кътсъм и братовчедката на Кейт Луси Мидълтън. Малкият Луи бе облечен в ушитата през 2004 г. детска роба за кръщенета, която е носена от неговите брат и сестра. Нека отдадем значимото и на майката на малките християнчета. Кейт Мидълтън показа изключителен стил, както днес, така и по време на кръщенетата на по-големите си деца. През 2011-та, за големия ден на първородния си син принц Джордж тя бе въплътила във визията си цялостната представа за кралска елегантност. Кейт бе подбрала нежна рокля в цвят слонова кост с каскаден детайл в предната част, допълваща се от шапка в същия цвят. Роклята бе на любимата й модна къща Alexander McQueen. Невръстният престолонаследник също бе облечен специално за събитието. Одеждата, с която принц Джордж бе кръстен, е реплика на легендарната дреха, с която са кръстени над 60 кралски особи от 1841 до 2004г., включително и баща му, принц Уилям. Малко известен факт е, че копието от 2004 г. е дело на една от шивачките на кралица Анджела Кели. Оригиналът за последен път е облечен от лейди Луиз Уиндзор през 2004 г. Две години по-късно при кръщенето на дъщеря си Кейт Мидълтън бе облечена изцяло в бяло. Херцогинята отново бе заложила на тоалет на Александър Маккуин, но този път в съчетание с елегантна шапка на Джейн Тейлър. На паметния ден малката принцеса Шарлот пък бе облечена по същия начин, както брат си през 2013 година. По традиция, независеща от пола на детето, Шарлот носеше копие на кръщелна рокля, изработена от дантела и сатен, направена първоначално за най-голямата дъщеря на кралица Виктория. Двегодишният тогава принц Джордж бе облечен почти по същия начин, както баща му Уилям при първата си среща с новородения Хари. На събитието, посветено на сестричката му, бъдещият престолонаследник носеше къси червени панталонки, бяла блуза с червени шевици, черни обивки и бели чорапки. На вчерашната церемония Кейт Мидълтън спази традицията си, залагайки на тоалет на Александър Маккуин. Херцогинята бе изцяло в бяло, както при кръщенетата на двете си по-големи деца. Роклята й бе с 3/4 буфан ръкав и V-образно деколте в съчетание с шапка с флорални елементи на любимката й Джейн Тейлър. Косата на Кейт бе прибрана на нисък кок. Интересен елемент от визията й бе масивна тиара, решена в млечно бяло с изкрящи детайли. Аксесоарът е типичен за епохата на Тюдорите, предшественици на кралица Елизабет Втора, както и на невръстния й правнук, Луи.", "date": "2018.07.10", "title": "Кои обичаи спазиха и кои традиции погазиха Уилям и Кейт при кръщенето на третото си дете"}
{"url": "http://standartnews.com/svyat/vodolaz_ot_tayland_nito_edno_dete_dosega_ne_e_pravilo_takova_gmurkane-373471.html", "text": "Бедстващите 12 деца в наводнената пещера в Тайланд са принидени да направят гмуркане, което нито едно дете досега правило, коментира пред Би Би Си един от водолазите в спасителната операция Иван Караджич, цитиран от Офнюз. Не може да се очаква 11-годишни да могат да се гмуркат в пещери, обяснява той. Досега осем от децата бяха извадени живи и са настанени в болница. Другите четири и треньорът им са още вътре. Един гмуркач загина по време на акцията. Задачата на Караджич е да наблюдава един изключително труден участък на около половината път до изхода, да заменя бутилките с кислород и да напътства водолазите. Мястото е изключително опасно и с нулева видимост. Единствената светлина е от фенерчетата на водолазите. Не е изключено дори професионалистите да изпаднат в паника в тези условия, а операцията се затруднява и от постоянни проблеми с оборудването. Спасителите винаги разработват план B и C, ако нещо не сработи, обяснява Иван Караджич. Не мога да спра да се удивявам колко страхотни са тези деца, невероятно силни, не е за вярване, добавя той. Когато забелязал, на около 50-ина метра от него, да се задават първото спасено дете и спасителят, не бил сигурен дали водят дете или ранен водолаз. Толкова се зарадвах, когато видях, че детето е живо и диша, споделя Иван.", "date": "2018.07.10", "title": "Водолаз от Тайланд: Нито едно дете досега не е правило такова гмуркане"}
{"url": "http://standartnews.com/mneniya/market_links_ako_izborite_byaha_dnes_gerb_pecheli_s_3_pred_bsp-373495.html", "text": "Ако парламентарните избори бяха днес, ГЕРБ щяха да спечелят с 20,3% подкрепа, което е с 3% преднина пред БСП, които щяха да вземат 16,9%. Това показва национално-представително проучване финансирано и проведено от „Маркет линкс\" в периода от 23 до 28 юни 2018 г. Отношението към политическия елит в страната остава силно негативно. След Българското председателство на Съвета на Европа обаче има лек положителен ефект по отношение към ГЕРБ, които прибавят около 3% одобрение. БСП запазва нивата си на одобрение от около 30%, докато противоположните нагласи се споделят от около 60%. Резултатите на Обединените патриоти са сходни – около 30% одобрение и неодобрение 58%. Все още младата и по-слабо разпознаваема коалиция Демократична България получава одобрение от около 8% от избирателите, докато 57% са негативно настроени. Институционалното доверие продължава да е критично – Народното събрание е в дъното на класацията с 60% недоверие, докато първото място е заето от Президентската институция, която има близо 60% одобрение. Неудовлетвореността на българските граждани по отношение на развитието на страната се запазва през първите шест месеца то година. Почти две трети от имащите право на глас споделят това мнение, докато около 30% са удовлетворени от развитието на страната. Що се отнася до очакванията за бъдещо развитие – процентът на оптимистите и песимистите е почти изравнен.", "date": "2018.07.10", "title": "„Маркет линкс\": Ако изборите бяха днес, ГЕРБ печели с 3% пред БСП"}
{"url": "http://standartnews.com/sport/kristiano_schupi_rekorda_v_italiya_sas_105_mln_evro-373502.html", "text": "Кристиано Роналдо преминава в \"Ювентус\" съобщи настоящият му отбор \"Реал\" (Мадрид) срещу рекордната за Италия сума от 105 млн. евро. Петкратният носител на \"Златната топка\" е изявил желание да напусне клуба и мадридчани са се съобразили с мнението му. \"Клубът съобщава, че заради желанието на играча да напусне се съгласи да го трансферира в \"Ювентус\". Изразяваме огромната си признателност към футболиста, който се доказа като най-добрия в света и беше част от \"Реал\" в един от най-великите периоди в историята на клуба\", съобщиха от \"Реал\". Роналдо се превърна в голмайстор №1 в историята на \"Реал\", като вкара 451 гола в 438 мача. Той спечели общо 16 трофея с тима от Мадрид, включително четири пъти Шампионската лига. Докато беше футболист на \"Реал\", Роналдо спечели четири пъти \"Златната топка\", два пъти беше избиран за най-добър в Европа и три пъти взе \"Златната обувка\". \"За много поколения Роналдо винаги ще бъде един от големите символи и уникален пример за подражание\", добавиха от клуба.", "date": "2018.07.10", "title": "Кристиано счупи рекорда в Италия със 105 млн. евро"}
{"url": "http://standartnews.com/sport/tenis_s_dazhdobrani_v_ntl-373487.html", "text": "Дъждът в София отново не уплаши участниците в поредния турнир на НТЛ. С професионалната работа на домакините от тенис клуб 15/40 в столицата турнирът завърши с успех. Тази година, благодарение на подкрепата , която лигата има от СПИДИ всичко върви по вода. Тенис от високо качество показаха голяма част от участниците. Най-добрите в двата дни получиха  специални награди от VEDRA International. Победителите са Трифон Стефанов (18-40), Кирил Стоянов  (40+), Иван Запрянов (55+) , Веселин Трифонов и Григор Шопов (двойки до 45) и финалисти си тръгнаха с най-новите продукти от търговската листа на фирмата. Единствено при мъжките двойки 45+ доиграването на финалните срещи ще се състои  в рамките на следващия турнир на НТЛ.", "date": "2018.07.10", "title": "Тенис с дъждобрани в НТЛ"}
{"url": "http://standartnews.com/svyat/futbolni_strasti_na_ofitsialniya_obyad_na_liderite_v_london-373489.html", "text": "Започна официалният обяд с държавните и правителствени ръководители, даван от министър-председателя на Великобритания Teреза Мей. Преди началото наблюдавахме с лидерите празненствата по случай 100-годишнината на кралските военновъздушни сили. Това съобщи премиерът Бойко Борисов в профила си във Фейсбук. \"Трябва да бъдем много единни в задачите, които си поставяме по свързаността на Балканите. Това каза министър-председателят Бойко Борисов в Лондон, преди да вземе участие в работния обяд на държавните и правителствени ръководители на Великобритания, Австрия, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора, цитиран от правителствената пресслужба.", "date": "2018.07.10", "title": "Футболни страсти на официалния обяд на лидерите в Лондон"}
{"url": "http://standartnews.com/svyat/borisov_v_london_zapadnite_balkani_sa_poblizo_do_evropa_otvsyakoga_video-373490.html", "text": "Вярвам, че европейската перспектива на Западните Балкани сега е по-близо от всякога. България положи огромни усилия за този приоритет - от подписването на Договора за приятелство, сътрудничество и добросъседство с Република Македония, множеството срещи, които проведохме с лидерите на шестте страни, през консенсуса между Атина и Скопие за името на държавата до последното заседание на Съвета на ЕС, което утвърди хоризонта за започване на предприсъединителни преговори с Република Македония и Албания. Това каза министър-председателят Бойко Борисов по време на пленарната сесия на инициативата \"Берлински процес\" в Лондон, съобщи пресслужбата на Министерския съвет. Той благодари на британския премиер Тереза Мей за поканата и допълни, че това е признание за работата на България в региона. Българският министър-председател посочи, че свързаността и инвестициите в региона трябва да се разглеждат, освен като фактори за подобряване стандарта на живот на хората от Балканите, и като инструменти, които подпомагат сигурността и стабилността в региона. \"Това са ключови елементи за сближаване, които създават условия за икономически растеж и добросъседски отношения\", допълни Борисов. Премиерът разгърна предимствата на транспортните коридори и подчерта, че финансирането и реализацията им ще донесат нови инвестиции и работни места. \"Тясното сътрудничество между ЕС и Западни Балкани по темите за сигурността и миграцията е задължително. Европейската сигурност е неделима\", каза премиерът Борисов в контекста на предизвикателствата в сектора. Той посочи, че по време на своето председателство България включи в дискусиите и представителите на страните от региона и призова диалогът с тях да продължи на политическо и експертно равнище. \"Когато работим заедно за справяне с нелегалната миграция, организираната престъпност, тероризма и насилствения екстремизъм, можем да постигнем по-добри резултати. Обменът на информация и на мнения, както и увеличаването на капацитета са от ключово значение\" подчерта още премиерът Бойко Борисов. \"Фактът, че две седмици след изтичането на нашето Председателство днес в Лондон отново всички сме на темата Западни Балкани, е заслуга на резултатите на Председателството, на това че убедихме колегите\", обясни той. По думите му България беше специално поканена за участие в този форум заради усилията й през последните месеци за стартирането на редица инфраструктурни проекти в региона. Бойко Борисов допълни, че България може скоро да получи и покана за домакинство на инициативата „Берлински процес\". „България всички я хвалят в момента. Придадохме душа на Берлинския въпрос, казват всички лидери. Дадохме пример как се подписва договор за добросъседство с Македония\", отбеляза още българският премиер. Въпросът с охраната на външните граници на ЕС също беше във фокуса на разговорите в Лондон. „България всички я хвалят в момента. С канцлера Курц си говорихме как по-бързо може да бъде решен проблемът с даване на убежища за бежанците\", допълни още българският министър-председател. Според него всички държави членки трябва да продължат да си помагат в усилията за ограничаването на миграционния поток.", "date": "2018.07.10", "title": "Борисов в Лондон: Западните Балкани са по-близо до Европа отвсякога /ВИДЕО/"}
{"url": "http://standartnews.com/balgariya/arheolozi_ot_ban_shte_tarsyat_nahodki_po_traseto_na_pat_e79_pri_vidinmontanavratsa-373488.html", "text": "Подписани са договорите за извършването на археологически проучвания по трасето път I-1 /E-79/ в участъка Видин-Монтана-Враца. Те ще бъдат направени от Националния археологически институт с музей при БАН, съобщават от Агенция „Пътна инфраструктура\". За теренните археологически проучвания преди да стартира изграждането на бъдещата магистрала са предвидени близо 80 000 лв. Средствата са осигурени от Оперативна програма „Транспорт и транспортна инфраструктура\" 2014-2020 г., която финансира подготовката на проекта, каквито са и този вид археологически проучвания. Екипите на археолозите от НАИМ при БАН ще извършат издирване на археологически обекти по трасето на участъците Видин–Димово, Димово-Бела-Ружинци и Ружинци-Монтана. Срокът за изпълнение на възложената им дейност е 82 дни, а стойността на договора е 59 422 лв. без ДДС. Ще бъдат направени и археологически проучвания по трасето на участъка Монтана – Враца. Техният срок е за изпълнение е 44 дни и стойност 19 993,6 лв. без ДДС. Предварителните археологически проучвания трябва да установят дали няма да бъдат засегнати или нарушени нерегистрирани археологически обекти. Целта е се документират всички археологически обекти, структури и следи независимо от техния вид и хронология, като се определи тяхното местоположение в административно-териториално отношение и се локализират прецизно с помощта на GPS или други подходящи технически средства. Необходимо е да бъдат определени и мерки за тяхното опазване, като провеждане на разкопки и наблюдение по време на строително-монтажните дейности.", "date": "2018.07.10", "title": "Археолози от БАН ще търсят находки по трасето на път E-79 при Видин-Монтана-Враца"}
{"url": "http://standartnews.com/balgariya/chastni_zdravni_kasi_mozhe_da_poemat_osiguryavaneto_na_zdraveopazvaneto-373484.html", "text": "Демонополизация на Националната здравноосигурителна каса (НЗОК) и пълно завладяване на пазара от частни здравни осигурители – това е една от възможностите, които управляващите обсъждат. Информацията бе изпусната в ефира на БНР от председателката на здравната комисия в парламента Даниела Дариткова. Това се случи три месеца преди министър Кирил Ананиев да е готов с обещаните два варианта на стратегия за бъдещето на общественото здравеопазване. Дариткова съобщи, че засега не се очаква увеличение на здравната вноска, която ще продължи да бъде 8 на сто от дохода. Друго възможно направление на здравната реформа е да се регламентира правно т.нар. „доплащане\" за медицински услуги, което в момента става по полулегален начин. По този повод в интервю за интернет изданието clinica.bg директорът на института Пирогов Асен Балтов заяви, че е необходимо да бъде регламентирано доплащането (макар и минимално) от страна на пациентите. \"Мисля, че това ще дисциплинира и лекарите, и пациентите, които трябва да знаят правата, но и задълженията си и съответно – да изискват. И в момента хората доплащат, но, както се казва - под масата. Регламентираното доплащане обаче може да бъде и добре контролирано\", казва той. Шефът на Пирогов напомни, че и сега има сега има допълнителни застрахователни фондове, които прилагат много стриктен контрол при плащанията и високи изисквания към лечебните заведения. \"Ако това бъде регламентирано за всички, може би ще бъде и по-добре и за пациентите, и за работещите на високи обороти болници, защото те ще бъдат още по-търсени\", прогнозира Балтов.", "date": "2018.07.10", "title": "Частни здравни каси може да поемат осигуряването на здравеопазването"}
{"url": "http://standartnews.com/balgariya/sledstvieto_se_pohvali_s_poveche_svarshena_rabota_prez_2018_g-373480.html", "text": "За първите 6 месеца на тази година имаме 4 пъти повече възложени досъдебни производства, отколкото за 12 месеца през предишни години, похвали се на пресконференция днес директорът на Национална следствена служба (НСлС) Борислав Сарафов, цитиран от Агенция Фокус. Той представи отчет на дейността на службата за първото шестмесечие на годината. „При инвентаризацията през януари установихме не много добро състояние на натовареността на службата. Първото, което направихме, бяха по-специализирани отдели за разследване на престъпна дейност – първи отдел – „Специализиран\"; втори отдел – „Криминален\"; трети отдел – „Стопански\" и четвърти – „Финансови разследвания\". След това се оказа, че делата, които са налични към 1 януари 2018 г., са 120. С едва 120 дела при 70 и няколко следователи, считам, че натоварването на НСлС не беше адекватно към онзи момент. Има сериозен капацитет, който не се използваше пълноценно. Към настоящия момент той е натоварен максимално\", допълни той. „От началото на годината са възложени 214 досъдебни производства. През 2015 година са възложени едва 41 досъдебни производства, през 2016 възложените ДП са 58, а през 2017 г. те са 60\", каза Сарафов. По думите му качеството на работата, което НСлС се стреми да постигне се вижда от върнатите досъдебни производства с указания от прокурор. Тази година върнатите такива дела са 12. През 2015 г. те са били 74, през 2016 г. – 51, а през 2017 г. са 26. „Общо разследваните досъдебни производства за първите 6 месеца на 2018 г. са 346. През 2015 г. те са били 398, през 2016 г. 312, а през 2017 г. – 246. Приключени са общо 58 досъдебни производства. С намаляване на общия обем работа, съвсем естествено и броя на приключените дела намалява\", каза още той. За половин година имаме 2,5 пъти повече изготвени експертизи в сравнение с предишни години, съобщи още шефът на НСлС. „Разследваните досъдебни производства в края на отчетния период за първите 6 месеца от 2018 г. са 288. Възложените и изготвени експертизи на отдел „Криминалистика\" за първите 6 месеца на 2018 г. са 116, през 2015 година те са били 40, през 2016 г. са 51, през 2017 година те са били 75. Това означава, че имаме натоварване на този отдел\", каза още той. По думите му връчените призовки за първите 6 месеца на 2018 година са 644. През 2017 те са общо 686. „Тези показатели говорят за един увеличен обем на работа и увеличена ефективност\", каза в заключение Сарафов.", "date": "2018.07.10", "title": "Следствието се похвали с повече свършена работа през 2018 г."}
{"url": "http://standartnews.com/balgariya/obyaviha_bedstveno_polozhenie_vav__vrachansko-373481.html", "text": "Със Заповед на областния управител на област Враца е обявено бедствено положение на територията на общините Хайредин, Борован и Мизия, съобщиха от пресцентъра на Областна администрация-Враца. На основание Закона за защита при бедствия, е въведен в действие Областният план за защита при бедствия, в частта „Наводнения\". Областният управител е разпоредил на кмета на Община Хайредин, на кмета на Община Борован и кмета на Община Мизия да организират изпълнението на Общинския план за защита при бедствия в частта „Наводнения\" и да уведомят кметовете на кметства за предприемане на мерки за защита на населението. Във връзка с обилните валежи от дъжд и опасността от преливане на язовири, бедственото положение е в сила от 10.00 часа на 10 юли 2018 г. до 21.00 часа на 16 юли 2018 г. Областният съвет за сигурност и щабът за изпълнение на Областния план за защита при бедствия преминава в непрекъснат режим на работа. Кметовете на общините Хайредин, Борован и Мизия са задължени да предоставят информация за обстановката на всеки два часа на оперативния дежурен при Областния съвет за сигурност. Към момента по информация в Областния съвет за сигурност, няма данни за опасност за населението.", "date": "2018.07.10", "title": "Обявиха бедствено положение във  Врачанско"}
{"url": "http://standartnews.com/balgariya/gen_popov_na_poseshtenie_v_kneseta-373482.html", "text": "Ген. Константин Попов, председател на групата за приятелство с Израел, и Полина Христова - член на групата, са на официално посещение в израелския парламент - Кнесета, съобщиха от Народното събрание.  Делегацията участва в първата среща на парламентарни групи за приятелство с Израел от целия свят. Г-н Юли Еделщайн - председател на Кнесета, приветства всички участници с добре дошли и изказа своята благодарност за тяхното присъствие. По-късно делегацията ще вземе участие в кръгла маса, посветена на борбата с тероризма, и ще се срещне с Юли Еделщайн. В програмата са предвидени срещи с другите делегации и посещение на Кнесата и високотехнологична компания. Срещата се организира за първи път и е по повод навършването на 70 години от създаването на Кнесета. В нея взимат участие представители на 33 държави от целия свят.", "date": "2018.07.10", "title": "Ген. Попов на посещение в Кнесета"}
{"url": "http://standartnews.com/balgariya/siderov_prizova_za_smekchavane_na_tona_sred_patriotite-373494.html", "text": "Тонът в коалицията „Обединени патриоти\" трябва да се промени. Това каза в свое изявление председателят на ПГ на „Обединени патриоти\" и лидер на ПП АТАКА Волен Сидеров след коалиционен съвет на партиите във формацията. „Не трябва да бъде остър и нападателен между нас, защото това създава едни впечатления, че нещо не върви. Тонът понякога изглежда като по-остър и мажорен точно поради липса на информация. Добрата комуникация между нас ще промени тона и той ще бъде в минорните гами\", коментира Сидеров. Той уточни, че е заявил, че ще направи питане към вицепремиера Валери Симеонов относно концесиите за добив на злато. „Тъй като в момента Валери Симеонов отговаря за концесиите, знаете, че това е една моя стара тема. Има над 1200 концесии, като около 560 се отнасят до добив на природни богатства. Мисля, че е дошъл моментът да хвърлим поглед и върху тези концесии и да видим които от тях са изгодни. Това не е сблъсък, не го тълкувайте като нещо такова, а просто изясняване на обстоятелства\", допълни той. По думите му концесионната такса за добив на злато е много ниска. „Ще искам колкото се може повече светлина да се хвърли върху концесиите за добив на природни богатства. Може би някои концесии трябва да се преразгледат\", посочи Сидеров. Попитан дали ще поиска отчет на Валери Симеонов за това как изпълнява програмата на „Обединени патриоти\" в сферите икономика и демографска политика, Сидеров отговори, че се надява, че той сам ще стигне до тази необходимост. „Не виждам проблем да обсъждаме какво е свършено и от него, и от вицепремиера Каракачанов, защото те са нашите посланици в изпълнителната власт. Много е логично да има, ако не отчет, то поне разбор на това какво се върши. В крайна сметка всичко се пише общо. Понякога в шума на по-скандални случаи или пък на изкуствено създадени такива, се заглушава реално направеното\", каза още Волен Сидеров.", "date": "2018.07.10", "title": "Сидеров призова за смекчаване на тона сред Патриотите"}
{"url": "http://standartnews.com/balgariya/us_diplomat_balgarite_iskat_poveche_amerika_v_balgariya-373498.html", "text": "И българите искат да видят повече Америка в Европа и повече Америка в България и това е показателно за нашите общи интереси и общи ценности. Това каза посланик Даниел Фрийд, бивш посланик на САЩ в Полша, старши научен сътрудник към Атлантическия съвет, бивш държавен секретар за Евразийската група и бивш директор по национална сигурност по време на президента Буш; също работил с президента Обама, в интервю за американското радио „Фокс нюз\". Повод за изказването му стана среща с висш български политически лидер - зам.-председателят на ПП ГЕРБ и председател на парламентарната група на партията Цветан Цветанов. Фрийд добави, че наскоро е разговарял с българи, които наистина са проамерикански настроени, те са притеснени от влиянието на Русия. Фрийд коментира и темата за нелегалните мигранти в Европа. „Има много европейци, които са готови да стоят редом с нас и да направят правилното нещо. Тези държави в Европа, те искат да се гордеят от националното си наследство. Те искат да могат да го направят и особено тези, които с поколения са били в комунистическия режим, те искат да могат да се гордеят, че са българи, че са поляци и искат контрол върху границите си. Аз разбирам това, напълно естествено е. Същевременно те трябва да допускат хора, които искат да станат европейци, които искат да се присъединят към тях\", заяви бившият посланик на САЩ в Полша. По думите му европейските държави никога не са били етнически чисти, те винаги са били смесица от хора, които са идвали и са си отивали в исторически план и затова трябва да са достатъчно отворени, за да позволят на новодошлите да се асимилират, докато новодошлите трябва да искат да бъдат асимилирани.", "date": "2018.07.10", "title": "US дипломат: Българите искат повече Америка в България"}
{"url": "http://standartnews.com/balgariya/lilyana_pavlova_predsedatelstvoto_upravlyavashe_umelo_rabotata_si-373497.html", "text": "Въпреки БСП, Българското председателство управляваше умело този сложен и изпълнен с постоянна работа процес, водеше преговори, съгласувания, постигаше консенсус, беше честен и неутрален посредник между държавите членки за постигане на цели, които да дадат възможност на Европа да се развива успешно и да дава сигурност и стабилност на своите над 500 милиона граждани. Това каза министърът на Българското председателство на Съвета на ЕС 2018 Лиляна Павлова по повод критиките, които отправи днес БСП към българското европредседателство, цитирана от Фокус. „България и правителството получиха висока оценка и подкрепа, но опозицията вместо да се зарадва в името на България, единственото се старае да го омаловажи и да принизи успеха. Много жалко. Именно лидерството и лидерската роля на България бяха основата за успеха на Председателството и постигнатите конкретни резултати. Европа е по-консенсусна – личи от позицията по търговската политика на ЕС, единството за Брекзит, приетото законодателство в социалната сфера и много други по време на българското председателство\", коментира Павлова. По думите ѝ България е по-конкурентоспособна и с нараснало доверие, променен имидж, увеличен кредитен рейтинг. „Кохезия – България ще получи увеличение на средствата от Кохезионната политика и от средствата миграция, цифрова трансформация благодарение на усилията на правителството. България доказа своя лидерски потенциал при отстояването на позиции и намирането на решения по актуални теми, като представя своя европейски образ на отговорен и доверен партньор, независимо от опитите за омаловажаване и обезценяване на резултатите от Българското председателство, както и на усилията и професионалната компетентност на политическо и експертно ниво\", допълни тя и подчерта, че приоритетите на Българското председателство са 4, а не три. „Първият е Бъдещето на Европа и младите хора - икономически растеж и социално сближаване. Вторият - Европейска перспектива и свързаност на Западните Балкани. Третият - Сигурност и стабилност за силна и единна Европа и четвъртият - Цифрова икономика и умения на бъдещето\", обясни Павлова. „БСП показва или дълбоко непознаване на начина, по който функционират ротационните председателства, или от чисто политическа злоба и завист правят подобни заключения\", каза тя.", "date": "2018.07.10", "title": "Лиляна Павлова: Председателството управляваше умело работата си"}
{"url": "http://standartnews.com/balgariya/folskvagen_darzhi_15_ot_avtopazara-373493.html", "text": "Абсолютен лидер в класацията на най-популярните автомобилни марки у нас е \"Фолксваген\" - с над 15% пазарен дял. Това сочат данните на Министерството на вътрешните работи за регистрираните моторни превозни средства към края на юни тази година. Марката на \"народния автомобил\" е недостижима на върха, с цели 75 000 автомобила в движение повече от заемащата второ място в предпочитанията на българите друга германска марка \"Опел\". Престижното трето място заема трета германска марка - \"Мерцедес, от която напук на пословичната бедност на нашенеца у нас са регистрирани над 193 хил. автомобила. Останалите две популярни и принципно луксозни германски марки - \"Ауди\" и \"БМВ\", също са много разпространени у нас, като заемат престижните места 5-то и 9-мо място в топ 10 на най-предпочитаните в България марки. По пътищата на държавата ни се движат над 150 модела леки автомобили, става ясно още от данните на МВР за регистрациите на МПС. Немалка част от тях са произведени още по социалистическо време, което значи, че са над 29 години - \"Волга\", \"Москвич\", \"Лада\", \"Чайка\", \"Варшава\", \"Булгаррено\", \"Застава\", \"Вартбург\", \"Запорожец\" и \"Трабант\". Немалко на брой обаче са и супер луксозните автомобили с марките Porsche (близо 3000), Jaguar (над 2300), Hummer (208), Maserati (207), Bentley (188), Ferrari (80), Rolls-Royce (59), Lamborghini (25) и Aston Martin (25). У нас вече са регистрирани и близо 600 електрически коли, от които с престижната американска марка Tesla са само 67 автомобила.", "date": "2018.07.10", "title": "\"Фолскваген\" държи 15% от автопазара"}
{"url": "http://standartnews.com/balgariya/prezidentat_gotov_da_dava_nagradi_za_biznesa_integriral_hora_s_uvrezhdaniya-373474.html", "text": "Президентът Румен Радев обяви готовност да учреди годишни награди за бизнеса и трудови организации, интегрирали най-пълноценно хора с увреждания. Задължително тук е мястото да се включат образователни институции, интегриращи успешно хора с увреждания. Радев говори на кръгла маса на тема: „Хората с увреждания като ресурс за първичния пазар на труда – предизвикателства и решения\". „Искам да поема инициативата кръглата маса да стане ежегоден дискусионен форум\", обяви той. „Да дискутираме по-подробно нормативната база, къде и как може да бъде усъвършенствана. Догодина надявам се да отчетем други статистики\", коментира президентът. „Ще създам и контактна група, която да се ангажира с продължаване на диалога, под егидата на президентската институция\", заяви Румен Радев. „Ще дискутираме дали да не учредим и награда за община, осигурила най-добра среда за хора с увреждания\", уточни той. Президентът обясни, че критериите за наградите ще бъдат съставени в диалог с хората с увреждания. „Искам наградите да бъдат стимул, популяризиране на добрия пример, обществото ни има нужда. Достатъчно негативизъм се натрупа в тази сфера\", каза още държавният глава. По данни от регистрите на НОИ към юни т.г. в България има около 445 000 граждани, получаващи лична пенсия за трайно намалена работоспособност, посочи статистиката президентът. Малка част от тях обаче работят по трудови договори. Специализираните предприятия за хора с увреждания едва функционират и при тях има множество проблеми, посочи Радев. По думите му големият проблем е, че те обхващат само малка част от хората с увреждания, а останалата огромна част остават извън пазара на труда - с всички последствия за обществото ни. Сред причините президентът Радев открои културата на възприемане на тези хора, психологически бариери у част от хората с увреждания, както и в самите образователни институции, в бизнеса и в цялото общество - за пълноценно равноправно приемане на тези хора. Според президента, трябва да има дебат по важни теми. Важно е да се осъзнае, че заради своите увреждания тези хора имат ограничения да изпълняват дадени функции в дадена дейност, но те могат и са доказали, че развиват редица други важни качества, умения и таланти и могат да бъдат отлични служители и работници, посочи президентът Румен Радев. Кръглата маса съвпада с периода на протести на майките на деца с увреждания, към които трябва да бъдем дълбоко съпричастни като общество, и които изискват бързи и справедливи законови решения и финансови ангажименти, каза президентът Радев. Той отбеляза, че е напълно солидарен с майките на децата с увреждания и заяви, че целта на днешния форум е да постави много по-глобалната тема за пълноценната интеграция на всички хора с увреждания в обществото ни. Президентът посочи в началото, че темата на форума е много актуална и припомни, че е поел ангажимент за организирането на кръглата маса още миналата година, след срещи с представители на хората с увреждания.", "date": "2018.07.10", "title": "Президентът готов да дава награди за бизнеса, интегрирал хора с увреждания"}
{"url": "http://standartnews.com/balgariya/bivshiyat_shef_na_razuznavaneto_kircho_kirov_otnovo_e_s_parichna_garantsiya-373460.html", "text": "Мярката ми за неотклонение „задържане под домашен арест\" беше снета и заменена с парична гаранция. Всъщност по този начин съм свободен човек. Това каза за Агенция Фокус ген. Кирчо Киров, бивш шеф на Националната разузнавателна служба в периода 2002-2012 г. „Причините, поради които мярката беше отменена е, че аз и моята защита предоставихме на Военно-апелативния съд документи за усложнено здравословно състояние, както и да ми бъде предоставяна възможност да готвя защитата си по другите дела. Съдът сам оцени перфектното ми процесуално поведение в условията на домашен арест\", каза още Киров. На 22 януари Софийският военен съд наложи на генерал-лейтенант Киров присъда от 15 години лишаване от свобода и конфискация на половината от притежаваното му имущество, като по този начин завиши наказанието му - на първа инстанция той бе осъден на 10 г. затвор. Магистратите го признаха за виновен за това, че от 2007 до 2011 година, в съучастие със свой подчинен началник отдел е присвоил от бюджета на службата евро и щатски долари в особено големи размери, равняващи се на повече от 5,1 милиона лева. Случаят е квалифициран като особено тежък. Поради тежестта на извършеното престъпление и размера на наложеното наказание, със свое определение в средата на февруари т.г. военноапелативните съдии прецениха, че съществува опасност подсъдимият да се укрие и измениха мярката му за неотклонение от \"парична гаранция\" на \"домашен арест\". От самото начало на делото ген. Киров твърди, че е неоснователно обвинен и не е присвоил нито лев.", "date": "2018.07.10", "title": "Бившият шеф на разузнаването Кирчо Киров отново е с парична гаранция"}
{"url": "http://standartnews.com/balgariya/oblatsite_se_razseyvat-373436.html", "text": "Валежите ще продължат и днес. Минималните температури сутринта ще са между 15 и 20 градуса. През деня валежите постепенно ще започнат да спират, а облачността да намалява. Ще духа слаб северозападен вятър. Максимални температури между 23 и 28 градуса, в София около 23 градуса. Атмосферното налягане ще бъде по-ниско от средното за месеца и през деня ще остане почти без промяна.", "date": "2018.07.10", "title": "Облаците се разсейват"}
{"url": "http://standartnews.com/balgariya/borisov_v_london_za_berlinskiya_protses-373447.html", "text": "Премиерът Бойко Борисов ще участва днес в срещата на върха на инициативата „Берлински процес\" в Лондон. Това е петата ежегодна среща, която цели потвърждаване подкрепата за европейската перспектива на страните от Западните Балкани. Държавните и правителствените ръководители на Великобритания, Австрия, България, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора ще обсъдят развитието на транспортната, информационната и комуникационната инфраструктура, повишаването на икономическия ръст в региона, както и темите за сигурността и миграцията като важни елементи за стабилността. България е поканена в Лондон като страна, която постави европейската перспектива на държавите от Западните Балкани във фокуса на своето Председателство на Съвета на ЕС и на Срещата на върха в София на 17 май. В британската столица премиерът Борисов ще участва и в работен обяд с лидерите на страните, даван от министър-председателя на Великобритания Тереза Мей. На него ще присъстват и представители на Европейската инвестиционна банка, на Европейската банка за възстановяване и развитие и на Съвета за регионално сътрудничество.", "date": "2018.07.10", "title": "Борисов в Лондон за \"Берлинския процес\""}
{"url": "http://standartnews.com/balgariya/tomislav_donchev_v_koalitsiyata_ima_vibratsii_no_nyama_strukturni_predpostavki_za_predsrochni_izbori-373461.html", "text": "С европредседателството се справихме повече от добре и това не е само моя оценка. Какво ще се случи с някои от дългосрочните задачи по време на нашето председателство, ще видим в следващите месеци. Българското председателство не е на правителството, на ГЕРБ или мое. То е на цяла България. Това каза в сутрешния блок на БТВ вицепремиерът Томислав Дончев. \"Левицата иска оставката на цялото правителство и не разбирам защо този път играе на дребно като иска само оставката на един зам.-министър. С трагичния инцидент се занимава прокуратурата. Нека да изчакаме проверките да завършат. Към момента данните сочат, че няма конфликт на интереси при Султанка Петрова. Не искам да коментирам отношенията в Обединени патриоти. В управленската коалиция е ясно, че не може винаги всичко да бъде тихо. Това е характеристика на тази коалиция. За мен лично е много по-добре да има такива дебати, отколкото всичко да изглежда да спокойно, а то да не е така. В колаицията има вибрации, но няма структурни предпоставки за предсрочни избори\", категоричен беше той. \"Срещата 16+1 беше много полезна. Скоро този формат може да стане 17+1, защото Гърция проявява интерес. Китай е огромна и мощна икономика. Ние искаме да работим с тях на пазарен принцип, който не противоречи на европейските правила. На срещата говорихме за пътно строителство, включително и за строежа на АЕЦ \"Белене\". Опитваме се да форматираме отношенията си с китайските ни партньори чрез една дума - пазар\", разкри вицепремиерът. По думите му стана ясно, че административната реформа също бележи напредък. \"Целта ми е до края на годината всички институции в България да спрат да си комуникират чрез хартия. Остават още проблемни общини. Другата цел е всички документи да се издават по електронен път, но там има известна съпротива. Трета цел, която е свързана с втората, е да имаме право да наказваме всеки, който изостава от електронната реформа. Наказанията могат да бъдат административни, но и премиерът Бойко Борисов обяви, че някой може да се раздели с креслото си\", заяви Дончев.", "date": "2018.07.10", "title": "Томислав Дончев: В коалицията има вибрации, но няма структурни предпоставки за предсрочни избори"}
{"url": "http://standartnews.com/balgariya/premierat_shte_uchastva_v_sreshta_na_varha_na_initsiativata_berlinski_protses-373459.html", "text": "Премиерът Бойко Борисов ще участва днес в срещата на върха на инициативата „Берлински процес\" в Лондон. Това е петата ежегодна среща, която цели потвърждаване подкрепата за европейската перспектива на страните от Западните Балкани. Държавните и правителствените ръководители на Великобритания, Австрия, България, Германия, Италия, Словения, Франция, Хърватия, Полша, Гърция, Албания, Босна и Херцеговина, Косово, Сърбия, Република Македония и Черна гора ще обсъдят развитието на транспортната, информационната и комуникационната инфраструктура, повишаването на икономическия ръст в региона, както и темите за сигурността и миграцията като важни елементи за стабилността. България е поканена в Лондон като страна, която постави европейската перспектива на държавите от Западните Балкани във фокуса на своето Председателство на Съвета на ЕС и на Срещата на върха в София на 17 май. В британската столица премиерът Борисов ще участва и в работен обяд с лидерите на страните, даван от министър-председателя на Великобритания Тереза Мей. На него ще присъстват и представители на Европейската инвестиционна банка, на Европейската банка за възстановяване и развитие и на Съвета за регионално сътрудничество. „Несъмнено Берлинският процес ще ускори европейската интеграция на Западните Балкани. Нещо повече – тази инициатива допълва, а не замества европейската перспектива на шестте страни\". С тези думи вицепремиерът и министър на външните работи Екатерина Захариева се обърна към шестимата си колеги от Западните Балкани и от Великобритания, Австрия, Германия, Италия, Франция, Полша, Хърватия и Словения. Те се събраха на конференция в Лондон вчера. Захариева припомни, че именно европейската перспектива е основният стимул за всички положителни развития в региона от последната година. „За това време постигнахме много – Договорът за добросъседство между България и Република Македония, споразумението за името между Атина и Скопие, стратегията за свързаност на шестте страни, Софийската среща на върха и дневен ред за Западните Балкани,  последвани от решението за започване на преговори с Албания и Република Македония, както и редица иновативни решения в регионалното сътрудничество в рамките на ПСЮИЕ\", посочи първият ни дипломат, като подчерта, че дори само консенсусът сред 28-те страни-членки за последното решение в Съвет Общи въпроси е вече успех. „Благодаря на колегите си от Великобритания, Германия и другите ни приятели, с които заедно убедихме останалите колебаещи се страни в ЕС, че решението за начало на преговорите е от полза за всички\", каза Екатерина Захариева. Тя подчерта ключовото значение на темите, върху които ще се фокусира Лондонската среща - сигурност, миграция, младежи, но двустранни отношения и помирение. „Последното е задължително условие за страните от региона в началото на европейската им интеграция. Без решаване на отворените двустранни въпроси между страните в региона процесът на разширяване не може да се случи\", допълни министър Захариева. По думите й Берлинският процес и срещи като днешната, в която участват и представители на гражданското общество, младежките организации и стартиращи компании, помагат да се запази фокусът върху Западните Балкани и след края на Българското председателство и следващите австрийско и румънско. Инициативата „Берлински процес\" бе лансирана през 2014 г. от канцлера на Германия Ангела Меркел. Оттогава всяка година се провежда среща на върха на участващите страни. По време на последната среща в Триест, в която бе включена и България, бяха одобрени инвестиции на стойност над половин милиард евро, от които 194 млн. евро ще бъдат осигурени от ЕС, а останалата част – от заеми от Европейската инвестиционна банка, Европейската банка за възстановяване и развитие, както и чрез национално съфинансиране от страните от Западните Балкани. Сред одобрените през 2017 г. проекти бяха газовият интерконектор между Сърбия и България, железопътна връзка между страната ни и Република Македония като част от транспортен коридор №8, както и железопътната връзка между България и Сърбия в рамките на европейския коридор №10.", "date": "2018.07.10", "title": "Премиерът ще участва в среща на върха на инициативата „Берлински процес“"}
{"url": "http://standartnews.com/balgariya/duhovni_chudesa_vidinskiyat_erusalim_sabira_tri_religii-373441.html", "text": "Видинските историци наричат едно място близо до Дунав „нашият Ерусалим\". Защото  само в 500 квадратни места от десетки години мирно съжителстват храмовете на три религии – православният „Свети Николай\", джамията на независимия от турците видински владетел Осман Пазвантооглу и еврейската синагога.  Хората тръгвали от домовете си заедно като съседи и добри приятели, а се разделяли на входовете на своите храмове.  И никой не нападал другия, не е известно да е имало конфликти. Всеки уважавал религията на другия. Така е до ден днешен. Историците искат  местният Ерусалим да бъде показван на туристи като пример през годините назад за верска търпимост и толерантност. Пръв  в района – днес в квартал „Калето\", е издигнат мюсюлманският храм – джамията на Осман Пазвантооглу. Това станало през 1801 – 1802 година. Представлява масивна каменна постройка на един етаж. Залата за молитви е голяма с дървен таван с розетка. Към джамията е имало училище, но днес не е запазено. Запазена е библиотеката на владетеля, но като сграда. Книгите са върнати на Турция след Освобождението, а част се намират в националната библиотека в София. Броят им е бил 2644 и са били от всички сфери на знанието, включително и поезия. Дълги години видинчани се дивяха на върха на джамията, на който има странен знак. И разказваха легенда за любовта на турчина към българска девойка, заради която поставил на върха сърцето. Но историци доказаха, че знакът не е сърце, а метална пика, знак на войсковата част, пазеща владетеля. Днес джамията е ремонтирана и действаща, но мюсюлманите в града са малко. Тя е и седалище на районния мюфтия във Видин. Туристи влизат вътре само по желание. Не  е включена в туристическите маршрути. На метри от джамията, през улицата, се намира  православният храм „Свети Николай\". Той е част от митрополитския комплекс. Строен е през 1926 гоидна от архитект Коста Николов. Той е от вида трикорабни  кръстокуполни църкви с една абсида, притвор и кули. Има централна и две странични галерии. Стените и са изографисани изцяло, богата е и на интересни икони. В нея видинчани се събират на Никулден заради храмовият и празник. В нея се пази едно уникално кандило, дарение  на църквата от видинските златари и посветено на моряците и рибарите. То е във вид на кораб, изработено е филигранно и се пали само на Никулден. В митрополитския храм се намира и най-старата църква „Свети Панталеймон\", строена през 1634 година, както и мавзолеят на екзарх Антим първи, който е бил видински митрополит. звучат всяка за себе си. На метри от православния храм по посока към средновековната крепост  „Баба Вида\" се намира известната видинска синагога. Изградена е през 1894 година на мястото на друг еврейски храм. Тя е втората по големина у нас след софийската, но е най-красивата. Не е известен проектантът и, но историците твърдят, че е бил италиански архитект. Сградата е от типа на трикорабна едноабсидна базилика с притвор, галерии и 4 кули. Интересна е не само отвън, но и вътре, където са съчетани  древноеврейски с класически архитектурни форми. Кръстати сводове, стойна аркада  върху колони, кубични капители от малоазийски тип. Интересни са и орнаментите по стените, а подът е бил с мозайка. Олтарът е бил оцветен в синьо, бяло, червено и бронз. Имал е два великолепни полилея, а акустиката му е изключителна. Била е не само молитвен храм, но и дом на евреите във Видин. Броят им е наближават 2000. През 1948 – 1950 голяма част от тях се изселват в Израел и храмът губи своето предназначеине. Оттогава не е  действащ, а днес е по-скоро руина. Но дори и по тях може да се познае предишният му блясък и величие. Собственикът му – организацията „Шалом\", го дари на общината, за да може тя да го ремонтира и превърне в културен дом. Проектът е готов, общината търси финансирне за реализацията му. Една част ще си остане място за молитви, а друга –  музей на родения във Видин световно известен художник Жул Паскин.Тогава ще бъде показван на  туристите. Сега те само се спират да го погледат на път за крепостта. Само евреи пристигат във Видин, за да видят храма на своите родители, живели някога в града. Така си съжителстват храмовете на три религии във Видин. Този своеобразен Ерусалим може да бъде добър пример за толерантност и духовната  зрялост на видинчани.", "date": "2018.07.10", "title": "ДУХОВНИ ЧУДЕСА: Видинският Ерусалим събира три религии"}
{"url": "http://standartnews.com/balgariya/prolivnite_dazhdove_navodniha_ulitsi_v_grad_miziya-373462.html", "text": "Обилните валежи рано тази сутрин доведоха до наводнени улици и приземни етажи в град Мизия. Аварийни екипи работят по сигналите на граждани. По пътя към Оряхово има свлечена земна маса. Няма преливане на река Скът, нивото й е доста под критичното. За днес жълт код за валежи е обявен за осем области на страната. Предупреждението е в сила за областите Плевен, Ловеч, Габрово, Велико Търново, Стара Загора, Сливен, Търговище и Русе. Очакваните валежи са до 30 литра на квадратен метър.", "date": "2018.07.10", "title": "Проливните дъждове наводниха улици в град Мизия"}
{"url": "http://standartnews.com/balgariya/krastin_ofitsialno_stana_poslanik_v_rusiya-373473.html", "text": "Президентският секретар Атанас Кръстин вече официално е посланик на България в Русия. Днес в Държавен вестник бе публикуван указ на държавния глава за официалното му назначаване. Кръстин смени дългогодишния посланик на страната ни в Москва Бойко Коцев. За смяната се разбра от интервю на премиера Бойко Борисов през февруари по Би Ти Ви, в което той обяви, че изборът на новия дипломат е по предложение на Румен Радев. Официалното решение на Министерския съвет бе взето в началото на април. През май Кръстин придружаваше Радев на посещението му в Москва и Сочи. Атанас Кръстин е роден през 1958 г. в град Гоце Делчев. Завършил е международни отношения в УНСС в София и МГИМО в Москва, курсове на федералното министерство на външните работи на Германия в Бон и Берлин, както и в Центъра по въпросите на сигурността \"Джордж Маршал\" в Гармиш-Партенкирхен, Германия. От 1987 г. работи непрекъснато в Министерството на външните работи, като е преминал всички дипломатически рангове от аташе до посланик. Ръководил е политическата служба в посолството ни в Берлин, генерален консул на Република България в Бавария и Баден-Вюртемберг (2006-2010 г.) генерален консул на Република България в Ниш, Република Сърбия (2012-2016 г.). Владее немски, английски, руски и виетнамски език. Назначен е за секретар по външната политика с указ на държавния глава от 23 януари 2017 г.", "date": "2018.07.10", "title": "Кръстин официално стана посланик в Русия"}
{"url": "http://standartnews.com/balgariya/evrostat_vsyako_treto_domakinstvo_v_balgariya_se_sastoi_ot_edin_chlen-373467.html", "text": "Около 33 на сто от българските домакинства, или почти всяко трето домакинство у нас, се състои от самотен българин, показват данни от анализ на Евростат за процента на самотните домакинства в ЕС през 2017 г. Подобна тенденция се наблюдава в целия Европейски съюз - почти една трета от домакинствата там са били от възрастен човек без деца, отчита анализът. Според данни от последното преброяване на НСИ - у нас има тенденция към увеличаване на броя на едночленните домакинства. През 2001 г. те са били около 660 хиляди, през 2011 г. - около 900 хиляди, а днес надхвърлят 1 милион от общо близо 3 милиона домакинства у нас. Най-голям е бил относителният дял на едночленните домакинства в област Велико Търново - 38 на сто и София-град - около 36 на сто. Най-малко едночленни домакинства са регистрирани в област Кърджали - около 22 процента. Половината от едночленните домакинства у нас се състоят от неработещи лица или пенсионери. Домакинствата с 1 пенсионер са позиционирани около 46 на сто в градовете и около 72 процента - в селата. Големият брой едночленни домакинства, състоящи се от едно лице на 65 и повече години поражда и редица сериозни проблеми в обществото ни, свързани с разкриването на служби за социално и здравно подпомагане на тази категория домакинства. Освен това приблизително във всяко 12-то едночленно домакинство у нас - лицето е с намалена работоспособност или признато трайно увреждани, сочат данните на НСИ. Последните статистически данни за размера на домакинствата в ЕС показват, че през 2017 г. около една трета от домакинствата в държавите-членки са били от един възрастен без деца или всяко трето домакинство в ЕС е било на самотен европеец. Най-висок е бил делът на самотните едночленни домакинства в Швеция - над 50 процента. Домакинствата от едно лице в Дания, Германия, Литва, Финландия и Естония съставляват между 40 и 45 процента от домакинствата в съответните страни. Най-нисък е бил делът на едночленните домакинства в Малта - под 20 процента. Страни с нисък дял на едночленните домакинства са още Португалия, Хърватия и Словакия - по 23 на сто, Полша - 24 на сто, Кипър - 25 на сто и др. Според данните на европейската статистика през 2017 г. в ЕС е имало над 220 милиона домакинства, като 33 процента от тях са били от едно лице, което представлява и най-често срещаният вид домакинство в ЕС. Следващата конфигурация на вид домакинство в ЕС е двойка без деца - около 25 процента от всички домакинства в ЕС. Третият най-често срещан вид домакинство в ЕС се състои от \"двойка с деца\", от които през 2017 г. в ЕС е имало 44,3 милиона или 20 процента от всички частни домакинства, отчита Евростат.", "date": "2018.07.10", "title": "Евростат: Всяко трето домакинство в България се състои от един член"}
{"url": "http://standartnews.com/balgariya/zakopchaha_i_tretiya_uchastnik_vav_vaorazheniya_obir_vav_vidin-373468.html", "text": "Полицейски служители установиха П.Д. на 20 г. от Покрайна, обявен за издирване, съобщиха от пресцентъра на ОДМВР-Видин. Той е третият участник във въоръжения грабеж, извършен на 7 юли рано сутринта, за който ОД МВР-Видин съобщи вчера. 20-годишният е привлечен в качеството на обвиняем по досъдебното производство, образувано по описа на районното управление в града. С постановление на прокурор от Районна прокуратура – Видин на обвиняемия е взета мярка за неотклонение „задържане под стража\" за срок до 72 часа. Работата по разследването на престъплението продължава.", "date": "2018.07.10", "title": "Закопчаха и третия участник във въоръжения обир във Видин"}
{"url": "http://standartnews.com/balgariya/organizatsii_na_i_za_horata_s_uvrezhdaniya_zashtitiha_sultanka_petrova-373469.html", "text": "От Национално представителни организации на и за хората с увреждания изпратиха отворено писмо до медиите. В него те се обръщат до премиера Бойко Борисов, председателя на парламента Цвета Караянчева, вицепремиерите Красимир Каракачанов и Валери Симеонов и до министъра на труда и социалната политика Бисер Петков и апелират да не се правят кадрови промени в социалното ведомство, тъй като това само измества диалога по проблемите на хората с увреждания в друга посока. Писмото е подписано от 11 организации на и за хората с увреждания. Публикуваме го без редакторска намеса: \"От Национално представителни организации на и за хората с увреждания Ситуацията в социалната сфера през последните месеци е с негативен характер, поради отлагане прилагането на реформи, дълго чакани и желани от общността на хората с увреждания. Неминуемо ще става още по – лошо, когато специалисти заредени с енергия, желания и амбиция за промяна, ангажирани с нормотворчество за хората с увреждания са подложени на натиск. Експертността се натрупва с години опит и знания и не бива да бъде жертвана с лека ръка. Резултатите, които се постигат с усилията на баланс и солидарност от членовете на политическите кабинети за цялата социална сфера са гаранция за благоприятен ефект най – вече върху хората с увреждания. Отстраняването на пореден Зам.-министър от процесите по изготвяне на тези промени ще премести диалогът в друга посока за пореден път и ще се намери оправдание работата да не се свърши и хората с увреждания да не бъдат подкрепени. Експертите в областта на хората с увреждане са недостатъчни и всеки един от тях е ценен за решаване на тези сложни проблеми. Колкото по – малко се откликва на жълтият натиск, а се мисли повече в перспектива, толкова шансовете за добра политика в сферата на хората с увреждане е по-сигурна\", завършва писмото.", "date": "2018.07.10", "title": "Организации на и за хората с увреждания защитиха Султанка Петрова"}
{"url": "http://standartnews.com/balgariya/v_obranata_poshta_v_svetovrachene_dnes_otnovo_razdavat_pensii-373463.html", "text": "Жертви и свидетели на бруталното нападение срещу пощенски клон в Световрачене застанаха тази сутрин от двете страни на гишетата, за да бъдат в крайна сметка изплатени пенсиите на възрастните хора. Вчера трима души с пистолет, бухалка и кози крак щурмуваха обекта, откраднаха наличните пари и използваха физическа сила срещу касиерките. Бандитите все още се издирват. Хората признават, че са притеснени. Възрастна и трудно подвижна жена, на метри от която касиерка е била ударена при обира, призна пред камерата на bTV, че е въоръжена и даже показа законно притежавания си газов пистолет. „Не мисля, че е редно в дните за пенсии да оставят служителките без човек, който да е тук и да ги пази\", коментира кметицата Светла Николова.", "date": "2018.07.10", "title": "В обраната поща в Световрачене днес отново раздават пенсии"}
{"url": "http://standartnews.com/balgariya/mariyana_kukusheva_poskapvane_na_hlyaba_ne_se_ochakva-373464.html", "text": "Поскъпване на хляба не се очаква. В сектора има голяма конкуренция, хлябът е пазарен продукт, който не е субсидиран от държавата и често дори се продава под себестойността си. Това посочи Марияна Кукушева, която е председател на Федерацията на хлебопроизводителите и сладкарите. Тя посочи, че жътвата в момента е приключила наполовина и още 50% реколта очаква да бъде прибрана. „От наводненията има засегнати площи, но и всяка година на полето има някакво бедствие. Миналата година имаше суша. Реколтата се очаква да е над 5 млн. тона. Зърнопроизводството е един от сериозните бизнеси на България\", посочи тя. Кукушева посочи, че в хлебопроизводството има огромен сив сектор. Произвежда се през нощта и се реализира по обяд.", "date": "2018.07.10", "title": "Марияна Кукушева: Поскъпване на хляба не се очаква"}
{"url": "http://standartnews.com/balgariya/prezidentat_prizova_za_spravedlivi_resheniya_za_maykite_s_detsa_s_uvrezhdaniya-373472.html", "text": "За интегриране на хората с увреждания и осигуряването на работа за тях призова на кръгла маса по проблемите в социалния сектор президентът Румен Радев, предаде Канал 3. Държавният глава апелира и за съпричастност към протестите на майките на деца с увреждания. Радев е патрон на кръгла маса с работодатели, национално представени организации на хора с увреждания, представители на образователната система и  социалното министерство, по темата за законови промени в областта на социалните предприятия. \"Направих тази среща с представители на хората с увреждане в навечерието на международния ден на хората с увреждания. Но искам да направя едно уточнение ,че тази кръгла маса съвпада с периода на протестите на майките на деца с увреждания към които трябва да бъдем съпричастни, дълбоко съпричастни като общество. Които изискват бързи и справедливи законови решения и финансови ангажименти. Затова бъдете напълно солидарни с майките на децата с увреждания. Искам да заявя, че целта на този форум е да поставим много по глобалната тема за пълноценната интеграция на всички хора с увреждания в нашето общество\", каза държавният глава. \"За  пълноценна интеграция можем да говорим според мен когато преодолеем ред технически бариери и когато има изградена такава обществена среда, че децата с увреждания, разбира се като изключим най-тежките случаи, да постъпят в детска градина наравно с другите , да учат в училище и висши учебни заведения наравно с другите и да се реализират на пазара на труда наравно с другите. Според мен начина за пълноценната интеграция това е трудовата заетост на тези хора и ако погледнем статистиката по данни от регистрите на Национално осигурителен институт към месец юни тази година дина в България около 400 хиляди граждани получават лична пенсия за трайно намалена работоспособност. Малка част обаче от тях работят по трудови договори.\", категоричен беше Румен Радев.", "date": "2018.07.10", "title": "Президентът призова за справедливи решения за майките с деца с увреждания"}
