{"url": "http://standartnews.com/sport/tesa_uorli_specheli_gigantskiya_v_zyolden-377145.html", "text": "  Зьолден, Пламен Вълков, наш пратеник Теса Уорли спечели гигантския слалом в Зьолден с който бе открит новият сезон за Световната купа в алпийските ски. 29-годишната скиорка, която спечели малката световна купа през сезон 2016/17 стана първата французойка с победа в Зьолден. С успеха си Теса вече е на седмо място по победи за СК в гигантския слалом, като заедно със Соня Неф и Дебора Компаньони имат по 13. През миналия сезон французойката завърши втора на глетчера Ретенбах. Уорли бе трета след първия манш, като изоставаше на 0,40 сек от водачката Федерика Бриноне (Ит) и на 0,16 от втората Виктория Ребенсбург. Въпреки силния снеговалеж по време на финалното спускане Уорли издържа и спечели с общо време от 2:00,51 мин. Втора остана Бриноне на 0,35 сек, а олимпийската шампионка и носителка на голямата световна купа Микаела Шифрин зае третото място с 2:01,45 мин. Заради мъглата организаторите свалиха стартът на резервния, което намали вратите за първия манш с 8. Въпреки неблагоприятните условия в района на Глетчер Арена стартът на дамите бе наблюдаван наживо от 10 000 зрители от цял свят. Утре от 11 ч (б.в.) в Зьолден е и първия гигантски слалом за СК при мъжете. Участие в него ще вземе водещият ни алпиец Алберт Попов. Евроспорт ще излъчва пряко състезанията от Австрия.", "date": "2018.10.27", "title": "Теса Уорли спечели гигантския в Зьолден"}
{"url": "http://standartnews.com/sport/kubratizlizam_s_kanatitsa_zaradi_mladite_balgari-377121.html", "text": "В навечерието на мача с Хюи Фюри Кубрат Пулев разкри пред vezba.bg какви са амбициите му на ринга и извън него. Боксовата звезда разсъждава с обичайната прямота и откровеност   за криворазбрания патриотизъм, традициите и бъдещето на България, а той, както обикновено, беше изключително искрен и директен.  Пулев признава, че двубоят срещу Фюри  е може би последната и най-важна крачка, преди отново да получи възможност да се бие за световна титла в свръхтежка категория. Шампионският пояс е голямата му цел, заради която се стигна и до разрива с неговия предишен промоутърски екип \"Зауерланд\". \"Не гледахме в една посока и не мислехме еднакво. Те мислеха за пари, аз мислех за успехи. Просто търсехме различни неща. Не ги интересуваше моето развитие, а просто гледаха как да правят пари от мен, без да влагат обратно. За тях аз бях просто един продукт\", разказа с огорчение боксьорът. Сега има нов екип, който е базиран в САЩ, но комуникацията им е изключително добра и той може да се отдаде изцяло и само на тренировките. Те протичат предимно в чужбина, но Пулев винаги намира време да се прибере у дома, защото \"дори със своите проблеми и начин на живот, България си е България\" и не издържа дълго без нея. Боксьорът винаги е показвал, че обича страната си и дори често си е навличал и негативи заради това. Във времена, когато „патриотарството\" стана модно както в кръчмите, така и в парламента, Пулев държи да обясни своето разбиране за любов към родината. \"Когато някой се прави на патриот и иска да извлече дивиденти от патриотизма, то си личи отдалеч. Всеки може да го нарича както си пожелае, за мен това е една моя кауза, която ми доставя удовлетворение. Смятам, че това е една от висшите ми цели. Тя ми дава смисъл и сила да правя нещо, което наистина си заслужава и трябва да остане след нас. Не просто да изкарваме едни пари и да живеем.\" Според него традициите ни са живи и се променят заедно с нас, а това, което може да ги запази, си остава българският дух. Той обаче се възпитава единствено от семейството и родителите. \"Когато няма възпитание, то няма и уважение. Когато няма семейна среда, няма как да се научат традициите. Родителите са длъжни да ги предават на поколенията\", убеден е Пулев. Признава обаче, че повечето млади българи не са възпитавани у дома и това си личи и в тренировъчната зала, която с брат му отвориха в София. \"Дисциплината е първото нещо, което се учи там, защото идват малчугани на по 13-14 години, които са свикнали никой да не може да им каже дори дума вкъщи. Когато дойдат в залата, виждат, че не всичко, което лети, се яде. Ние сме наясно, че не всички от тези деца ще станат шампиони. Едно от тях да успее, ще сме благодарни. Останалите обаче също вече ще имат една друга ценностна система и уважение към околните. И това е по-важното, което се опитваме да постигнем\", обяснява мотивите за другата си мисия шампионът. Пулев е роден и израснал в столицата. Признава, че като \"градско дете\" е останал далеч от много български обичаи, какъвто навярно е и случаят с децата, които тренират в залата му днес. \"В крайна сметка на село, заради начина на живот, много по-добре се съхраняваха традициите, защото в големия град ние вече сме част от глобалния свят. България не е това, което беше и никога повече няма да бъде. България се развива и ще се развива\", разсъждава спортистът. И веднага отсича, че не приема твърденията, че проблемът на българите е, че са егоисти и индивидуалисти. \"Просто ни липсва една обща кауза. Когато човек излезе да живее в чужбина и общува с други българи, вижда, че не сме толкова лоши, не сме чак толкова разединени. Когато има кауза, когато има смисъл, когато хората усетят нещо със сърце и душа, то те се обединяват и вършат чудеса. Липсва нещо добро, качествено, което да ни обедини.\" Срещу Фюри  Пулев ще излезе със специален халат, изработен от дизайнера на Везба - Цветомир Петков от град Троян, по поръчка на създателя на ансамбъл \"Българе\" Христо Димитров като подарък за спортиста. Извезан е с Канатица - композиция от традиционни български шевици. Символът се е използвал от предците ни за защита от зли сили и е символизирал основните стълбове в българското общество - семейството, рода и народа. \"Мога да изляза както си поискам на ринга, но на мен това ми дава смисъл на всичко, което правя. Ще изляза с тези символи, макар на много чужденци, които ще гледат мача, те да не им говорят нищо. За мен обаче са важни феновете в залата и българите, които гледат в чужбина. Като се появя с Канатица  - това ще повдигне техния дух и самочувствие, което е много важно,\" завършва Пулев. Той се надява и това да събуди любопитство в младите и те да се запознаят със значението на традиционните български символи. ", "date": "2018.10.27", "title": "Кубрат:Излизам с канатица заради младите българи"}
{"url": "http://standartnews.com/sport/bah_i_kralev_gledat_zaedno_svetovnoto_v_budapeshta-377144.html", "text": "  Президентът на МОК Томас Бах и министърът на младежта и спорта Красен Кралев наблюдаваха заедно в Будапеща финалните схватки от световното по борба. С тях във ВИП ложата бяха и шефът на световната борба Ненад Лалович и генералният секретар на БОК Белчо Горанов. България завърши първенството с пълен комплект медали, след като натурализираният само преди месец арменец арменец Айк Мнацканян победи с техническо превъзходство, само за 52 секунди, алжиреца Тарек Азис Бенаиса и взе бронз в категория до 72 килограма при класиците. Това е и единственото отличие на мъжете в борбата. В Будапеща Тайбе Юсеин (62) стана световна шампионка, а съдиите оставиха Биляна Дудова (52) на второто място.", "date": "2018.10.27", "title": "Бах и Кралев гледат заедно световното в Будапеща"}
{"url": "http://standartnews.com/sport/bah_i_kralev_gledat_zaedno_svetovnoto_v_budapeshta-377135.html", "text": "Президентът на МОК Томас Бах и министърът на младежта и спорта Красен Кралев наблюдаваха заедно в Будапеща финалните схватки от световното по борба. С тях във ВИП ложата бяха и шефът на световната борба Ненад Лалович и генералният секретар на БОК Белчо Горанов. България завърши първенството с пълен комплект медали, след като натурализираният само преди месец арменец арменец Айк Мнацканян победи с техническо превъзходство, само за 52 секунди, алжиреца Тарек Азис Бенаиса и взе бронз в категория до 72 килограма при класиците. Това е и единственото отличие на мъжете в борбата. В Будапеща Тайбе Юсеин (62) стана световна шампионка, а съдиите оставиха Биляна Дудова (52) на второто място.", "date": "2018.10.27", "title": "Бах и Кралев гледат заедно световното в Будапеща"}
{"url": "http://standartnews.com/sport/vreme_e_za_megasblasaka_pulev_sreshtu_fyuri_tazi_vecher-377126.html", "text": "В зала \"Арена Армеец\" Кубрат Пулев излиза тази вечер срещу британеца Хюи Фюри в мач, който ще определи основният претендент за пояса на Международната боксова федерация (IBF), принадлежащ на Антъни Джошуа. Кобрата се намира в невероятна форма и ще разполага с най-силното си оръжие - верността на феновете. „Ще дам всичко от себе си\", заяви Кубрат. Фюри смята, че е готов за предизвикателството тази вечер. „Аз идвам. Аз съм бъдещето на тази категория\", сподели британецът. На този етап двамата са записали по един мач за световна титла. Пулев падна от Владимир Кличко през 2014-а, но се прегрупира с победи срещу Джордж Ариас, Морис Харис, Дерек Чисора, Самуел Питър и Кевин Джонсън. Кубрат е с 25 успеха на професионалния ринг, но и възрастта му си оказва влияние. Пулев е на 37 години, а Фюри на 24, a първото му поражение е заради спорно съдийско решение срещу Джоузеф Паркър през септември миналата година. Очаквайте подробности!", "date": "2018.10.27", "title": "Време е за мегасблъсъка: Пулев срещу Фюри тази вечер"}
{"url": "http://standartnews.com/lyubopitno/hapvame_pastata_na_mat_deyman_za_990_lv_v_sartseto_na_sofiya-377120.html", "text": "IL Siciliano отвори врати край езерото Ариана преди ден с изискано парти, в ресторанта на италианския шеф готвач Стефано сервират уникални гозби Какво обича да обядва Мат Деймън и кой приготвя храната на звездите. Това са само част от въпросите, които вълнуват милиони по целия свят. А отговорите само пред „Стандарт\" даде италианският шеф готвач Стефано Стекка. Преди ден той откри втория си ресторант в България, страната в която е влюбен от години. Този път IL Siciliano не е на морето, а в сърцето на София – до езерото Ариана. Точно там Стефано разказа не само какво обича Мат Деймън, който е редовен клиент в ресторанта му в Лондон, но и издаде тайната на прочутата паста. И освен това специалитетът се предлага на цена от 9.90 лв. на обед във всеки делничен ден. Тогава специално за любителите на италианската кухня всички кулинарни изкушения на ресторанта са на преференциални цени. Така всеки фен на знаменития актьор Мат Деймън може да се настани в уютния ресторант и да обядва досущ като него за цена под 10 лева. А пастата, по която си пада актьорът от поредицата филми за Борн, не е за изпускане. Защото в нея освен прясно приготвената от шеф Стефано паста, има специален сос от рядък вид сирене, които майсторът сам приготвя, както и трюфел, който също минава специална обрабока през ръцете на шеф-готвача със сицилиански зехтин. Стефано е известен с приготвянето на Спагетони Качо ди Пепе. Те се правят по най-старата рецепта за спагети. Сега обаче Стефано е презентирал ястието по модерен начин с пармезан и трюфели. Друг специалитет, който може да опитате само в IL Siciliano, са карпачо от сицилианска червена скарида. Докарват я прясна от Сицилия с въздушно карго. Не бива да изпускате и барбекю серията, където Стефано има запазен шедьовър. Става дума за филенца на дървени вългища от 6-месечен елен. Ястието се сервира лично само от Стефано и има неповторим вкус. В ресторанта на шеф майстора от първия ден има и поръчки за неговия специален пресен заек по сицилианска рецепта. Месото се пече в кален съд цяла нощ в направената по поръчка пещ, която никога не се гаси. Така заекът се опушва леко и добива неповторим вкус. Ястията, които шеф Стефано прави специално за клиентите си, са изброени в дълго и луксозно меню. А за приятната обстановка в ресторанта са се погрижили десетки интериорни дизайнери. В заведението са използвани предимно естествени материали като камък и дърво, а храните се комбинират със специално подбрани серии вина, ракии и други спиртни напитки, внесени специално за ресторанта. Има и PlayStation зала за малките фенове В ресторанта си шеф Стефано Стекка е помислил и за най-малките си гости. За тях обаче няма просто детски кът, а специална игрална зала. За младите госпожици са оранизирани занимания с рисуване, моделиране и дизайн на дрехи за кукли, а за момчетата освен камиони и анимационни филми, има и специална зала за игра. И то с PlayStation. Всички варианти на играта са напълно достъпни, а възможностите за едновременна игра са големи. Малките гости на IL Siciliano могат да се забавляват неограничено време. Стекка  приготвя  и дарява прясна  вечеря на бедните Уникална за България кампания готви италианският майстор-готвач Стефано Стекка. От идната седмица всяка вечер той ще приготвя и дарява храна на бедни българи. След като заведението му затвори врати, шеф Стефано ще взима продукти, равни на 3% от оборота за вечерта и с тях ще приготвя храна за хората без финансови възможност. След това в специални кутии  и фризери за съхранение, храната ще бъде доставяна в центъра на София, където всеки ще може да я опита. В менюто за бедни ще присъстват пица, паста, барбекю и други храни, които могат да бъдат лесно раздавани. С тази инициатива шеф Стефано Стекка иска да призове и други майстор-готвачи да организират подобни вечери за бедни хора. Целта е да могат повече хора да се нахранят. За майстор Стефано кулинарството е магия, която носи в кръвта си. „Започнах да се уча да готвя, когато бях на 13 години\", разказва Стефано. И тогава, и сега, влагал цялата си страст в кухнята. В семейството му няма други майстори-готвачи, но баща му готвел прекрасно, както и баба му. Без да са професионалисти, с гозбите си те можели да те накарат да си оближеш пръстите. Стефано ги наблюдавал как приготвят пица и паста и се учел. След това обиколил и много ресторанти, повечето от които със звезди Мишлен, защото искал да стане перфектен. Признава, че не е било лесно, понякога дори се питал: \"Луд ли съм, че работя винаги по празници?\". Любовта му към хубавата храна и приготвянето й обаче били по-силни. Рози и блясък в кътчето за снимка Запазената марка в ресторантите на Стефано е не само вкусната храна по оригинална рецепта, а и мястото за снимки. „Кътчето, където всеки може да открадне снимка за спомен е нещо като мой подпис. Обичам хората да се усмихват, а често те го правят когато искат да запечатат този момент. Затова винаги заделям квадрат от ресторантите си, където хората да направят своята неповторима снимка. В София избрах за това място красотата на розите\", разказва Стефано. И позира за своята уникална снимка с голяма усмивка.   Зорница Гаврилова", "date": "2018.10.27", "title": "Хапваме пастата на Мат Деймън за 9.90 лв. в сърцето на София"}
{"url": "http://standartnews.com/svyat/bebeto_hristofor_e_kandidat_za_gines-377143.html", "text": "Едно новородено българче стана сензация в целия свят. Рождената дата на Христофор – събота 6 октомври, съвпада с тази на баща му, дядо му и леля му. Шансът подобно нещо да се случи е 1 на 48 милиона. Христофор е дългоочаквания син на българката Цветомира и македонецът Филип, които живеят в Ливърпул. За дни семейство Павловски стават сензация в цял свят. Решили да кандидатстват за рекордите на Гинес.", "date": "2018.10.27", "title": "Бебето Христофор е кандидат за Гинес"}
{"url": "http://standartnews.com/svyat/mazh_ot_florida_e_zadarzhan_za_pismatabombi_do_demokratite_v_sasht-377130.html", "text": "56-годишният Сизар Сaйък е заподозреният в изпращане на самоделни взривни устройства на представители на Демократическата партия на САЩ и техни симпатизанти. Сайък е познат на властите още от 1991 г, когато е арестуван за първи път. През 2002 г. пък заплашва да взриви сградата на местна електрическа компания, заплашвайки да е \"по-лошо от 11-ти септември\". Заловен е и се признава за виновен. През 2012 г. подава заявление за банкрут. Според  директорът на ФБР Кристофър Рей, Сaйък е изпратил по пощата най-малко 14 самоделни бомби. Всеки от пакетите е съдържал тръба с дължина около 15 см, часовник, батерия, жици и взривно вещество. Рей заяви, че става дума за вещество, което може да представлява опасност при температурно въздействие, но не даде повече подробности. Никое от устройствата досега не е избухнало и няма пострадали при тези инциденти. На първия разпит Сизар Сaйък е заявил, че самоделните му устройства не представляват опасност и че той не е искал никой да пострада, съобщи CNN. \"Продължаваме да проверяваме дали намерените устройства са действащи взривни устройства, но е очевидно, че те съдържат вещества, които могат да са опасни\", каза директорът на ФБР. Сaйък е бил открит във Флорида по следи от ДНК и пръстов отпечатък върху пакета, който е бил изпратен на конгресменката демократ Максин Уотърс.  Вероятно е живял във ван, по който има надписи, свързани с адресатите на писмата. Имал е нестабилно поведение и е бил запален привърженик на Тръмп, пише CBS News. Повдигнати са му обвинения по пет пункта, включително незаконно изпращане на взривни вещества по пощата и заплашване на бивши президенти на САЩ, съобщи министерството на правосъдието. Сaйък ще бъде съден в град Ню Йорк, където са намерени пет от самоделните му устройства. Той може да получи присъда до 48 години затвор. Проверява се, дали е имал съучастници и дали има и други изпратени самоделни устройства. Директорът на ФБР подчерта, че е възможно и заяви, че е твърде рано да се обсъждат мотивите на Сайък. Очаква се Сизър Сайък да се яви в съда в понеделник.", "date": "2018.10.27", "title": "Мъж от Флорида е задържан за писмата-бомби до демократите в САЩ"}
{"url": "http://standartnews.com/svyat/tri_vazhni_evropeyski_darzhavi_iskat_da_prodalzhim_da_smenyame_chasovoto_vreme-377123.html", "text": "Австрия, Белгия и Холандия ще поискат отлагане на решението да се спре практиката за местене на часовниците два пъти годишно. Инициативата е на настоящата страна председател на Съвета на Европейския съюз, а именно Австрия. От Виена вече са съгласували с другите две държави действия, с които да опитат да отменят решението на Европейската комисия, съобщават от обществената белгийската телевизия VRT. Австрия иска допълнителни проучвания и въвеждането на единно годишно време да се отложи за 2021 г. Както е известно Европейската комисия реши, че практиката за смяна на времето ще бъде отменена, като остави всяка държава-членка сама да решава кое ще използва. Проучването в Европа, в което обаче участваха предимно граждани на Германия, показа, че е по-предпочитано лятното часово време. Това показа и допитването на българското Министерство на енергетиката, макар редица социологически проучвания да показаха точно обратното. Предстои въпросът за часовото време да бъде обсъждан и в комисия в Европейския парлаламент и явно ще бъде разгледано и предложението на Австрия, Белгия и Холандия. От Еврокомисията обаче са категорични, че връщане назад няма.", "date": "2018.10.27", "title": "Три важни европейски държави искат да продължим да сменяме часовото време"}
{"url": "http://standartnews.com/svyat/uolstriyt_dzharnal_fbr_razsledva_tesla_za_izmami-377133.html", "text": "Служители на ФБР водят разследване, за да установят дали компанията \"Тесла\" (Tesla) не е заблуждавала инвеститорите, представяйки им невярна информация, включително и за обемите на произвежданите нови електрически автомобили Модел 3 (Model 3), съобщава вестник \"Уолстрийт джърнъл\". Разследването се води от прокуратурата в Сан Франциско, щата Калифорния, според източниците на изданието. ФБР проверя по-специално дали \"Тесла\" не е разпространявала невярна информация за производството на Модел 3 и дали не е подвеждала инвеститорите за състоянието на компанията в началото на 2017 година. Бизнес изданието уточнява, че следователите са активизирали дейността си през последните седмици, след като \"Тесла\" се споразумя с Комисия по ценните книжа и фондовите борси в САЩ по иска срещу него. Комисията твърдеше, че тя е подвела инвеститорите, тъй като не е бил осигурил сумата от 25 до 50 милиарда долара, която би била необходима за изпълнението на операция по изтеглянето на компанията от борсата, планирана от него. След като първоначално отхвърлиха обвиненията на Комисията, шефът на компанията Илон Мъск лично и \"Тесла\" се съгласиха да платят общо 40 милиона долара глоба за уреждане на въпроса, без да признаят или отрекат нарушението. Освен това Мъск прие да се откаже от председателския пост в съвета на директорите за най-малко три години като част от съдебното споразумение, макар че може да остане главен изпълнителен директор на компанията, която се превърна в негов синоним.", "date": "2018.10.27", "title": "„Уолстрийт джърнъл“: ФБР разследва Tesla за измами"}
{"url": "http://standartnews.com/svyat/gartsiya_podkrepya_chlenstvo_na_makedoniya_v_nato_i_es_samo_sled_smyana_na_imeto-377141.html", "text": "Ние се стремим към сърдечни и добри междусъседски отношения и демонстрираме на практика, че подкрепяме членство в НАТО и Европейския съюз (на Македония), но първо трябва да бъде решен въпросът с името съгласно международното право и историята, заяви гръцкият президент Прокопис Павлопулос, цитиран от МИА. Едва след като конституционните поправки бъдат направени, споразумението за името ще бъде изпратено в парламента (на Гърция) за ратификация, посочи държавният глава, който участваше в събитие в Солун вчера. \"Нашата съседка трябва да направи необходимите промени в своето законодателство, по-точно в конституцията. И те поеха този ангажимент, така че ние очакваме да го изпълнят. Едва след като процесът бъде завършен и след като бъде установено, че конституционната ревизия съдържа всички гаранции, тогава ще има покана за членство в НАТО и започване на преговорите за присъединяване към ЕС\", посочи гръцкият президент. На 19 октомври парламентът в Скопие гласува с мнозинство от две трети предложението на правителството да се пристъпи към внасяне на поправки в конституцията, произтичащи от Преспанското споразумение с Гърция, което предвижда смяна на името на страната на Република Северна Македония.", "date": "2018.10.27", "title": "Гърция подкрепя членство на Македония в НАТО и ЕС само след смяна на името"}
{"url": "http://standartnews.com/svyat/amerikanskiyat_ministar_na_otbranata_ubiystvoto_na_hashogi_tryabva_da_bezpokoi_vsichki_ni-377137.html", "text": "Министърът на отбраната на САК предупреди днес арабските ръководители, събрали се в Манама, че убийството на саудитския журналист Джамал Хашоги \"трябва да безпокои всички ни\", защото засяга сигурността в региона, предаде Франс прес. Помнейки, че мирът и непоклатимият ангажимент към човешките права са от колективен интерес, убийството на Джамал Хашоги в дипломатическо представителство трябва да безпокои всички ни, заяви Матис на годишната конференция по сигурността в столицата на Бахрейн. \"Когато една страна престане да зачита международните норми и закона, тя отслабва регионалната стабилност, в момент когато тя е най-необходима\", допълни шефът на Пентагона. Досега той бе много дискретен по този случай, докато президентът на САЩ Доналд Тръмп и шефът на американската дипломация Майк Помпейо бяха излезли на предната линия, посочва АФП. Матис, който подчерта \"сериозността на ситуацията\", остана предпазлив по въпроса за политическите последици от това убийство. \"Ще продължа консултациите си с президента и държавния секретар, които правят оценка на последиците от този инцидент за стратегията ни\", допълни Матис. САЩ получиха нови сведения по разследването на убийството на Хашоги. В четвъртък директорката на ЦРУ Джина Хаспъл е представила на Тръмп изводите си за убийството на Хашоги. Хаспъл е запознала президента със своите заключения и анализи след пътуването си до Турция, каза говорителят на Държавния департамент на САЩ Робърт Паладино. Той не уточни детайли от разговора между двамата. Хаспъл посети Турция по-рано тази седмица заради случая с убийството на Хашоги. Според вестник, близък до властта в Турция, разузнавателните служби на Анкара са споделили с нея елементи, определени като доказателства, събрани в рамките на разследването. Тези елементи биха могли да са записи на убийството на Хашоги в саудитското консулство в Истанбул на 2 октомври.", "date": "2018.10.27", "title": "Американският министър на отбраната: Убийството на Хашоги трябва да безпокои всички ни"}
{"url": "http://standartnews.com/svyat/v_razgovor_po_telefona_putin_i_makron_obsadili_siriyskata_kriza-377140.html", "text": "Френският президент Еманюел Макрон и руският му колега Владимир Путин са обсъдили ситуацията в Сирия. В събота сутрин двамата лидери провели телефонен разговор преди срещата в Истанбул, на която ще се търси дипломатическо решение на гражданския конфликт, съобщава ТАСС, цитирайки източник от елисейския дворец. На форума ще присъстват и турският президент Реджеп Ердоган и германският канцлер Ангела Меркел. В телефонния разговор с Путин Макрон е подчертал необходимостта от политическо решение на сирийската криза. Той е поискал участниците в срещата в Турция да поемат ангажимент да се прекрати употребата на химически оръжия, както и примирието да продължи по-дълго, за да се избегне хуманитарна катастрофа.", "date": "2018.10.27", "title": "В разговор по телефона: Путин и Макрон обсъдили сирийската криза"}
{"url": "http://standartnews.com/balgariya/v_dps_sa_sigurni_che_predsrochnite_izbori_sa_na_horizonta_-377147.html", "text": "ДПС призова тези дни за оставка на Валери Симеонов като вицепремиер или ако това не стане, на цялото правителство. Партията призова и за нов модел на управление с национален консенсус. „Едва ли не се лансира идеята, че ДПС поставя ултимативно този въпрос към управляващите. Знаете, че ДПС никога не е поставяло ултиматуми. Ултимативно явно го приемат тези, които са гузни\", каза Аталай, който коментира темата в интервю за Канал 3. \"Представете си един уж вицепремиер ултимативно обижда една уязвима група хора, а след това излизат работодателите и го защитават. Че даже и синдикати. А на всички е известно, че отношението към тези хора е признак за цивилизованост\", добави депутатът от ДПС. \"Така че това не е ултиматум. Цялото общество трябва да защити тези хора. А този политик няма място в политиката. Тези формации нямат място в управлението. И тук ГЕРБ позволи на тези формации да влязат в управлението\", добави Аталай.  \"Демокрацията е застрашена, защото този човек каза „уж болни деца\", „кресливи майки\", нападна възрастна жена на границата. Защото хората са в условия да се страхуват, затова е застрашена демокрацията\", коментира още той. На въпроса дали ДПС няма да вдигне червен картон на ГЕРБ за приемането на бюджета, гостът отговори: „Бюджетът е на управляващите. Никога ДПС не е подкрепяла бюджета, ако е в опозиция. Но винаги сме били достатъчно отговорни, когато управляващите са поставени в ъгъла и нямат как да продължат да градят държавността, да подкрепим стабилността. А сега е моментът, в който управляващите трябва да видят, че Валери Симеонов няма място в управлението\", каза депутатът. Какво обаче иска ДПС – да си тръгне само Валери Симеонов, само НФСБ или „Обединени патриоти\". „Това не е наша работа, а проблем на премиера, който трябва да реши, дали може да управлява с тези хора. Защото от понеделник до петък един скандал, а след това си изкарват кирливите ризи. Смешно е\", каза още Аталай. Той разказа още, че на семинара на ДПС е бил направен разбор по сектори на политиките. Той е показал, че в нито една област не се мисли в перспектива. Като пример Аталай даде сектора енергетика. Относно обвиненията срещу бизнесмени и изобщо отношението между бизнеса и властта народният представител изтъкна: „Аз много добре помня, когато премиерът награждаваше Прокопиев. Тогава не са ли видели проблеми, свързани с него\", попита Аталай. \"Кирил Домусчиев, пък излиза и казва, че ще изкара 20 хиляди души на площадите. А до вчера бяха един срещу друг с Валери Симеонов. Значи има зависимости между тези две страни\", коментира още политикът. Относно думите на Цветан Цветанов, който дори благодари на ДПС, че са се държали отговорно по определени теми,  Рамадан Аталай каза, ме има друг поглед върху думите му. „Цветанов мисли, че сме добри само когато мълчим. А когато отиваме на избори... сега ще ви кажа наскоро имаше едни частични избори в Суходол – и отново методите на ГЕРБ – областни управници седят пред секциите, включително и ММА бойци. И така е в малките населени места - служители се карат да ходят да гласуват. Държат ги в страх да не си загубят работата. Защото, кой знае какво ще реши утре Валери Симеонов\". „Нашият тон не е втвърден, за да изкараме някакви дивиденти. Този парламент още със съставянето на правителството изчерпа доверието в европейските институции. Никой в Европа не е съгласен националистически формации да участват в управлението – без визия, без програма. Покажете им някаква тяхна програма, освен национализма им\", каза още депутатът. Рамадан Аталай направи коментар и по отношение на президента Румен Радев. „Не съм човек, който да дава оценка на висшестоящи институции, особено на президента. Дори на свои колеги винаги съм избягвал да давам оценки. Президентската институция може би се опитва да бъде коректив на определени недемократични действия. И приключвам с това. Той трябва да се ориентира в своите задължения и националния интерес. Двама генерали, дори и с високо его, са длъжни да седнат, да се разберат в интереса на България\", каза народният представител. \"Мисля, че по естествен път предсрочните избори вече са на хоризонта. Властта се търкаля по жълтите павета, никой не се навежда да я вземе, казваше Дончева. Сигурно от страх, че ДПС е отзад\", заключи той в отговор на въпрос близо ли са предсрочните избори.", "date": "2018.10.27", "title": "В ДПС са сигурни, че предсрочните избори са на хоризонта"}
{"url": "http://standartnews.com/balgariya/borisov_yadosan_na_opozitsiyata_koe_e_v_kolaps__parlamentat_raboti_a_v_haznata_ima_miliardi_poveche-377131.html", "text": "Кое е в колапс - парламентът работи, а в хазната има милиарди повече. Това каза премиерът Бойко Борисов пред журналисти, който инспектира новостроящия се участък от автомагистрала „Хемус\" край Буховци, \"ДПС това ли ги е яд - че контрабандата от 34% слезе под 5 и, че бюджетът за новата година, в следствие на борбата на институциите, донесе милиарди повече в хазната? Само преди 2 години кабинетът „Орешарски\" източи банките, съсипа ги и платихме близо 7 млрд. след това. Нали помните? И заварихме дефицит в бюджета около минус 4%. Сега за следващия бюджет половин милиард повече има за образование, половин милиард повече за здравеопазване, 10% отгоре върху заплатите на полицаи, военни, съдебна охрана, лекари, всички. Половин милиард повече за общините. 150 млн. повече за хората с увреждания. Да продължавам ли? Кое е в колапс?\", попита той. Кабинетът на Орешарски не управлява от лятото на 2014. Оттогава на власт е Борисов и два служебни кабинета. Не стана ясно и какви банки са били източени. По думите му искането за оставка на правителството от страна на опозицията е нормално. „Ами ако ние сме в опозиция – какво ще кажем? Има на 4 години избори, правят се, печелиш ги и управляваш. Едни нови избори са още 50 милиона – само сметнете за Коледа и Великден отиват по 100 милиона за пенсии. Пенсиите се увеличават сега. Кое е в колапс – БСП и кой? Кои са в колапс? Ето, аз ви казвам факти – събрани пари в повече от институциите\", коментира премиерът. По думите му, когато са се правили всички схеми в държавата и визията за България е била да се съсипят държавните предприятия, ГЕРБ не я е имало на картата изобщо. „Парламентът работи, приема закони в срокове, бързо, кое искат? Армията тепърва я възстановяваме. Визията за армията беше да си купуват хеликоптери и транспортни самолети – нищо друго, това беше визията за армията, новата не знам каква е. Доколкото си спомням на Консултативния съвет, защото разбрах, че вчера са били при президента да представят Визията, г-жа Нинова беше категорично против 2% за отбрана - нещо което е първа точка на програмата на президента. За какво са се разбрали не разбрах\", посочи още Борисов.", "date": "2018.10.27", "title": "Борисов ядосан на опозицията: Кое е в колапс - парламентът работи, а в хазната има милиарди повече"}
{"url": "http://standartnews.com/balgariya/karayancheva_valeri_simeonov_premina_granitsata-377129.html", "text": "\"Мисля, че Валери Симеонов премина границата, не биваше да се обиждат по този начин жените. Аз мисля, че той осъзна това\". Това коментира председателят на Народното събрание Цвета Караянчева по бТВ. Опитахме се да изпълним всички желания и нужди на майките на деца с увреждания и на хората с увреждания. Думи се изтървават, хората се извиняват. Законът за хората с увреждания се променя и се подготвя за второ четене. Променихме го, за да успокоим народа\", допълни Караянчева. \"Важното е да решим проблемите на тези жени. Имаме респект към тяхното ежедневие и това, че всеки ден отдават любов на болните им дечица. Правителството не се крепи на Валери Симеонов, а на коалицията. Симеонов не крепи третото правителство на Борисов. Решението на малката коалиция е такова - да не подава оставка вицепремиерът\", разкри председателят на Народното събрание. \"Ние показахме, че можем да се извиним дори да не сме сгрешили\", категорична бе Караянчева. \"Валери Симеонов трябва да направи корекции в поведението си. Не е време за избори, време е да работим конструктивно\", завърши Цвета Караянчева.", "date": "2018.10.27", "title": "Караянчева: Валери Симеонов премина границата"}
{"url": "http://standartnews.com/balgariya/ogromen_pozhar_bushuva_v_rayona_na_bonsovi_polyani_v_lyulin_planina-377139.html", "text": "Голям пожар е избухнал в района на Бонсови поляни в Люлин планина. Това съобщиха за Агенция „Фокус\" пресцентъра на МВР. Сигналът за огъня е постъпил към 12.30 часа. Горят основно сухи треви. Все още няма информация за обхвата на пожара. Силният вятър допълнително усложнява обстановката. Заради близостта на борови масиви наоколо, за гасенето са мобилизирани екипи от столичната пожарна с 9 противопожарни автомобила. Към момента няма застрашени хора и сгради.", "date": "2018.10.27", "title": "Огромен пожар бушува в района на Бонсови поляни в Люлин планина"}
{"url": "http://standartnews.com/balgariya/mayka_na_momche_s_uvrezhdaniya_se_opitva_da_napravi_dneven_tsentar_za_bolni_detsa-377127.html", "text": "Явор е на 12 години. С детска церебрална парализа и хидроцефалия. Проговаря на 5 години и половина, прохожда малко по-късно. „Има шест операции за тези 12 години. Той е близнак, едното ми детенце почина\", споделя неговата майка Милена Боева. Четири години след раждането на Явор тя не работи, за да се грижи за него. „Но в един момент си казах, че нито аз съм полезна на себе си, нито на детето си. Затова го записах в частна детска градина. В нея той намери своите приятели, за първи път го поканиха на рожден ден. Това за нас беше невероятно събитие вкъщи\", разказва майката. Благодарение на редовните занимания със специалист Явор преодолява тежките говорни нарушения и днес вече може да чете. За да наваксва в развитието си, освен на логопед, Явор ходи и на психолог, плуване и езда. Отделно в дома му два пъти седмично идва и учителка. „Това е 12 години ходене по най-различни видове процедури, което е и разход на средства, и разход на време. И обикновено в тези семейства единият родител няма възможност да работи, защото трябва да е отдаден на детето си\", коментира жената. Милена се бори повече деца като Явор да получат шанс в живота. Мечтата ѝ е да създаде комплекс за работа с деца с увреждания. Идеята ѝ е в този комплекс да има медицински център за рехабилитация с басейн. Надява се на субсидия от държавата, за да бъдат подпомогнати родителите. Помагат и останалите членове на сдружение „За децата\" – четирима лекари. Сред тях е и Божидар Златарев, който има 10-годишен опит в детско неврологично отделение. Той споделя и какъв е мотивът му: „Преди 10 години аз заболях от злокачествено заболяване, две години бях на химиотерапия, когато нещата се стабилизираха просто осъзнах, че ми е даден втори шанс и това ме насочи към това да се захвана към нещо, което си заслужава – да помогнеш на другите и да са щастливи и да живеят живота си нормално и достойно. Както ще бъде при тези дечица\". Милена от години работи в сферата на здравеопазването. В момента е служител на Здравната каса. Има ценз и познания. Но няма пари, нито терен, намира го в Божурище. Съвсем случайно, докато се разхожда. За нейна изненада община в Божурище се съгласява да й предостави огромната сграда и 10 декара прилежащ терен – безвъзмездно за 10 години. Идеята е комплексът да се финансира с държавна субсидия, да работи със Здравната каса и по европейски проект. Но за да започне изграждането му, Милена се надява на дарения.", "date": "2018.10.27", "title": "Майка на момче с увреждания се опитва да направи дневен център за болни деца"}
{"url": "http://standartnews.com/balgariya/broyat_na_hospitaliziranite_zaradi_insult_patsienti_u_nas_narastva_s_vsyaka_godina-377128.html", "text": "От 52 000 случая на мозъчен инсулт, регистрирани у нас през изминалата година, най-модерно лечение е приложено само при 450. 420 са тромболизите, а едва 32 - тромбектомиите, които дават възможност за излекуване на пациента, информира Дарик един от най-добрите неврохирурзи у нас д-р Нурфет Алиоски. Специалистът, който завежда Отделението по ендоваскуларна неврохирургия в болница \"Св. Анна\", допълни, че броят на хоспитализираните заради инсулт пациенти у нас нараства с всяка година, а причината за това е във факта, че населението ни застарява. Какво е решението? „Броят хоспитализирани пациенти с исхемичен мозъчен инсулт са 52 446. Броят на извършените интравенозни тромболизии за цялата страна са 407. Това означава, че това са пациенти, които са пристигнали до 4-ия час в лечебното заведение и влизат в т.нар. „златни часове\", в които е възможно да се направи тази интравенозна тромболиза. Броят на извършените механични тромбектомии за миналата година е само 32. Тоест това е периодът до 6-ия час. От началото на симптоматиката до провеждането на механична тромбектомия. В сравнение с колосалната цифра от над 52 000 честно казано бройката е много малка\", каза д-р Нурфет Алиоски. По думите му това, което ни липсва, е комплексност. „Целият този етап на обгрижване на такъв тип пациент е колективен „спорт\". То е свързано с дейността на 112, хората, които са на телефона, колегите от Спешната помощ, колегите от Спешно отделение в болницата, колегите невролози и ние включително. Защото всичко това трябва да става в един определен период от време. Всичко, което е след шестия час просто няма смисъл от бързане\", допълни той. Според него трябва инвестиция във всичко изброено, за да не се стигне до този момент да се брои часът. „Нека инвестираме в здравето си, за да бъдем по-здрави\", каза още от най-добрите неврохирурзи у нас д-р Нурфет Алиоски.", "date": "2018.10.27", "title": "Броят на хоспитализираните заради инсулт пациенти у нас нараства с всяка година"}
{"url": "http://standartnews.com/balgariya/tsvetanov_napadna_prezidenta_da_narichash_strana_si_blato_pravi_li_te_dobar_darzhavnik-377134.html", "text": "Да наричаш страната си блато прави ли те добър държавник? БСП искат на всяка цена да се доберат до властта, да настъпи тежка политическа криза и техният президент Румен Радев да назначи служебен кабинет, който да управлява дълго, съвместно с БСП. Единственият начин тези хора да получат властта е чрез служебно правителство, но нов изборен цикъл няма да реши проблемите на страната. Правителството на Орешарски върна развитието на България с години назад, а в някои сектори – с десетилетия. Това заяви председателят на ПГ на ГЕРБ и зам.-председател на партията Цветан Цветанов по време на осмия университет на СГЕРБ „Успешното европредседателство на България и новите предизвикателства пред ЕС\", съобщиха от пресцентъра на ГЕРБ. Форумът се провежда в Сандански и се организира съвместно от „Сдружение граждани за европейско развитие на България\", Фондация „Ханс Зайдел\" и СГЕРБ. „Румен Радев, който нарече страната си блато, често казва, че в държавата липсва прозрачност. В такъв случай нека да попитам защо се избърза с избора на самолетите и бе въведен допълнителен критерий без да има решение на Народното събрание, като по този начин изборът бе насочен към една единствена фирма по време на служебния кабинет, назначен от самия Радев\", напомни Цветан Цветанов. Той отбеляза, че истински пример за прозрачност е българският парламент и това си е проличало при избора за конституционен съдия, когато са били спазени всички парламентарни и демократични процедури. \"Отново в духа на прозрачността искам да попитам какви процедури направи президентството при избора на конституционен съдия. Имаше ли възможността обществото и българските медии да проследят целия процес? Не може да говориш за прозрачност и да не можеш да защитиш думите си, като в същото време предлагаш за конституционен съдия неуспял политик, който провали страната ни с кандидатурата си за генерален адвокат на Европейския съд\", подчерта Цветанов. Цветанов обясни пред СГЕРБ, че БСП се интересуват как да дойдат на власт, като в същото време не предлагат алтернатива. „Според тях „Визия за България\" е алтернатива. Коя е тази визия за нашата страна, от която отсъства строителството? Как ще гарантираш просперитета и модернизацията на България, като изключиш от своята „визия\" всички 250 хил. български строители?\", отчете председателят на ПГ на ГЕРБ. По думите му \"нашите политически опоненти влязоха в историята на парламентаризма със своя вот за намерения\". Цветанов попита когато Корнелия Нинова е била председател на социалната комисия в парламента какви законодателни промени е инициирала, за да реши проблемите на хората с увреждания. „Тогава на хората с увреждания бяха осигурени общо 180 млн. лв. Ние само за следващата година ще даде със 150 млн. лв. повече, като в същото време не увеличаваме дефицита\", уточни зам.-председателят на ГЕРБ. Той сподели, че вчера се е почувствал удовлетворен от политическата култура на всички народни представители, които единодушно подкрепиха двата законопроекта, както и от демонстрираното взаимно уважение между майките и депутатите. Цветанов изтъкна, че доходите непрекъснато се увеличават, като обясни, че в края на управленския мандат минималната работна заплата ще бъде 650 лв., а БВП 120 млрд. лв. По думите му до 2021 г. прогнозата е България да има траен икономически растеж. Председателят на ПГ на ГЕРБ отбеляза, че в края на мандата учителските заплати ще бъдат увеличени двойно спрямо 2017 г. „624 млн. лв. за образователна инфраструктура, 490 млн. лв. за здраве, 0.5% дефицит, най-ниската безработица в последните 15 г. Всичко това е възможно, защото страната е стабилна. Защо все се търси скандалът, при положение, че имаме толкова добри новини\", категоричен бе Цветанов и уточни, че работодателите вече изпитват недостиг на работна ръка и това също е една от причините правителството толкова да инвестира в образованието. Председателят на ПГ на ГЕРБ коментира и изминалото председателство на Съвета на ЕС. „Не е нормално всички европейски лидери да подкрепят с две ръце основният приоритет на председателството – Западните Балкани, да се осигури приемственост от австрийското и румънското председателство на тази тема, а опозицията да говори, че България се е провалила\", анализира Цветан Цветанов. Той подчерта категорично, че всички тези, които ни насочват на изток, нямат място в българската политика. „Единственият път пред страната ни е европейският и е важно да го покажем. Ето защо европейските избори догодина ще бъдат ключови както за България, така и за ЕС\", каза Цветанов. По думите му, Балканите и жителите на региона дълго ще помнят какво направи България за тяхното европейско бъдеще. Зам.-председателят на ГЕРБ благодари на СГЕРБ за редицата инициативи, които те осъществяват и посочи, че техният богат опит е нещо безценно и ги призова непрекъснато да го споделят с младите. „ГЕРБ е единствената партия със структури в цялата страна. Това е една от основните причини да сме толкова силни\", завърши Цветан Цветанов.", "date": "2018.10.27", "title": "Цветанов нападна президента: Да наричаш страна си блато прави ли те добър държавник?"}
{"url": "http://standartnews.com/balgariya/tsatsarov_turskiyat_sad_e_izdal_reshenie_za_ekstraditsiyata_na_mityo_ochite-377136.html", "text": "Прокуратурата започна досъдебно производство срещу Николай и Евгения Баневи за данъчни престъпления, присвояване и пране на пари. Това съобщи в Пловдив главният прокурор Сотир Цацаров. По думите му засега отправна точка е „Полимери\" - Девня, но обхватът на разследване на икономическата дейност на Баневи ще се разшири. Предстои процедура пред френския съд с оглед изпълнението на европейската заповед за арест, каза още главният прокурор. Продължават претърсвания, изземване и анализ на документи и всички необходими действия по разследването. По отношение на случая с Димитър Желязков, по-известен като Митьо Очите, Цацаров добави, че турският съд е допуснал екстрадицията му у нас и прокуратурата ни е била уведомена за това решение. Екстрадиционната процедура е завършила и се очаква окончателното му предаване на българските власти. Димитър Желязков беше арестуван в Истанбул в луксозен хотел, заедно със зърнения бос и общински съветник от Бургас Бенчо Бенчев. За 24 часа с тях бе задържан и бившият депутат от ДПС Несрин Узун. Главният прокурор коментира още, че продължава издирването и на пловдивските бизнесмени Арабаджиеви, което на практика е в ръцете на френските власти.", "date": "2018.10.27", "title": "Цацаров: Турският съд е издал решение за екстрадицията на Митьо Очите"}
{"url": "http://standartnews.com/balgariya/bebeto_hristofor_e_kandidat_za_gines-377143.html", "text": "Едно новородено българче стана сензация в целия свят. Рождената дата на Христофор – събота 6 октомври, съвпада с тази на баща му, дядо му и леля му. Шансът подобно нещо да се случи е 1 на 48 милиона. Христофор е дългоочаквания син на българката Цветомира и македонецът Филип, които живеят в Ливърпул. За дни семейство Павловски стават сензация в цял свят. Решили да кандидатстват за рекордите на Гинес.", "date": "2018.10.27", "title": "Бебето Христофор е кандидат за Гинес"}
{"url": "http://standartnews.com/balgariya/protestat_sreshtu_tsenite_na_gorivata_prerasna_v_iskane_na_750_leva_minimalna_rabotna_zaplata-377138.html", "text": "Протести срещу поскъпването на горивата в цялата страна. В София недоволстващите се събраха пред сградата на Министерския съвет. Според протестиращите  ръстът на цените е необоснован. Статистиката показва, че през последния месец цената на горивото се е повишила средно с между 11 и 13 стотинки. От началото на годината скокът е с около 30 стотинки. Най-високи цени се отчитат в Северозападна България. Протести срещу цените на горивата днес се организират още в Пловдив, Пазарджик и Хасково, а през последните дни имаше и във Велико Търново, и Стара Загора. В София протестът бе организиран от Национален синдикат \"Защита\" и прерасна в искане за увеличение минималната работна заплата от 510 лв. на 750 лв. От синдиката искат увеличение на минималната работна заплата от януари догодина на 750 лева, а от 2020 г. - 1000 лева. Според проектобюджета за 2019 година, минималната работна заплата ще стане е 560 лева. Протестиращите се обявиха срещу цялата подоходна политика на управляващите, изразиха и недоволството си от поскъпването на газа и всички произтичащи от това услуги като тока и парното. Зам.-председателят на Националния синдикат \"Защита\" Милена Атанасова каза, че протестът им е мирен и няма да блокират кръстовища. Атанасова добави, че това едва ли ще е единственият им протест, тъй като опитът ѝ показвал, че властимащите не чуват от един път исканията на народа, а в същото време държавата има пари, но проблемът е в неправилното им разпределение. \"Основното искане, което поставя бизнесът, е за достойно възнаграждение. В това число увеличение на минималната работна заплата за страната, не с 50-60 лв., а да бъде 750 лв. от началото на следващата година. Увеличение на медицинските сестри и лекари, които бягат и заради, което здравната ни система е в колапс. Искаме минимална работна заплата за сестрите 1500 лв., за лекарите – 2000 лв. Увеличение на заплатите на хората, работещи в реалния сектор- тежката индустрия, металургията, рудодобива, химията и др. минимум 1200 лв. Не на последно място поставяме искането си за увеличение на минималната пенсия от 200 лв. на 350 лв.\", обясни исканията на протестиращите Атанасова. Според нея всичко това е възможно да се случи, защото всяка година държавата има бюджетен излишък в размер на над 3 млрд. лева.", "date": "2018.10.27", "title": "Протестът срещу цените на горивата прерасна в искане на 750 лева минимална работна заплата"}
{"url": "http://standartnews.com/balgariya/otkriha_tri_novi_ploshtadki_za_horata_s_uvrezhdaniya_na_vitosha-377142.html", "text": "Днес в местността Игликина поляна, по случай 84-я рожден ден на Природен парк „Витоша\", бяха открити три площадки със съоръжения за хора с увреждания на опорно-двигателния апарат. Съоръженията са изградени по проекта „Витоша – достъпна за всички\", а средствата за тях са събрани изцяло от дарения. „Уредите са перфектни за хора в нашето състояние. Въпросът е, че трябва да има повече пътеки, които да ни позволяват все пак да се насладим на планината, да се качим по-високо, да влезем по-навътре в гората\", разказа един от първите ентусиасти, решили да пробват съоръженията. От Природен парк „Витоша\" разказаха, че са готови да приемат още дарения и имат стратегия как да разширят проекта.", "date": "2018.10.27", "title": "Откриха три нови площадки за хората с увреждания на Витоша"}
{"url": "http://standartnews.com/balgariya/gl_prokuror_othvarlya_versiyata_che_razsledvat_prokopiev_zaradi_vestnitsite_mu-377146.html", "text": "Разследванията и по двете досъдебни производства срещу Иво Прокопиев нямат нищо общо с издателската му дейност, категорично заяви днес пред репортери в Пловдив главният прокурор Сотир Цацаров. „Разследванията вървят по отношение на лицата, за които има данни, че са извършили престъпления и не желая да коментирам изявленията им, каквото е това на г-н Прокопиев\", добави главният прокурор. „Обвиненията имат общо с бизнес, имат общо с приватизация. Когато преди години са се случвали събития с предприятието „Каолин\", или със съответни находища за такива полезни изкопаеми и съответна приватизация на територията на Разград, а в последствие и с други сделки, не мисля, че някой е издавал нещо. И не мисля, че някой трябва да разсъждава, че може да издава вестник и да е собственик на сайт и следователно всяко посегателство срещу него е посегателство срещу свободата на словото\", добави Сотир Цацаров. Той още веднъж подчерта, че „Каолин\" няма нищо общо със свободата на словото, няма общо и с издателската дейност на обвиняемия Иво Прокопиев. Главният прокурор коментира още, че продължава издирването и на пловдивските бизнесмени Арабаджиеви, което на практика вече е в ръцете на френските власти. „Това, което е трябвало, ние сме го направили, а издирването им е в ръцете на чуждите власти\", каза още Цацаров.", "date": "2018.10.27", "title": "Гл. прокурор отхвърля версията, че разследват Прокопиев заради вестниците му"}
{"url": "http://standartnews.com/balgariya/tsatsarov_razsledvame_prokopiev_kato_biznesmen_a_ne_kato_izdatel-377132.html", "text": "Иво Прокопиев е разследван не като издател, а като бизнесмен и по-конкретно за \"Каолин\". Твърденията, че бил подведен под отговорност, защото неговите издания пишели срещу корупцията, не отговарят на истината. Това заяви в Пловдив главният прокурор Сотир Цацаров, който участва в национална среща на съдебните медици. Разследванията и по двете досъдебни производства срещу Иво Прокопиев нямат нищо общо с издателската му дейност. Разследванията вървят по отношение на лицата, за които има данни, че са извършили престъпления и не желая да коментирам изявленията им, каквото е това на г-н Прокопиев\", добави главният прокурор. „Обвиненията имат общо с бизнес, имат общо с приватизация. Когато преди години са се случвали събития с предприятието „Каолин\", или със съответни находища за такива полезни изкопаеми и съответна приватизация на територията на Разград, а в последствие и с други сделки, не мисля, че някой е издавал нещо. И не мисля, че някой трябва да разсъждава, че може да издава вестник и да е собственик на сайт и следователно всяко посегателство срещу него е посегателство срещу свободата на словото\", добави Сотир Цацаров. Той още веднъж подчерта, че „Каолин\" няма нищо общо със свободата на словото, няма общо и с издателската дейност на обвиняемия Иво Прокопиев. Тече процедура по екстрадиция на семейство Баневи във френския съд. Двамата ще бъдат разследвани за пране на пари и длъжностни престъпления, каза още главният прокурор. Бизнесменът Николай Банев и съпругата му Евгения са били арестувани в Ница при акция на френската полиция, след издадена Европейска заповед за арест. Разследването за момента срещу тях е свързано с дейността на приватизирания завод „Полимери\" АД. \"Баневи ще бъдат разследвани по няколко обвинения, „Полимери\" е само началото, добави още Цацаров. Цацаров каза още, че издирването на Ветко и Маринела Арабаджиеви също е в ръцете на френската полиция и очакват скоро те да бъдат намерени. Главният прокурор също коментира и случая с Димитър Желязков - Митьо Очите. \"Приключила е процедурата по екстрадацията в турския съд и предстои връщането му в България\", посочи Цацаров. \"Кога точно ще бъде предаден Димитър Желязков, зависи отново от турския съд\", заяви още той. На 2 август бяха задържани 19 души, за които имаше данни, че са свързани с организирана престъпна група на несебърския бос Митьо Очите. Задържани под стража обаче останаха 5. От всички с обвинения в неизвестност беше само общинският съветник от Несебър Пейко Янков, който се издирваше с червена бюлетина. Няколко дни след това и той беше задържан. Димитър Желязков беше под стража в Турция от август досега.", "date": "2018.10.27", "title": "Цацаров: Разследваме Прокопиев като бизнесмен, а не като издател"}
{"url": "http://standartnews.com/balgariya/tsigansko_lyato_v_tsyalata_strana_zhivakat_shte_udari_27_gradusa-377122.html", "text": "Днес ще бъде слънчево с разкъсана висока облачност. В сутрешните часове над северозападните райони ще има ниска облачност. Ще духа слаб до умерен вятър от юг-югозапад. Затоплянето ще продължи и максималните температури ще бъдат между 21° и 26°, в София около 23°.Атмосферното налягане е близко до средното за месеца и ще остане почти без промяна. По Черноморието ще бъде предимно слънчево. Ще духа слаб до умерен вятър от юг-югозапад. Максималните температури ще са 20-23°. Температурата на морската вода ще е 17-18°. Вълнението на морето ще бъде 1-2 бала. В планините ще бъде предимно слънчево. Ще духа умерен, временно силен вятър от запад-югозапад. Максималната температура на височина 1200 метра ще бъде около 16°, на 2000 метра – около 9°.", "date": "2018.10.27", "title": "Циганско лято в цялата страна! Живакът ще удари 27 градуса"}
{"url": "http://standartnews.com/balgariya/vrashtame_chasovnitsite_s_chas_nazad_v_nedelya_preminavame_kam_zimnoto_vreme-377125.html", "text": "В неделя връщаме часовниците с 1 час назад и минаваме към зимно часово време. Възможно е да преместим стрелките за предпоследен път. Смяната на часовото време да бъде отменена, реши ЕК. Но това ще стане след като страните –членки решат на зимно или лятно време ще останат. Решенията си те трябва да обявят до април следващата година. Предвижда се последното задължително преминаване към лятно часово време да бъде в неделя, на 31 март 2019 година. Държавите, избрали да ползват само зимното часово време, ще преместят за последно стрелките на часовниците си на 27 октомври догодина. В 04:00 ч. сутринта в неделя, на 28 октомври, трябва превъртим стрелките на часовника с час назад, за да се върнем отново към астрономическото часово време. Това, което използваме от октомври до март и което наричаме зимно. След голям и продължителен дебат за ползите и вредите, смяната на часовото време е на път да остане в историята. Мащабно европейско допитване установи, че натежава мнението за отмяна на въртенето на стрелките два пъти в годината. Резултатите от него влязоха в дневния ред на Европарламента, а в подкрепа на разискванията бяха цитирани и няколко големи научни изследвания, които показват, че смяната на астрономическото време има негативни ефекти върху здравето и ежедневието на хората. ЕК предложи от следващата година сезонната смяна на часовото време да отпадне, като на държавите-членки се даде възможност да решат сами кое време ще прилагат като постоянно – лятното или зимното. Предложението бе представено от председателя на ЕК Жан Клод Юнкер пред евродепутатите в Страсбург: „Всички твърдим, че искаме да действаме мащабно по важните въпроси и скромно по маловажните. Ако обаче законодателството на ЕС диктува на гражданите да преместват часовниците си два пъти годишно, никой няма да ръкопляска. Днес комисията предлага това да се промени. Смяната на часовото време трябва да се премахне. Държавите-членки следва да решат сами кое часово време ще прилагат като постоянно - лятното или зимното. Очаквам парламентът и съветът да намерят решения, които работят за нашия вътрешен пазар. Времето ни изтича\", посочи Юнкер. Всяка страна трябва да е наясно с избора си до април 2019 година, което означава, че ще се наложи още веднъж да превъртим стрелките на часовника – в последната неделя на март догодина, когато по традиция пък досега преминавахме към лятно часово време. Голямата част от българите искат да се преустановят сезонните промени на часовото време и да се установи за постоянно лятното часово време. Това показаха резултатите от Националната консултация, проведена от Министерския съвет. В анкетата в интернет своите коментари написаха малко над 17 хил. българи. Министерството на образованието се обяви за зимно часово време, по-голямата част от бизнеса подкрепя лятното. Изборът очевидно ще е на кантар до последно, защото е силно индивидуално обособен.", "date": "2018.10.27", "title": "Връщаме часовниците с час назад в неделя, преминаваме към зимното време"}
{"url": "http://standartnews.com/balgariya/v_nyakolko_grada_izlizat_na_protest_sreshtu_skapite_goriva-377124.html", "text": "На протест срещу скъпите горива днес излизат жители на Пазарджик и околни селища. Сборният пункт е на битака в 15,00 часа, а час по-късно ще тръгнат на шествие из града. Намеренията им са да блокират булеварди и бензиностанции. В пазарджишките бензиностанции литър А-95 струва близо 2,40 лева, дизелът е 2,42-2,45 лева, А-98 – между 2,64 и 2,74 лева. Появи се призив всеки водач да си пази касовите бележки от последните зареждания. Целта е те да бъдат приложени към подготвяна жалба до Комисията за защита на конкуренцията. Подобни протести за днес обявиха в социалните мрежи Благоевград, Монтана, Бургас и Пловдив. С шествията си те, а вероятно и други български градове, се присъединяват към националния протест на синдикат „Защита\" срещу високите цени на горива, ток, парно, газ, както и срещу ниските доходи.", "date": "2018.10.27", "title": "В няколко града излизат на протест срещу скъпите горива"}
