{"url": "http://standartnews.com/lyubopitno/mobilniyat_telefon_stana_na_45_godini-370094.html", "text": "Мобилният телефон вчера отпразнува своя 45-и рожден ден. На 3 април 1973 г. Motorola представя на света първия преносим клетъчен телефон - Motorola DynaTac, и демонстрира нагледно как работи. През 2017 г. Motorola Dynatac 8500 пък бе обявен за най-великото изобретение на всички времена от The Gadget Show, британска телевизионна програма. \"Когато взех прототипа в ръцете си, наистина имах усещането, че пред мен стои бъдещето\", казва Мартин Купър, инженер в Motorola и създател на мобилната революция. Купър успява да прикове вниманието на всички журналисти с необикновения си подход. Вместо в една стая, той представя първия клетъчен телефон, докато се разхожда в центъра на Манхатън. Без да знае дали устройството ще проработи, той решава да звънне на основния си конкурент по онова време - ръководителя на AT&T Джоел Енгълс. Мартин Купър разказва, че от отсрещната страна на слушалката Джоел не продумал, след като чул: \"Джоел, обаждам се от клетъчен телефон, истински, безжичен клетъчен телефон.\" Именно това мълчание е потвърждението за огромния успех и за значимостта на това изобретение, с което Motorola променя света завинаги. 45 години по-късно Motorola продължава да бъде марка-синоним на иновации и собствен стил.  Motorola Mobility LLC беше придобита от Lenovo Group Holdings през 2015 г. Всички продукти с марката Moto са проектирани и произведени от Motorola Mobility LLC, която е дъщерно дружество на Lenovo.", "date": "2018.04.03", "title": "Мобилният телефон стана на 45 години"}
{"url": "http://standartnews.com/mneniya/kolkoto_i_da_se_kriem_minaloto_ni_zastiga-370105.html", "text": "Темата за досиетата на бившата Държавна сигурност от време на време се връща във фокуса на общественото внимание. Много често решенията на Комисията по досиетата и това, което тя оповестява, минават сравнително незабелязано за обществото. Това е същинският проблем – че въпросът за досиетата не беше поставен на масата в началото на прехода, когато действително щеше да има някакъв оздравителен ефект. Вторият проблем е, че ние очакваме от Комисията по досиетата да решава обществените проблеми – да издава „присъди\" кой е бил добър и кой лош, а нейната работа е да обявява кой има има досие в архива на ДС. Оттам нататък е проблем на всяка общност да вземе решение какво да е отношението към хората, които са обявени като агенти. Трудността идва от факта, че никоя от тези общности, била тя професионална или друга, не иска да вземе отношение по този въпрос. Когато някой бъде разкрит като сътрудник на ДС като цяло обществото предпочита да замълчи, вместо да се вземе отношение и решение по всеки отделен казус. Желанието да бъде прехвърлена моралната отговорност върху Комисията по досиетата През изминалата седмица темата за досиетата отново се появи заради случая с известната интелектуалка Юлия Кръстева, която според Комисията е сътрудничила на Държавна сигурност под псевдонима „Сабина\". Това разкритие идва 30 години след края на комунизма и 10 години след сформирането на Комисията по досиетата. Всеки, който предполага, че по някакъв начин е бил наблюдаван или е сътрудничил на  ДС, е имал възможността да отиде и да си вземе досието. Много хора го направиха, а фактът, че някои отказват да го направят, за мен е симптоматичен. Иначе, по конкретния случай с Юлия Кръстева мисля, че има едно заиграване между нея и ДС. Нямам съмнение, че Кръстева не е правила доноси в класическия смисъл на думата, както и че вероятно нейните мотиви са били свързани с това, че семейството й е било в София и че то може да пострада. Проблемът е, че видни интелектуалци не са се изказали в толкова продължителен период от време за проблема с комунизма, и че в крайна сметка миналото ни връхлита.  Ако се опитваме да се крием от миналото, то един ден застига всички нас. През всичките тези години Комисията по досиетата се утвърди като практически единственият орган, който се занимава с миналото и то с неговата най-проблематична част. Тя беше създадена с идеята да отваря достъпа до архивите на ДС и да събере архивите. До голяма степен успя да се справи с тези задачи, но все още има архиви, които не са предадени, т.е. Смятам, че дейността на Комисията трябва да бъде популяризирана като знания. Т.е. когато говорим комунизма да се изучава в училищата, а съществува комисия, която се занимава с този въпрос, би трябвало предложени от нея хора и ако някое училище иска, да ги покани да разказват. Това трябва да бъде доброволно, а не принудително. Смятам, че знанието, което се намира в Комисията по досиетата, което е достъпно за изследователите, трябва да стане по-достъпно за цялото общество, за да може то да не повтаря грешките от миналото. Толкова много неща ни връхлитат исторически – например дебатите около спасяването на евреите, около това какъв е бил режимът в България, около комунизма, че би било добре да има такъв орган, който образова обществото за най-травматичната част от неговото минало.", "date": "2018.04.03", "title": "Колкото и да се крием, миналото ни застига"}
{"url": "http://standartnews.com/mneniya/emigratsiyata_shte_padne_do_5000_na_godina-370102.html", "text": "- Докладът ни беше поръчан с две основни задачи – какво да очакваме, когато  разглеждаме населението в бъдеще. Първата задача бе да анализираме съществуващите проекти, направени от ООН, Евростат, НСИ и Световната банка, да ги сравним, да представим предимствата и слабостите на всеки от тях, да анализираме различните сценарии за развитието на населението за в бъдеще и да видим какви ще са проекциите при различни хипотези. Общо взето има сходство в тенденциите, които се очакват, макар че числата варират с няколко пункта нагоре или надолу. В момента населението на България е около 7.1 млн. През 2040 г. се очаква то да бъде между 5.4  и 6.2 млн. в основните сценарии и в зависимост от използваната методология и поставените хипотези. В един друг етап, който ще бъде завършен през септември, трябва да разработим наша собствена прогноза, която съществено няма да се различава като резултат от тези на колегите. Ще имаме и работа на терен, защото освен прогнозите ни беше възложено да подготвим и мерки на правителството, а то вече ще избере от тях кои да приложи, така че да намалим негативните тенденции и да управлява процеса, доколкото е възможно. Управлението на демографски тенденции е много трудно, защото решенията кой какво ще прави в живота си, са лични. Търсим варианти, които ще предложим за подобряване на демографската ситуация в доклад, който окончателно ще е готов през септември. - Има различия и флуктуации, но общата тенденция е намаляване на населението. Има разлики, които са от няколко пункта при намаляване и нарастване на населението. Най-оптимистичен е вариантът на НСИ, според техните данни се очаква населението да намалее до 6,16 млн. души, което е около 15 на сто. Има прогноза и на 25 на сто намаление на населението в доклада на Световната банка. Но това е сравнение на осреднените им прогнози. Тези колебания могат да бъдат още по-големи, защото се разглеждат различни хипотези – висока или ниска смъртност, висока или ниска раждаемост,  ниска и висока нетна миграция и т.н. - Населението на България намалява и става все по-възрастно. Но както има очаквани негативни тенденции, така има и положителни. Една от тях е, че ще расте тоталният коефициент на плодовитост, който се определя от броя на децата, които една жена се очаква да има през живота си. Ако през 2015 г. този коефициент е 1,53, в момента той 1,51, но през 2040 г. се очаква да бъде 1,71-1,73. Дори при такава стойност обаче той все още не е достатъчно висок, трябва да достигне стойности от 2,1, за да може населението да се възпроизвежда. В момента в ЕС коефициентът също е 1,5, т.е. това не е тенденция, валидна само за България. Дори се очаква, че у нас той ще нарасне повече, отколкото средно за Европа. За Европа се очаква да достигне 1,6 през 2040 г., което ще е стойност, по-ниска от тази в България. Освен това, понеже в предишни периоди сме имали ниска раждаемост, поради високата емиграция, броят на жените във фертилна възраст намалява – общо с 544 000 жени за този 25 годишен период до 2040 г. В резултат на това, въпреки, че на една жена се падат повече деца, общо броят на децата няма да нараства  и няма да може да компенсира спада. Това е един от компонентите на т. нар. „инерция на обратния растеж\". Другият компонент – смъртността, показва също положителна тенденция. Очакваната продължителност на живота ще расте. В момента при мъжете тя е  71,7 г., а при жените 77,9 г., докато през 2040 г. цифрите съответно ще са  77,4 г. и 83 г. Имаме и намаляване на разликата в очакваната продължителност на живота при мъжете и жените. Това също е по-висока стъпка отколкото средно за ЕС. Въпреки тези положителни тенденции брутния коефициент на смъртност през периода ще се увеличава. Защото населението ни е остаряло, във високите възрасти влизат все повече поколения, а там по естествени причини смъртността е по-висока. Общият коефициент на смъртност ще се увеличава. Ако сега 15,1 промила, се очаква да стане 16,7 промила през 2040 г.  И това ще се случва независимо, че при най-възрастните хора и при най-малките деца, ще има най-голям спад в смъртността. Третата положителна тенденция е забавяне на ръста на емиграция. Трябва да отбележим, че това е най-трудният коефициент за проекция. След 2030 г. дори ще има спад на емиграционния процес. От 1990 г. до момента заради заминалите зад граница българи имаме спад около 17 на сто от населението. Към 1990 г. 620 000 граждани са напуснали страната. Оттогава броят им нараства, най-голям е през периода 2000-2010 г. като в края на този период българските граждани в чужбина са 1,14 млн. души, според официалните данни. По данни на ООН годишно от България ще си тръгват по 10 000 души годишно. Според Евростат от 10 000 ще се увеличат на 14 000 годишно към 2020 г., но през 2040 г. ще спаднат до 5000 души годишно. Този спад обаче не може да компенсира увеличението на населението. Смъртността ще има превес над ражданията и през 2020 г. на всеки 1000 души населението ще намалява с 6 души. През 2040 г. резултатът ще е минус 7. Всичко това е част от този процес на „инерция на обратния растеж\". Това означава, че дори да се предприемат мерки за раждаемостта и смъртността, техният ефект не може да се очаква веднага, а след 20 години. - В никакъв случай не трябва да приемаме тези процеси толкова драматично. Ако погледнем предходните 25 години ще видим сходен интензитет на намаляване на населението. Тогава тези резултати се дължат повече на емиграцията, отколкото на други процеси като структурата на населението. Част от тези проблеми се дължат и на промяна в ценностната система, в манталитета. Все повече се наблюдава тенденцията на отложените раждания. В следващия период раждаемостта се очаква да нарасне най-бързо в групата 30-34, 35-39 години, но тя все пак ще остане най-силна между 25-29 години. Ще намалеят българките, които раждат преди да станат на 25 г. - Това е твърде апокалиптична картина. Проблемът не е за селата, а как живеят хората там. Намаляването на броя на населението в някои части на страната и селата е предпоставка тези хора да водят живот с по-ниско качество. За да поддържаме едно постоянно качество на живот е необходимо да развиваме определени социални системи – здравеопазване и образование. Когато те не са на ниво хората са принудени да емигрират към града. Другият проблем при вътрешните миграции е пренаселеността на големите градове, което води до урбанистични неволи и също намалява качеството на живот. Високото развитие на инфраструктурата и транспорта води до засилена замърсеност на въздуха, например. От друга страна хората губят много време от живота си, за да се придвижват от местата, където живеят към местоработата си в големите градове, където е пазарът на труда. Един инвеститор няма да отиде в обезлюдени градове, защото той търси повече пазари, повече връзки с доставчици и повече работна сила. - Кои мерки ще бъдат приложени зависи от правителството. Основните направления са стимулиране на раждаемостта, адаптиране на социалните и социално-осигурителните системи към остарялата структура на населението, както и мерки, свързани с подобряване на качеството на живот с цел да се постигне по косвен път спад в смъртността. - Принципно, човешкият живот е най-голямата ценност. Но това са много доктринални въпроси, философски, които показват различни настроения в обществото. Ще покаже и докъде сме стигнали ние в цивилизационно отношение. Но се надявам, че до края на май и началото на юни ще представим част от работата ни по мерките.", "date": "2018.04.03", "title": "Емиграцията ще падне до 5000 на година"}
{"url": "http://standartnews.com/svyat/neizpravnosti_v_evrokontrol_razmestvat_samoletniya_trafik_nad_evropa-370107.html", "text": "Във връзка с информация, получена от ЕВРОКОНТРОЛ за техническа неизправност в навигационните съоръжения от централата на организацията в Брюксел са възможни затруднения на полетите днес, съобщава летище \"София\", цитирано от БТА. До 23:00 часа се очакват закъснения на излитащи и кацащи самолети в цяла Европа, което може да засегне и полетите от и до летище \"София\". От летището съветват пътниците да следят полетното разписание в интернет. На страницата на летището вече са обявени закъснения за кацащи самолети тази вечер от Барселона, Бирмингам, Лисабон, Мюнхен и Цюрих.", "date": "2018.04.03", "title": "Неизправности в Евроконтрол разместват самолетния трафик над Европа"}
{"url": "http://standartnews.com/biznes/diskusiya_na_standart_georgi_milev_verigite_da_ne_pritiskat_s_niski_tseni-370114.html", "text": "Радвам се за големите заплати, които \"ЛИДЛ\" дава и за които хората в производството, които разчитат на двете си ръце, могат само да мечтаят, посочи Георги Милев, председател на КРИБ-Перник. За да даваме ние в производството по-големи заплати, веригите не трябва да притискат производителите с изключително ниските цени, които те поддържат, каза Милев и препоръча производители, преработватели и търговци да работят заедно. Разпределението на принадената стойност по търговската верига трябва да е по-справедливо, посочи и земеделският министър Румен Порожанов. По думите му, ако не са субсидиите, земеделецът няма да бъде конкурентноспособен нито у нас, нито в другите страни в ЕС. Той отново посочи, че основната цел на Общата селскостопанска политика след 2020 г. е земеделският сектор да остане добре финансиран.", "date": "2018.04.03", "title": "ДИСКУСИЯ НА \"СТАНДАРТ\". Георги Милев: Веригите да не притискат с ниски цени"}
{"url": "http://standartnews.com/biznes/na_diskusiyata_standart_razdade_oskarite_v_zemedelieto-370086.html", "text": "Седем награди, свързани с качеството на българските храни раздаде \"Стандарт\" на дискусията \"Да! На българските храни\", която за 12-та поредна година се провежда в навечерието на великденските празници. \"КФМ\" грабна приза \"Утвърдена марка\". Наградата на търговския директор Величко Попадийски връчи зам.-директорът на фонд \"Земеделие\" Атидже Алиева-Вели. Отличието \"Български инвеститор\" бе присъдено на \"Олива\". То бе връчено на финансовия директор Койнов от министъра на земеделието Румен Порожанов. Евродепутатът Емил Радев връчи наградата \"Браншова организаиця\" на Българската асоциация на земеделските производители. Отличието взе нейният председател Венцислав Върбанов. Министър Порожанов даде и наградата \"БГ стандарт\" на \"Eйнджълс Естейт\". Отличието получи Цветомила Георгиева. Наградата \"Най-иновативна кампания за набиране на кадри\" отиде при ЛИДЛ-България. Главният изпълнителен директор Милена Драгийска получи приза от зам.-социалния министър Зорница Русинова. \"Верен партньор на българския бизнес\" бе наградата за \"Кауфланд\". Светлозар Игнатов, директор направление \"Свежи храни\" получи грамотата си от инж. Красимир Коев, директор на Изпълнителната агенция по лозята и виното. МЕТРО получи грамота \"Партньор на БГ бизнеса\". Тя бе връчена от евродепутата Момчил Неков на Георги Гърневски, ръководител проект \"Плодове, зеленчуци и млечни продукти\".", "date": "2018.04.03", "title": "НА ДИСКУСИЯТА: \"Стандарт\" раздаде \"Оскар\"-ите в земеделието"}
{"url": "http://standartnews.com/biznes/na_diskusiyata_na_standart_porozhanov_kaza_da_na_balgarskite_hrani-370088.html", "text": "Да! На българската храна, защото е вкусна. С тези думи министърът на земеделието и храните Румен Порожанов даде старт на дискусията \"Да! На българските храни\" на вестник \"Стандарт\". За 12-та поредна година любимият вестник събра в навечерието на най-светлия християнски празник Великден представители на 50-те най-големи фирми в аграрния бизнес, за да обсъдят заедно с изпълнителната власт, представители на националния и европейския парламент и браншовите организации най-наболелите проблеми в сектора. Сред най-дискутираните теми бяха развитието на общата селскостопанска политика, липсата на кадри в земеделието и двойният стандарт на храните. Голямата тема - разпределението на средствата за общата селскостопанска политика отново ще бъде основата за подпомагане на земеделските производители. Заключенията на мартенското заседание вече са представени и чакаме резултати по тях, каза Порожанов. Той изрази задоволството си, че само преди ден на срещата при премиера Бойко Борисов в диалог е постигнато разбирателство и един юридически проблем е бил отстранен и не се е превърнал в политически. Става дума за вчерашния диалог със земеделските производители, които според Порожанов са били принуждавани от закона да се регистрират като търговци на гориво, което води до допълнителни тежести и изисквания.", "date": "2018.04.03", "title": "НА ДИСКУСИЯТА НА \"СТАНДАРТ\": Порожанов каза Да! На българските храни"}
{"url": "http://standartnews.com/biznes/git_shte_iska_nesastoyatelnost_za_30_firmi-370097.html", "text": "ИА „Главна инспекция по труда\" е идентифицирала около 30 предприятия, за които са събрани или са в процес на събиране годни доказателства за иницииране откриване на производство по несъстоятелност. Исковите молби ще бъдат подавани поетапно в съда, като първите ще бъдат подадени в Софийски градски съд, съобщиха от ГИТ. Условието Инспекцията по труда да се възползва от новото си правомощие да инициира откриване на производство по несъстоятелност, е работодателят да дължи възнаграждение за повече от два месеца на поне 1/3 от работниците и служителите за три години назад. За да изпълняват новото си правомощие, юрисконсулти и директори бяха консултирани от специалисти по търговско право какви доказателства трябва да бъдат събирани в рамките на производството по несъстоятелност, за да бъдат годни в съда. Бяха приети и промени в Устройствения правилник, с които изрично се регламентира кои служители ще осъществяват процесуалното представителство на ИА ГИТ пред Търговски съд в рамките на производство по несъстоятелност. От началото на годината инспекторите по труда провериха около 250 предприятия, които в отделни периоди през последните три години са имали проблеми със заплащането на труда. Някои от проверените предприятия се разплатиха с работниците и служителите си, благодарение на предприетите от ИА ГИТ действия от началото на годината. Има предприятия, които дължат възнаграждения за стари периоди, но в момента се разплащат на работниците и служителите си редовно, поради което не може да бъде доказана трайност на неплатежоспособността. В тези фирми контролните органи на Агенцията продължават да осъществяват контрол с цел работещите да получат забавените си за минали периоди възнаграждения. Немалка част са микропредприятия с до 5 наети лица, които са забавяли възнаграждения в отделни периоди, но Инспекцията по труда засега успява да въздейства на работодателите чрез предприетите в рамките на контрола мерки. Някои от предприятията междувременно са обявени в несъстоятелност или вече е внесена искова молба за откриване на производство по несъстоятелност. В около 70 предприятия са идентифицирани проблеми, които ограничават възможността на инспекторите по труда да използват новото си правомощие да инициират откриване на производство по несъстоятелност. Най-сериозен е проблемът с предприятия, които вече не осъществяват дейност и не могат да бъдат открити техни представители или длъжностни лица, за да бъдат предоставени документи за установяване на задълженията, броя на работещите, към които работодателят имат такива, както и периодът на забава. В тези случаи не могат да бъдат събрани годни доказателства, за да бъдат подадени искови молби в съда. Има и случаи, в които са установени новите собственици – безимотни лица, на които обаче не са предоставени никакви документи. Има предприятия, които имат дейност в цялата страна. Констатирани са задължения към работници и служители само в обекти на територията на конкретна област, но при цялостната проверка е установено, че задълженията са към по-малко от 1/3 от работещите.", "date": "2018.04.03", "title": "ГИТ ще иска несъстоятелност за 30 фирми"}
{"url": "http://standartnews.com/biznes/rumen_porozhanov_za_protesta_na_zemedeltsite_namerihme_dobro_i_spravedlivo_reshenie-370078.html", "text": "Земеделският министър Румен Порожанов заяви пред БНТ, че вчера е намерено добро решение за регистрацията на земеделските производители като потребители, а не като търговци на гориво, с което се отмени и предвиденият им протест. Вчера след едночасова среща при премиера Бойко Борисов, земеделския министър Румен Порожанов, вносителя на промените в Закона за горивата Емил Димитров и земеделски производители, беше постигната договореност и протестите отменени: в закона земеделците няма да бъдат вписвани като търговци, а като потребители на гориво. На пръв поглед малка промяна, но пък водеща до доста промени в работата на земеделците. Законът е принуждавал земеделските производители да се регистрират като търговци на гориво, което води до допълнителни тежести и изисквания, заяви министър Порожанов в „Денят започва\" на БНТ. „Всеки земеделски производител, работейки като краен потребител на гориво, няма финансов интерес да се занимава с контрабанда на гориво. Той изтъкна, че държавата дава значителна отстъпка от акциза на гориво, което обезмисля да се използват контрабандни горива. „Контролът го има, санкциите трябва да бъдат много сериозни. Този закон е изключително важен за борбата с контрабандата на горивата, но тя трябва да е съсредоточена там, откъдето те влизат\", подчерта министърът. Той поздрави земеделския бранш за професионалния му подход към защитата на позицията му и допълни, че дори да е имало опит за политизиране на протеста, земеделските производители са достатъчно зрели да не се поддават на подобен натиск. Порожанов отбеляза, че ако представители на земеделското министерство са били поканени на обсъжданията на закона, неразбирането е щяло да бъде избегнато. „Ние намерихме доброто решение, което смятам, че е справедливо\", заяви Румен Порожанов. За случая с бедстващите коне в Осоговската планина министърът съобщи, че до момента са открити само три умрели животни, но това в никакъв случай не оправдава поведението на този земеделски производител. По думите на земеделския министър собственикът на конете е трябвало да съгласува пашуването на животните с ветеринарен лекар и да не ги оставя безпризорни. Земеделският министър изтъкна, че това не е единственият случай на безпризорни коне в планините. „Стартирали сме проверка от миналата седмица на абсолютно всички животновъдни обекти, в които има регистрирани коне. Първо за изискванията на наредбата за животновъден обект и второ за това къде са животните, какво е тяхното движение\", заяви той. В конкретния случай ставало дума за рядка порода коне, които получават около 140 евро субсидиране на животно за година. Той допълни, че са спрени всички субсидии на собственика на конете, а когато проверката се завърши, ще се прецени кои плащания да му бъдат възстановени. Текат проверки на множество видове храни преди празниците, увери Порожанов. Според него е хубаво, че цените на българското агнешко са добри в пиковия сезон за консумацията му, но не можа да коментира или потвърди съобщенията, че вносното агнешко месо е по-евтино от българското. „В Гърция субсидиите са формално по-големи, защото се заплаща на база ферма, а не на база площ като в България\", заяви министър Порожанов. Ако един фермер се занимава с различни животни, това също се калкулира в субсидията. Плащането субсидии на площ в България е правилно за страната, заяви Порожанов, като отбеляза, че вчера са изплатени малко над 100 млн. лв. Той изтъкна, че се очаква евросубсидиите за земеделие да намалеят, но ако вноските на страните-членки се увеличат с предвидените 0,1% от БВП земеделската и кохезионната политика в Европа няма да пострада. Земеделският министър заяви още, че са извършени допълнителни проверки за двойния стандарт при храните и са констатирани „фрапиращо\" по-високи цени на хранителни продукти. В момента текат и анализи на състава на храните. Порожанов увери, че предстои да се разработи методология за проверка на качеството на храните.", "date": "2018.04.03", "title": "Румен Порожанов за протеста на земеделците: Намерихме добро и справедливо решение"}
{"url": "http://standartnews.com/biznes/na_diskusiyata_na_standart_vnasyame_moldovtsi_v_zemedelieto-370085.html", "text": "Още по-големи възможности за внос на селскостопански работници от Молдова и трети страни обеща зам.-социалният министър Зорница Русинова по време на дискусията \"Да! На българските храни\", по традиция организирана от вестник \"Стандарт\" в навечерието на велкиданските празници. Темата с липсата на работници в земеделското производство и преработвателната индустрия бе основна за десетките представители на най-големите компании в агробизнеса, които се събраха в зала \"Витоша\" на хотел \"Маринела\". Цяло поколение в преработвателната индустрия си отива, нямаме с кого да го заменим, каза Венцислав Върбанов председател на Асоциация на земеделските производители. Казвам \"Да! На българската храна\", но и на хората, които работят за това. Ако няма хора, които да произвеждат, трудно ще имаме качествена храна, каза Русинова. Тя припомни, че въпреки рекордно ниските нива на безработицата у нас - 6 %, заетостта в селското стопанство е едва 8 на сто. 11 % е ръст на заплатите в сектора, по търсене на кадри той изперварда дори туризма, каза Русинова. И призова бизнеса заедно ссъс социалното министерство и останалите институции в България да създадат условия за привличане на младите хора в селското стопанство. Успешните иновативни практики на ЛИДЛ за запазване и развитие на кадрите представи Милена Драгийска, главен изпълнителен директор на ЛИДЛ-България. При нас заплатите са разчетени до минута, извършен труд. Разкрихме 300 нови работни места само в София. Стартовата ни работна заплата е 1260 лева плюс ваучери за храна, каа СДрагийска и съобщи, че след третата година възнаграждението става над 16-- лева. Правилният модел е да показваме на хората, че успехът се дължи на тях, подчерта Драгийска. Радвам се за големите заплати, които ЛИДЛ дава и за които хората в производството, тези, които разчитат на двете си ръце, могат само да мечтаят, каза Георги Милев, председател на КРИБ-Перник. За да даваме ние в производството по-големи заплати, веригите трябва да дават възможност на производителите до докажат цената си. А това не става с изключително ниските цеин, които те поддържат, каза Милев и препоръча производители, преработватели и търговци да работят заедно.", "date": "2018.04.03", "title": "НА ДИСКУСИЯТА НА \"СТАНДАРТ\": Внасяме молдовци в земеделието"}
{"url": "http://standartnews.com/biznes/diskusiya_na_standart_zornitsa_rusinova_vnasyame_moldovtsi_i_za_rabota_na_poleto-370111.html", "text": "Още по-големи възможности за внос на селскостопански работници от Молдова и трети страни обеща зам.-социалният министър Зорница Русинова по време на дискусията \"Да! на българската храна\". Темата с липсата на работници в земеделското производство и преработвателната индустрия бе основна за десетките представители на най-големите компании в агробизнеса, които се събраха в зала \"Витоша\" на хотел \"Маринела\". Русинова припомни, че въпреки рекордно ниските нива на безработицата у нас - 6 %, заетостта в селското стопанство е едва 8 на сто. 11 % е ръст на заплатите в сектора, по търсене на кадри той изпреварва дори туризма, каза Русинова. И призова бизнеса, заедно със социалното министерство и останалите институции в България да създадат условия за привличане на младите хора в селското стопанство.", "date": "2018.04.03", "title": "ДИСКУСИЯ НА \"СТАНДАРТ\". Зорница Русинова: Внасяме молдовци и за работа на полето"}
{"url": "http://standartnews.com/biznes/na_diskusiyata_na_standart_emil_radev_obeshta_minimalni_standarti_na_hranite_v_evropa_prez_lyatoto-370087.html", "text": "Първите резултати от пилотния проект за въвеждане на минимални европейски стандарти за храните и напитките, внесен от евродепутатите на ГЕРБ-ЕНП Емил Радев и Андрей Новаков, ще излязат през лятото. Това каза Емил Радев на дискусията \"Да! На българските храни\", организирана от вестник \"Стандарт\". Целта на проекта е да са ясни критериите какво минимум се влага като натурални съставки в храните, за да са еднакви стандартите в Западна и в Източна Европа, каза Радев. Той представи фрапиращи данни за двойни стандарти. Изследване в Словакия е показало 43 % разлика в храни и напитки, които се предлагат там и в Австрия. За някои от изследваните стоки в Унгария разликите са 70 %. Откриваме подобни фрапиращи различия в газираните напитки, шоколадите и, за жалост, най-вече в детските храни, каза Радев. Ако искаме Европа да е равна не само като съюз, но и в стандартите, трябва да се преборим за премахване на различията, каза Радев.", "date": "2018.04.03", "title": "НА ДИСКУСИЯТА НА \"СТАНДАРТ\". Емил Радев обеща: Минимални стандарти на храните в Европа през лятото"}
{"url": "http://standartnews.com/biznes/diskusiya_na_standart_aplodismenti_za_ipoto_na_gradus-370108.html", "text": "Присъстващите на дискусията \"Да! На българските храни\" аплодираха Георги Бабев, финансов директор на \"Градус\", който разказа за намеренията на компанията да излезе на Българската фондова борса с акции за 100 млн. лева. IPO-то /първично предлагане на акции/ е най-голямото у нас за последните 10 г. \"През 2017 г. \"Градус отчете най-добрите си резултати в своята над 25-годишна история. Затова като естествен процес в нашето развитие дойде решението за листване на фондовата борса\", каза Бабев. По думите му, всяка компания, която иска да има бъдеще, трябва да се развива, а фондовите борси са много важни за големия бизнес. Листването ще стане в средата на годината, а средствата от първичното предлагане на акции /IPO/ ще бъдат вложени в развитието на основните дейности на холдинга в България - производство на разплодни яйца, еднодневни пилета и пилешко месо. \"Предлагането на акциите на \"Градус\" на БФБ ще върне чуждите инвестиции у нас\", каза още Георги Бабев.", "date": "2018.04.03", "title": "ДИСКУСИЯ НА \"СТАНДАРТ\": Аплодисменти за IPO-то на \"Градус\""}
{"url": "http://standartnews.com/kultura/ugovaryat_meril_striyp_da_stane_printsesa_lea-370109.html", "text": "Фенове на „Междузвездни войни\" са организирали подписка, в която дават идея на продуцентите от „Дисни\" - според кинаджиите филмовата компания трябва да покани Мерил Стрийп за ролята на принцеса Леа Органа. Онлайн акцията изразява надеждите на хиляди от почитателите на космическата сага, че образът на Леа няма да изчезне от сюжета след смъртта на нейната досегашна изпълнителка Кари Фишър, пише „Индипендънт\". Защото ако героинята внезапно отпадне без правдоподобен край на сюжетната й линия, ще бъде много глупаво, мотивират се те. Според инициаторите на подписката изключителната Мерил Стрийп е идеалният кандидат - неслучайно винаги е била призната за една от най-добрите актриси на нашето време, а освен всичко друго притежава три Оскара и 21 номинации. Феновете припомнят и за близкото приятелство между Мерил и Кари, родило се покрай снимките на хита \"Поздрави от Холивуд\" по биографичната книга на Фишър. Въобще според тях Стрийп е готова да се включи в деветия епизод на „Междузвездни войни\". Дотук петицията има 8573 подписа при поставена цел от 9000 - като, естествено, поддръжниците на идеята в социалните мрежи са много повече. Но има и една друга група фенове, които не желаят когото и да било като заместник на Кари Фишър. Според тях това би било неуважително и тя „заслужава своя край\". Засега и двете групи ще трябва да изчакат, за да видят какво ще се случи с персонажа на Фишър във финалния епизод на сагата. От „Лукас филм\" отрекоха, че ще направят опит да „върнат\" Леа чрез дигитално пресъздаване.", "date": "2018.04.03", "title": "Уговарят Мерил Стрийп да стане Принцеса Леа"}
{"url": "http://standartnews.com/svyat/vnimanie_v_sarbiya_svalyat_granitsata_na_pozvolenoto_kolichestvo_alkohol_za_shofyorite-370081.html", "text": "От днес всички шофьори, управляващи автомобили през Сърбия, трябва да са още по-внимателни, особено ако си позволяват по едно малко или една бира преди да седнат зад волана. В западната ни съседка, през която често българите преминават, или пък посещават за уикенд туризъм, влизат в сила промени в Закона за движение по пътищата. Основната от тях е свързана с употребата на алкохол. Позволеното количество алкохол за шофьорите се намалява от 0,3 на 0,2 промила, което вече е повече от двойно по-малко, отколкото 0,5 промила в България, съобщава Б92. Освен това се увеличава глобата за надвишилите разрешената граница от 0,2 промила и тя става 10000 динара или 165 лева. Ако шофьорите бъдат хванати за втори път в подобно нарушение, те са заплашени със затвор от 2 до 6 месеца или от 240 до 360 часа общественополезен труд.", "date": "2018.04.03", "title": "Внимание! В Сърбия свалят границата на позволеното количество алкохол за шофьорите"}
{"url": "http://standartnews.com/svyat/v_belgiya_se_razprostranyava_priziv_da_se_napadat_myusyulmani-370082.html", "text": "В Белгия се разпространява призив днес да бъдат нападани мюсюлмани, съобщават местни медии. В редакциите на много от тях са били получени многобройни тревожни сигнали. Проучване е изяснило, че първоначално писмото се е разпространявало в Англия, но е достигнало Белгия чрез социалните мрежи. Белгийската полиция следи внимателно развоя на събитията. Писмото е със заглавие „Накажи мюсюлманин\" и е наречено „покана за игра\", в която колкото по-тежко физически бъде нападнат последовател на исляма, толкова повече „точки\" се печелят. Юристи отбелязват, че подобно писмо представлява престъпление по белгийския наказателен закон, за което се предвижда затвор до една година и глоба.", "date": "2018.04.03", "title": "В Белгия се разпространява призив да се нападат мюсюлмани"}
{"url": "http://standartnews.com/biznes/diskusiya_na_standart_ventsislav_varbanov_otiva_si_tsyalo_pokolenie_v_prerabotvatelnata_industriya-370112.html", "text": "Цяло поколение в преработвателната индустрия си отива, нямаме с кого да го заменим, каза Венцислав Върбанов, председател на Асоциацията на земеделските производители. Той призова да се облекчат процедурите за работна виза, защото заради протакането у нас, чужденците бягали в Испания и други страни, където им уреждали визите по-бързо.", "date": "2018.04.03", "title": "ДИСКУСИЯ НА \"СТАНДАРТ\". Венцислав Върбанов: Отива си цяло поколение в преработвателната индустрия"}
{"url": "http://standartnews.com/biznes/diskusiya_na_standart_milena_dragiyska_startovata_zaplata_v_lidl_e_1260_lv-370113.html", "text": "Успешните иновативни практики на \"ЛИДЛ\" за запазване и развитие на кадрите представи Милена Драгийска, главен изпълнителен директор на \"ЛИЛД-България\". При нас заплатите са разчетени до минута извършен труд. Разкриваме 300 нови работни места само в София. Стартовата ни работна заплата е 1260 лева, в която влизат ваучери за храна, каза Драгийска и съобщи, че след третата година възнаграждението става над 1600 лева. Правилният модел е да показваме на хората, че успехът се дължи на тях и да им даваме възможност за кариерно развитие, подчерта Драгийска.", "date": "2018.04.03", "title": "ДИСКУСИЯ НА \"СТАНДАРТ\". Милена Драгийска: Стартовата заплата в Лидл е 1260 лв."}
{"url": "http://standartnews.com/svyat/putin_i_erdogan_pravyat_parva_kopka_na_parvata_turska_aets-370083.html", "text": "Руският президент Владимир Путин пристига на посещение в Турция. Заедно с турския си колега Реджеп Ердоган той ще присъства на полагането на основите на първата турска атомна електроцентрала „Аккую\". Съоръжението ще бъде изградено край Мерсин, на брега на Средиземно море от руската държавна компания „Росатом\". В рамките на посещението си Путин ще участва утре в тристранна среща за Сирия, заедно с президентите на Турция и Иран.", "date": "2018.04.03", "title": "Путин и Ердоган правят първа копка на първата турска АЕЦ"}
{"url": "http://standartnews.com/svyat/erdogan_obyavi_akkuyu_za_simvol_na_satrudnichestvoto_s_rusiya-370100.html", "text": "Президентите на Русия и Турция Реджеп Таийп Ердоган и Владимир Путин дадоха началото на строителството на първата турска атомна електроцентрала – „Аккую\", като това се случи в режим на видеоконференция, предава ТАСС.По-рано помощникът на руския президент Юрий Ушаков заяви, че осигурявайки строителството на централата, Русия застава в основата на създаването на турския атомен отрасъл, способствайки усвояването на нейните съвременни и енергоефективни ядрени технологии. АЕЦ „Аккую\" с четири енергоблока ВВЕР – 1200 се строи в провинция Мерсин на брега на Средиземно море. Споразумението между Турция и Русия беше сключено през май 2010 година. В момента проектът се финансира изцяло от руската страна. \"Строената от „Росатом\" първа турска атомна електроцентрала „Аккую\" е станала символ на сътрудничеството между Русия и Турция\", заяви Ердоган. „Изминахме дълъг път. Днес АЕЦ „Аккую\" стана символ на нашето сътрудничество и показател за неговото ниво\", заяви Ердоган в хода на изказването си на церемонията по началото на строителството на първия блок на централата, в която участник беше и руския президент Владимир Путин, който е на двудневно посещение в Анкара. \"Първият блок на атомната електроцентрала (АЕЦ) „Аккую\" ще бъде пуснат през 2023 година, за 100-годишния юбилей от основаването на Турската република, обеща Путин. - Пред нас стои амбициозната задача да пуснем първия енергоблок през 2023 година, по случай 100-годишнината от основаването на Турската република. Заедно с президента на Турция Реджеп Таийп Ердоган се договорихме, че ще направим всичко, за да изпълним тази задача.\"", "date": "2018.04.03", "title": "Ердоган обяви \"Аккую\" за символ на сътрудничеството с Русия"}
{"url": "http://standartnews.com/balgariya/elektronni_uchebnitsi_ot_1_do_7_klas-370101.html", "text": "Електронни учебници ще имат учениците от 1 до 7 клас. Промени в постановлението за финансиране на безвъзмездното ползване на учебници и учебни помагала от 1 до 7 клас ще одобри кабинетът, съобщи просветният министър Красимир Вълчев във Варна. Това ще реализира идеята за електронни варианти на учебниците. До един месец по-голяма част от издателствата ще осигурят такива, каза още Вълчев. Така ведомството му изпълнява ангажимента си за олекотяване на ученическите раници. Вълчев бе гост на официалното откриване на реновираната нова сграда на Колежа по туризъм към Икономическия университет в морската столица. В него се обучават 700 студенти годишно. В своята 55-годишна история Колежът е подготвил близо 10 000 специалисти в редовна и 35 000 в задочна форма на обучение. Туристическият бранш изпитва остра нужда от кадри със средно професионално, а не с висше образование, каза Вълчев. И обясни, че затова през следващите години приемът в професионално направление \"Туризъм\" ще бъде концентриран основно в колежите във Варна, Бургас и София. Те ще станат центрове за бакалавърско обучение по тези специалности. Най-големи трудности за въвеждането на едносменен режим на обучение в училищата има в големите градове - най-вече в София и Варна, съобщи още просветният министър. Той уточни, че предстои да бъдат разработени индивидуални планове за големите градове в какви срокове ще изпълнят изискването децата да не учат на смени. Вълчев припомни, че допълнителни средства ще получават образователните институции с концентрация на деца от уязвими групи, които са около 900 на брой.", "date": "2018.04.03", "title": "Електронни учебници от 1 до 7 клас"}
{"url": "http://standartnews.com/balgariya/kolkoto_i_da_se_kriem_minaloto_ni_zastiga-370105.html", "text": "Темата за досиетата на бившата Държавна сигурност от време на време се връща във фокуса на общественото внимание. Много често решенията на Комисията по досиетата и това, което тя оповестява, минават сравнително незабелязано за обществото. Това е същинският проблем – че въпросът за досиетата не беше поставен на масата в началото на прехода, когато действително щеше да има някакъв оздравителен ефект. Вторият проблем е, че ние очакваме от Комисията по досиетата да решава обществените проблеми – да издава „присъди\" кой е бил добър и кой лош, а нейната работа е да обявява кой има има досие в архива на ДС. Оттам нататък е проблем на всяка общност да вземе решение какво да е отношението към хората, които са обявени като агенти. Трудността идва от факта, че никоя от тези общности, била тя професионална или друга, не иска да вземе отношение по този въпрос. Когато някой бъде разкрит като сътрудник на ДС като цяло обществото предпочита да замълчи, вместо да се вземе отношение и решение по всеки отделен казус. Желанието да бъде прехвърлена моралната отговорност върху Комисията по досиетата През изминалата седмица темата за досиетата отново се появи заради случая с известната интелектуалка Юлия Кръстева, която според Комисията е сътрудничила на Държавна сигурност под псевдонима „Сабина\". Това разкритие идва 30 години след края на комунизма и 10 години след сформирането на Комисията по досиетата. Всеки, който предполага, че по някакъв начин е бил наблюдаван или е сътрудничил на  ДС, е имал възможността да отиде и да си вземе досието. Много хора го направиха, а фактът, че някои отказват да го направят, за мен е симптоматичен. Иначе, по конкретния случай с Юлия Кръстева мисля, че има едно заиграване между нея и ДС. Нямам съмнение, че Кръстева не е правила доноси в класическия смисъл на думата, както и че вероятно нейните мотиви са били свързани с това, че семейството й е било в София и че то може да пострада. Проблемът е, че видни интелектуалци не са се изказали в толкова продължителен период от време за проблема с комунизма, и че в крайна сметка миналото ни връхлита.  Ако се опитваме да се крием от миналото, то един ден застига всички нас. През всичките тези години Комисията по досиетата се утвърди като практически единственият орган, който се занимава с миналото и то с неговата най-проблематична част. Тя беше създадена с идеята да отваря достъпа до архивите на ДС и да събере архивите. До голяма степен успя да се справи с тези задачи, но все още има архиви, които не са предадени, т.е. Смятам, че дейността на Комисията трябва да бъде популяризирана като знания. Т.е. когато говорим комунизма да се изучава в училищата, а съществува комисия, която се занимава с този въпрос, би трябвало предложени от нея хора и ако някое училище иска, да ги покани да разказват. Това трябва да бъде доброволно, а не принудително. Смятам, че знанието, което се намира в Комисията по досиетата, което е достъпно за изследователите, трябва да стане по-достъпно за цялото общество, за да може то да не повтаря грешките от миналото. Толкова много неща ни връхлитат исторически – например дебатите около спасяването на евреите, около това какъв е бил режимът в България, около комунизма, че би било добре да има такъв орган, който образова обществото за най-травматичната част от неговото минало.", "date": "2018.04.03", "title": "Колкото и да се крием, миналото ни застига"}
{"url": "http://standartnews.com/balgariya/100_000_leva_ne_stigat_na_martina_za_operatsiya-370103.html", "text": "4-годишната Мартина Юнчова от Банско се нуждае от нова операция, за да се възстанови напълно. Тя претърпя нелеп инцидент на 7 септември миналата година, когато погълна желатинова капсула и получи респираторни и сърдечни усложнения. Детето до този момент няма никакви здравословни проблеми. Но за зла беда и на него, и на семейството му, изпитото хапче попадна в трахеята, а не в хранопровода. Мартина изпадна в кома, веднага е закарана в реанимация в спешния център в Разлог, където дишането и сърдечната дейност са възстановени. След това е откарана в \"Пирогов\" в София. Направеният ядрено-магнитен резонанс показва наличие на данни за хипоксична енцефалопатия. Мартина по-късно е преместена за лечение в Турция. Момиченцето Тази интервенция стана благодарение на съпричастността и добрите сърца на стотици банскалии. Лично кметът на община Банско - Георги Икономов, се ангажира с кампанията за набиране на средства за лечението на тригодишното тогава дете, както и с обединението на жителите на планинския град. За кратко време банскалии събраха близо 70 хиляди лева. След операцията момиченцето бе на рехабилитация в клиника „Левинщайн\" в Израел. „Има подобрение в състоянието й. Това ни дава надежда. Ще я водим на периодични рехабилитации в Германия. Одобрени сме за операция в Москва за присаждане на стволови клетки, които ще бъдат взети от ръцете на дъщеричката ни. Но в момента има епилептично огнище, ще изчакаме да се потуши. Надявам се, че през септември ще бъдем в Москва за операцията. Трябват ни 100 000 евро, ние сме събрали половината – 100 000 лева\", разказа майката на момиченцето – Катерина Танева-Юнчова. Тя благодари на всички дарители, които досега са помогнали за спасяването и възстановяването на нейната рожба. Вярва, че ще се намерят добри хора, които да ги подкрепят и за финансирането на операцията в Москва. За да продължи своя нормален живот 4-годишната й дъщеря Мартина. Защото Доказателство за това са други случаи на хлапета в нейното състояние, на които руските медици са помогнали и след това те са излекувани. „Нашите съграждани, а и не само те, ни дадоха много голяма вяра, защото отделиха сериозни средства за нашата Мартина. Семейство от Банско, което преди време загуби дъщеричката си, ни дари 100 000 лева от своята дарителска сметка преди време. Сигурна съм, че ще съберем необходимата сума и след 5 месеца ще бъдем в Москва за операцията\", каза още майката на Мартина. През октомври миналата година и община Разлог се включи в благородната акция в помощ на Мартина от Банско. Това стана след успешната операция в Турция, когато бяха нужни пари за неговата рехабилитация в Израел. За целта разложани организираха благотворителен базар за малката банскалийка в центъра на града. средства. В благородната кауза се включиха заведение и детски кът, които дариха половината от дневния си оборот, за да може Мартина да оздравее. Само от благотворителния базар, който бе организиран в Разлог, бяха събрани 7633 лева за лечението на момиченцето от Банско. Средствата бяха преведени за възстановяването на детето. Съдбата на Мартина развълнува хиляди жители на двете курортни общини. Благотворителната кампания първо тръгна в Банско, след това добри хора от Разлог се отзоваха и поеха благотворителната щафета. Стотици местни жители на Разлог, сред които и общинският кмет Красимир Герчев, си купиха сувенири и показаха съпричастност към съдбата на малката Мартина и нейното семейство. * * * * Банковата сметка на майката на Мартина е: BG96BUIB78371039070002, СИбанк, Катерина Костадинова Танева /Юнчова/.", "date": "2018.04.03", "title": "100 000 лева не стигат на Мартина за операция"}
{"url": "http://standartnews.com/balgariya/emigratsiyata_shte_padne_do_5000_na_godina-370102.html", "text": "- Докладът ни беше поръчан с две основни задачи – какво да очакваме, когато  разглеждаме населението в бъдеще. Първата задача бе да анализираме съществуващите проекти, направени от ООН, Евростат, НСИ и Световната банка, да ги сравним, да представим предимствата и слабостите на всеки от тях, да анализираме различните сценарии за развитието на населението за в бъдеще и да видим какви ще са проекциите при различни хипотези. Общо взето има сходство в тенденциите, които се очакват, макар че числата варират с няколко пункта нагоре или надолу. В момента населението на България е около 7.1 млн. През 2040 г. се очаква то да бъде между 5.4  и 6.2 млн. в основните сценарии и в зависимост от използваната методология и поставените хипотези. В един друг етап, който ще бъде завършен през септември, трябва да разработим наша собствена прогноза, която съществено няма да се различава като резултат от тези на колегите. Ще имаме и работа на терен, защото освен прогнозите ни беше възложено да подготвим и мерки на правителството, а то вече ще избере от тях кои да приложи, така че да намалим негативните тенденции и да управлява процеса, доколкото е възможно. Управлението на демографски тенденции е много трудно, защото решенията кой какво ще прави в живота си, са лични. Търсим варианти, които ще предложим за подобряване на демографската ситуация в доклад, който окончателно ще е готов през септември. - Има различия и флуктуации, но общата тенденция е намаляване на населението. Има разлики, които са от няколко пункта при намаляване и нарастване на населението. Най-оптимистичен е вариантът на НСИ, според техните данни се очаква населението да намалее до 6,16 млн. души, което е около 15 на сто. Има прогноза и на 25 на сто намаление на населението в доклада на Световната банка. Но това е сравнение на осреднените им прогнози. Тези колебания могат да бъдат още по-големи, защото се разглеждат различни хипотези – висока или ниска смъртност, висока или ниска раждаемост,  ниска и висока нетна миграция и т.н. - Населението на България намалява и става все по-възрастно. Но както има очаквани негативни тенденции, така има и положителни. Една от тях е, че ще расте тоталният коефициент на плодовитост, който се определя от броя на децата, които една жена се очаква да има през живота си. Ако през 2015 г. този коефициент е 1,53, в момента той 1,51, но през 2040 г. се очаква да бъде 1,71-1,73. Дори при такава стойност обаче той все още не е достатъчно висок, трябва да достигне стойности от 2,1, за да може населението да се възпроизвежда. В момента в ЕС коефициентът също е 1,5, т.е. това не е тенденция, валидна само за България. Дори се очаква, че у нас той ще нарасне повече, отколкото средно за Европа. За Европа се очаква да достигне 1,6 през 2040 г., което ще е стойност, по-ниска от тази в България. Освен това, понеже в предишни периоди сме имали ниска раждаемост, поради високата емиграция, броят на жените във фертилна възраст намалява – общо с 544 000 жени за този 25 годишен период до 2040 г. В резултат на това, въпреки, че на една жена се падат повече деца, общо броят на децата няма да нараства  и няма да може да компенсира спада. Това е един от компонентите на т. нар. „инерция на обратния растеж\". Другият компонент – смъртността, показва също положителна тенденция. Очакваната продължителност на живота ще расте. В момента при мъжете тя е  71,7 г., а при жените 77,9 г., докато през 2040 г. цифрите съответно ще са  77,4 г. и 83 г. Имаме и намаляване на разликата в очакваната продължителност на живота при мъжете и жените. Това също е по-висока стъпка отколкото средно за ЕС. Въпреки тези положителни тенденции брутния коефициент на смъртност през периода ще се увеличава. Защото населението ни е остаряло, във високите възрасти влизат все повече поколения, а там по естествени причини смъртността е по-висока. Общият коефициент на смъртност ще се увеличава. Ако сега 15,1 промила, се очаква да стане 16,7 промила през 2040 г.  И това ще се случва независимо, че при най-възрастните хора и при най-малките деца, ще има най-голям спад в смъртността. Третата положителна тенденция е забавяне на ръста на емиграция. Трябва да отбележим, че това е най-трудният коефициент за проекция. След 2030 г. дори ще има спад на емиграционния процес. От 1990 г. до момента заради заминалите зад граница българи имаме спад около 17 на сто от населението. Към 1990 г. 620 000 граждани са напуснали страната. Оттогава броят им нараства, най-голям е през периода 2000-2010 г. като в края на този период българските граждани в чужбина са 1,14 млн. души, според официалните данни. По данни на ООН годишно от България ще си тръгват по 10 000 души годишно. Според Евростат от 10 000 ще се увеличат на 14 000 годишно към 2020 г., но през 2040 г. ще спаднат до 5000 души годишно. Този спад обаче не може да компенсира увеличението на населението. Смъртността ще има превес над ражданията и през 2020 г. на всеки 1000 души населението ще намалява с 6 души. През 2040 г. резултатът ще е минус 7. Всичко това е част от този процес на „инерция на обратния растеж\". Това означава, че дори да се предприемат мерки за раждаемостта и смъртността, техният ефект не може да се очаква веднага, а след 20 години. - В никакъв случай не трябва да приемаме тези процеси толкова драматично. Ако погледнем предходните 25 години ще видим сходен интензитет на намаляване на населението. Тогава тези резултати се дължат повече на емиграцията, отколкото на други процеси като структурата на населението. Част от тези проблеми се дължат и на промяна в ценностната система, в манталитета. Все повече се наблюдава тенденцията на отложените раждания. В следващия период раждаемостта се очаква да нарасне най-бързо в групата 30-34, 35-39 години, но тя все пак ще остане най-силна между 25-29 години. Ще намалеят българките, които раждат преди да станат на 25 г. - Това е твърде апокалиптична картина. Проблемът не е за селата, а как живеят хората там. Намаляването на броя на населението в някои части на страната и селата е предпоставка тези хора да водят живот с по-ниско качество. За да поддържаме едно постоянно качество на живот е необходимо да развиваме определени социални системи – здравеопазване и образование. Когато те не са на ниво хората са принудени да емигрират към града. Другият проблем при вътрешните миграции е пренаселеността на големите градове, което води до урбанистични неволи и също намалява качеството на живот. Високото развитие на инфраструктурата и транспорта води до засилена замърсеност на въздуха, например. От друга страна хората губят много време от живота си, за да се придвижват от местата, където живеят към местоработата си в големите градове, където е пазарът на труда. Един инвеститор няма да отиде в обезлюдени градове, защото той търси повече пазари, повече връзки с доставчици и повече работна сила. - Кои мерки ще бъдат приложени зависи от правителството. Основните направления са стимулиране на раждаемостта, адаптиране на социалните и социално-осигурителните системи към остарялата структура на населението, както и мерки, свързани с подобряване на качеството на живот с цел да се постигне по косвен път спад в смъртността. - Принципно, човешкият живот е най-голямата ценност. Но това са много доктринални въпроси, философски, които показват различни настроения в обществото. Ще покаже и докъде сме стигнали ние в цивилизационно отношение. Но се надявам, че до края на май и началото на юни ще представим част от работата ни по мерките.", "date": "2018.04.03", "title": "Емиграцията ще падне до 5000 на година"}
{"url": "http://standartnews.com/balgariya/radev_zapadnite_balkani_tryabva_da_sa_vav_fokusa_na_evropeyskata_politika-370104.html", "text": "България цени високо усилията на институциите и гражданите на Черна гора за постигане на напредък в процеса на европейска интеграция, както и приноса на страната за развитие на добросъседски отношения в региона. Това заяви президентът Румен Радев на среща на „Дондуков\" 2 с министъра на външните работи на Черна гора Сърджан Дарманович. Двамата бяха единодушни, че Западните Балкани трябва да продължат да бъдат във фокуса на политиките на ЕС, което ще затвърди европейската перспектива за всички държави, стремящи се към пълноправно членство. Задълбочаването на регионалното сътрудничество и интеграция изисква общи усилия и е важна стъпка в този процес, беше подчертано по време на срещата, съобщиха от прессекретариата на държавния глава. По инициатива на българския държавен глава правителствата на страните от Балканите ще подпишат Меморандум за изграждането на регионален Институт за устойчиви технологии, който да обедини научните и образователни институции за изграждането на образователен, научен и медицински център с технология от ЦЕРН. По думите на президента тази стъпка ще отправи ясен сигнал към европейските партньори за решимостта на страните от Югоизточна Европа да реализират този проект, както и за оказването на финансова подкрепа. „Подобряването на регионалната свързаност изисква инвестиции не само в транспортната инфраструктура, но и в проекти, които създават условия преди всичко за младите хора да останат и работят в своите държави\", заяви Румен Радев. Възможностите за последващо задълбочаване на двустранното сътрудничество между България и Черна гора в икономиката, енергетиката и туризма, също бяха обсъдени по време на срещата. В рамките на разменените визити на най-високо равнище между президентите Румен Радев и Филип Вуянович беше постигнато съгласие за провеждането на Българо-черногорски бизнес форум, който да насърчи контактите между деловите среди от двете държави за реализацията на общи проекти.", "date": "2018.04.03", "title": "Радев: Западните Балкани трябва да са във фокуса на европейската политика"}
{"url": "http://standartnews.com/balgariya/neofit_proveri_ikoni_za_izlozhba_v_moskva-370096.html", "text": "Румен Петков проведе среща с патриарх Неофит, на която обсъдиха предстоящите в близките дни културни прояви на България в руската столица Москва. Особен акцент е поставен на подготовката на изложбата на средновековни български икони, всичките изографисани до 15 в. преди падането на България под турско робство, която ще се проведе в московската Третяковска галерия. „Изложбата е уникална по своя характер и за първи път на страната ни се предоставя близо 1/3 от общата изложбена площ на Третяковската галерия, което е акт на почит към нашата държава и на уважение към това, което българското православие е направило за православните си братя от Русия\", посочи след срещата Петков. Той подари на патриарх Неофит специално филателно издание, изготвено съвместно от българското и руското филателни дружества, посветено на 140-та годишнина от Руско-турската война. На двете пощенски марки, част от обща карта максимум, са изобразени генералите Едуард Тотлебен и Николай Столетов, които са сред руските офицери с ключова роля за победата над Турция и Освобождението на България.", "date": "2018.04.03", "title": "Неофит провери икони за изложба в Москва"}
{"url": "http://standartnews.com/balgariya/vaorazheni_zatvornitsi_napadnaha_nadzirateli_i_izbyagaha_ot_sofiyskiya-370099.html", "text": "Двама затворници са нападнали служители на Софийския затвор и са избягали. Това съобщиха от пресцентъра на Министерството на правосъдието. Единият от тях е рецидивистът Владимир Пелов, другият - Радослав Колев, също е рецидивист. Охраната на затвора е стреляла по бегълците. По непотвърдена засега официално информация става въпрос за двама осъдени с присъда доживотен затвор. Сигналът за бягството е подаден около 15.45 часа днес. В момента се извършват необходимите процесуално-следствени действия и издирвателни мероприятия.", "date": "2018.04.03", "title": "Въоръжени затворници нападнаха надзиратели и избягаха от Софийския"}
{"url": "http://standartnews.com/balgariya/proverka_v_mvr_zaradi_politseyski_kaski_po_1000_lv_broya-370077.html", "text": "Полицейски каски за по 1000 лева броя – заради такава обществена поръчка Антикорупционният фонд прати сигнал в Сметната палата и Агенцията за държавна финансова инспекция, съобщава Би Ти Ви. Юридическият екип на Антикорупционния фонд е извършил анализ на сключени договори между МВР и частна фирма, която да осигури предпазните средства за полицаите. Според вносителите на сигнала са проведени две идентични обществени поръчки, разказва още телевизията.vПредложението за единична цена за противоударна каска по договор от 2016 г. е 934 лв., а по договор от 2017 г. е 899 лв., казват от фонда. Според направен от тях анализ на цените на подобни продукти, такива каски не надвишават 150 – 200 долара. От вътрешното министерство проверяват случая. „Ще направим проверка и който по веригата е нарушил нещо, и ако тези неща са верни, ще си понесе наказанието. Ние се опитваме да минимизираме всякакви загуби и в обществените поръчки сме говорили с наши контрагенти и партньори и да се случват такива неща, но това е в миналото. Предполагам, че това е направено преди година – две или не знам кога са ставали тези неща и тези проблеми с каските, ще го изчистим и всичко за напред ще бъде правилно\", заяви министърът на вътрешните работи Валентин Радев, цитиран от Би Ти Ви.", "date": "2018.04.03", "title": "Проверка в МВР заради полицейски каски по 1000 лв. броя"}
{"url": "http://standartnews.com/balgariya/zapochva_diskusiyata_na_stadart_da_na_balgarskite_hrani-370025.html", "text": "Започва дискусията на Вестник \"Стандарт\" - \"Да! На българските храни\" в хотел \"Маринела София\", зала \"Витоша\". ТЕМИТЕ, които ще коментираме са: * Общата селскостопанска политика, която е и сред приоритетите на българското европредседателство. - Как ще се опростят правилата за достъп на фермерите до субсидиите * Мерки срещу двойния стандарт на храните - Какво ще предложи България на големия форум под патронажа на министър-председателя Бойко Борисов, който ще се проведе на 30 април * Здравословните и качествени храни – кои са те, как да ги разпознаваме и как да стигнат до децата ни * Липсата на кадри – основен проблем на производители, преработватели и търговци - Какви са новите програми на Министерството на труда и социалната политика, и в частност на Агенцията по заетостта - Какви са новите специалности и паралелки, които открива Министерството на образованието и науката за дуалното обучение и в професионалните гимназии - Еднодневните договори за сезонни работници – предимства и недостатъци - Добрите практики на бизнеса за набиране на работна сила На дискусията ще присъства министърът на земеделието, храните и горите Румен Порожанов, заместник-министърът на труда и социалната политика Зорница Русинова, представители от Българската агенция за безопасност на храните, фонд „Земеделие\", Комисията за защита на потребителите, Министерството на икономиката, Министерството на образованието и науката, НАП, депутати от националния и европейския парламент, браншови организации, представители на преработвателната индустрия, земеделския бизнес и търговските вериги. С подкрепата на \"Градус\", \"Лидл\", \"Метро\", \"Кауфланд\".", "date": "2018.04.03", "title": "Започва ДИСКУСИЯТА НА \"СТАДАРТ\": Да! На българските храни"}
{"url": "http://standartnews.com/balgariya/tsvetan_tsvetanov_istinata_ot_dosietata_tryabva_da_izleze_nayave-370079.html", "text": "За съжаление след 28 години ние отново говорим за досиета на бившата Държавна сигурност. През всички тези години много бяха обещанията, а малко действията по осветляване на досиетата. През този период бяхме водени от стремежа за по-добър живот. Това каза председателят на Комисията по вътрешна сигурност и обществен ред и председател на ПГ на ГЕРБ Цветан Цветанов по време на откриването на кръгла маса на тема „Комисия по досиетата – настояще и бъдеще\", предаде Novini.bg. \"През 2006 година беше приет законът, който трябваше да влезе в сила, но през следващите три години се сблъскахме с отказ на управляващите това да се случи. Срещнахме тотален отказ архивите на ДС да се отворят. Породи се и съмнението, че част от тях са унищожени\", припомни той. \"Истината обаче трябва да излезе наяве, затова информационните масиви бяха предадени на Комисията по досиетата. Те включваха над 1 милион единици от архива на МВР\", каза Цветанов. \"Днес ще обсъдим дали комисията изпълни своя ангажимент и дали бе изпълнена със съдържание. Дали трябва комисията да прерасне в Институт за национална памет или да се закрие. Този дебат днес е необходим, защото дължим отговор на обществото\", подчерта председателят на ПГ на ГЕРБ. \"Германия е държавата, в която комисията беше подкрепена от всички политически сили. Като едно демократично общество и ние трябва да осветлим досиетата, но и да се разшири и обхватът на лицата, сътрудничели на ДС\", каза още Цветан Цветанов.", "date": "2018.04.03", "title": "Цветан Цветанов: Истината от досиетата трябва да излезе наяве"}
{"url": "http://standartnews.com/balgariya/veliki_vtornik_e__den_za_smirenie_i_pouchenie-370074.html", "text": "Днес е Велики вторник и това е вторият ден от Страстната седмица или седмицата на страданията - последната от живота на Исус Христос. Според църковния канон денят е отреден за смирение и поучение. На Велики вторник църквата припомня словата на Исус Христос в храма, който след като предишния ден изгонил търговците от храма, дава своите последни нравствени наставления, разказва притчата за десетте мъдри девици, очакващи идването на Господа и притчата за талантите. Христос прави и пророчества за съдбата на град Йерусалим. В този ден на Страстната седмица се отслужва богослужението \"Последованието на Жениха. То ще започне тази вечер в 19 часа в митрополитската катедрала \"Св. Неделя\" в София, както и във всички храмове в епархиите на Българската православна църква", "date": "2018.04.03", "title": "Велики вторник е – ден за смирение и поучение"}
{"url": "http://standartnews.com/balgariya/lekari_se_boryat_za_zhivota_na_kucheto_s_otryazani_lapi_-370075.html", "text": "Лекари все още се борят за живота на кучето, което беше открито в отрязани лапи. Животното има тежка инфекция, която сериозно застрашава здравето й. Първа на помощ на Мими се притичва Анастасия Хариту. В ефира на „Здравей, България\" тя каза, че намерила кучето на кръстовище край Петрохан, в близост до крайпътно заведение. „Тя е била там доста време, но никой не й е обърнал внимание\", сподели Анастасия. Тя каза, че до момента добри хора са дарили около 1500 лева за лечението на Мими. Те обаче вероятно няма да са достатъчни, защото на животното предстоят операции. То си търси и стопанин. Ако не се намери такъв, Анастасия е готова да я отглежда. Жената е категорична, че извършителят на това посегателство трябва да бъде наказан със затвор.", "date": "2018.04.03", "title": "Лекари се борят за живота на кучето с отрязани лапи"}
{"url": "http://standartnews.com/balgariya/nankov_i_moskovski_shte_inspektirat_vazstanovitelnite_raboti_po_yaz_rogozen_1-370076.html", "text": "Министрите на регионалното развитие и благоустройството Николай Нанков и на транспорта, информационните технологии и съобщенията Ивайло Московски ще посетят Община Хайредин. Те ще инспектират възстановителните работи по яз. „Рогозен 1\" в 12 часа днес – 3 април.", "date": "2018.04.03", "title": "Нанков и Московски ще инспектират възстановителните работи по яз. „Рогозен 1“"}
{"url": "http://standartnews.com/balgariya/dots_georgi_rachev_shte_obikalyame_tsarkvite_v_sabota_sreshtu_nedelya_pri_lek_dazhd_topal_velikden-370080.html", "text": "\"Най-топло в страната ще бъде в Северна България, където температурите днес трайно ще надминат 20 градуса\", съобщи пред Нова телевизия климатологът доц. Георги Рачев. Той съобщи, че виновник за това време е циклонът „Клаус\". \"Температурите ще бъдат късно пролетни, типични със своите над 20 градуса. Едно смущение ще се формира над централното Средиземноморие и това ще бъде причината на Разпети петък да вали на много места\", съобщи обаче климатологът и добави: „Сигурно ще има и гръмотевици, температурите в София ще паднат в събота сутринта до 13-14 градуса\". „На изток е много малка вероятността да има сериозни валежи. В събота срещу неделя, когато би трябвало да обикаляме църквата, се очакват много слаби, рехави валежи, предимно в Западна България\", каза той и препоръча на хората да си вземат по едно малко чадърче. В неделя и понеделник ни очаква едно хубаво време, добави още Георги Рачев.", "date": "2018.04.03", "title": "Доц. Георги Рачев: Ще обикаляме църквите в събота срещу неделя при лек дъжд. Топъл Великден!"}
{"url": "http://standartnews.com/balgariya/agromah_s_parva_za_balgariya_mnogofunktsionalna_betonopolagashta_mashina_ot_posledno_pokolenie-370091.html", "text": "Технологичният парк на Агромах се сдоби с първата за България  машина от последно поколение за строителство на различни видове бетонни конструкции. Wirtgen SP 25i е бетонополагаща машина от най-ново поколение с много по-голяма ефективност, прецизност и бързина при реализацията на даден обект. Машината е от водещия немски производител на машини за инфраструктурно строителство Wirtgen и позволява автоматизиран процес за изграждане на бетонови канавки, бордюри, преградни стени и бетонни пътища, което я прави изключително ефективна. Подходяща е за изпълнение както на големи проекти като магистрали и пътища, така и за улична градска мрежа с тесни пътни настилки. Служителите на Агромах, които започват работа на тази машина вече преминаха специално обучение за работата, проведен от експерти на фирмата-производител. „Стремим се да изпълняваме възложените ни проекти качествено и в срок и да  осигуряваме на нашите служители комфорт при изпълнение на възложените им задачи. Машина от класа на Wirtgen SP 25i ни дава икономическо предимство, прави ни конкурентоспособни и ни позволява да постигнем оптимално качество\", заявиха от ръководството на компанията. Машината вече се използва в строителството на Лот 3.1 на магистрала Струма, което се изпълнява от консорциум, с водеща компания Агромах. Агромах притежава пълна гама пътно строителна техника и механизация – над  1500 машини и съоръжения, които покриват целия спектър на производство, строителство и транспорт. Всички машини са оборудвани с GPS системи за контрол и наблюдение.", "date": "2018.04.03", "title": "Агромах с първа за България многофункционална бетонополагаща машина от последно поколение"}
{"url": "http://standartnews.com/balgariya/goranov_darzhavata_nyama_da_uchastva_v_sdelkata_za_chez-370090.html", "text": "Българската държава няма намерение, по какъвто и да било начин да участва в придобиването, частично или изцяло, в стартиралата и неприключила сделка за собствеността на активите на ЧЕЗ в България. Това каза министърът на финансите Владислав Горанов на заседание на Временната парламентарна комисия по случая ЧЕЗ. „Позицията, която представям е на министъра на финансите, съгласувана с министър-председателя\", посочи той. „В последните седмици с премиера Бойко Борисов сме се обединили, че участие на държавата е нецелесъобразно, не бихме участвали в такава сделка\", заяви финансовият министър. „Имаме достатъчно механизми от гледна точка на законодателното равнище, затова не е необходимо българската държава да придобива и притежава активи на дружеството по тази сделка\", обясни Владислав Горанов. „Дали сделката ще се реализира или не, е извън регулаторните функции на държавата. Нямаме намерение като изпълнителна власт да се намесваме в частно-правни отношения\", каза още министърът. \"Сделката е сключена на практика и оттам нататък развитието ѝ се свежда до плащане на цена и прехвърляне на акции. Знаем неофициално, че е 9-месечен срокът, в който това трябва да се свърши\", уточни финансовия министър.", "date": "2018.04.03", "title": "Горанов: Държавата няма да участва в сделката за ЧЕЗ"}
{"url": "http://standartnews.com/balgariya/barometar_ako_izborite_sa_sega_gerb_vodi_na_bsp_s_5-370084.html", "text": "Ако изборите за Народно събрание се провеждаха днес  ГЕРБ биха имали 26% от гласовете, БСП – 21,1%, Обединени патриоти – 8,4%, ДПС – 5,7%, Воля – 1,7%, Други – 2,7%, Не подкрепям никого – 2,8%, Няма да гласувам – 29,1%, Без отговор – 2,3%. Това показват данните от телефонно допитване на Агенция „Барометър България\", проведено в периода 30 март – 1 април 2018 г. сред 818 пълнолетни български граждани. 65% одобряват позицията на правителството за въздържаност в конфликта Великобритания-Русия 65% от българите одобряват позицията на правителството да не гони руски дипломати от страната, като прояви въздържаност в отношението си към конфликта Великобритания-Русия, породен от случая „Скрипал\". Позицията на България се възприема от обществото като европейска и практически консенсусна, тъй като опозицията - в лицето на БСП, също се солидаризира. Мнозинството от българите гледат със симпатия към Русия основно заради приноса й в освобождението от турското владичество, продължило 500 години. Единствените противници се очертават изолирани от обществото представители на русофобски среди, но българското общество традиционно е с положителна нагласа към Русия или поне не е антируско настроено. Решението на България да се откаже от изгонването на дипломати повишава нейната тежест на европейската геополитическа сцена. На фона на противопоставянето между Москва и Лондон се формира търсене за компромисна европейска позиция, която страната би могла да предложи, въздържайки се от резки ходове, както вече беше демонстрирано в релацията ЕС – Турция, където движеща бе посредническата роля на България. Традиционно за тази роля по оста Изток-Запад претендира Австрия, но напоследък и страни от Вишеградската четворка като Чехия и Унгария. София също се възприема като мост между Изтока и Запада и е готова да стане посредник, запазвайки каналите за комуникация и в двете посоки.", "date": "2018.04.03", "title": "„Барометър“: Ако изборите са сега, ГЕРБ води на БСП с 5%"}
{"url": "http://standartnews.com/balgariya/tsatsarov_nyama_dosadebni_proizvodstva_sreshtu_varbakovi_i_inerkom-370092.html", "text": "Няма досъдебни производства и преписки, които да се водят срещу лицата Гинка и Славчо Върбакови. Няма и такива, които касаят „Инерком\". Това каза главният прокурор Сотир Цацаров на заседание на Временната парламентарна комисия по случая ЧЕЗ. „Сделката за ЧЕЗ не е предмет на разследване от страна на Прокуратурата, тъй като е обект на частно-правни отношения\", обясни той. „На 28 февруари съм получил запитване от председателя на ДАНС за информация в Прокуратурата относно Гинка и Славчо Върбакови, както и за „Инерком\" във връзка с проверка от мин.-председателя. На 1 март е получил отговор от нас\", посочи Сотир Цацаров. \"Имам информация, че досъдебно производство по отношение на Славчо Върбаков е било прекратено - така е счел наблюдаващият прокурор, допълни Цацаров. -  Това е резултат на търсене в унифицирана информационна система. Пак повтарям, че спрямо лицата Гинка и Славчо Върбакови към този момент не се водят, каквито и да е преписки и досъдебни производства, това касае и дружеството\", посочи той. „Ако народните представители поискат информация за свързаните дружества, тя ще им бъде предоставена\", коментира главният прокурор. В отговор на въпрос с оглед на обществения интерес към сделката за купуване на ЧЕЗ, прокуратурата може ли да се самосезира затова, че Славчо Върбаков е проверяван за данъчни измами Сотир Цацаров обясни: „Въпросът, който ми задавате е не само по отношение на г-н Върбаков, а за всяко лице, което e оправдано и за което наказателното производство е прекратено. Задавате ми въпроса защо не е виновен някой спрямо който наказателното производство е прекратено\". „Софийска градска прокуратура е разследвала това досъдебно производство\", поясни главният прокурор.", "date": "2018.04.03", "title": "Цацаров: Няма досъдебни производства срещу Върбакови и \"Инерком\""}
{"url": "http://standartnews.com/balgariya/spetssadat_opravda_7_mitnichari_ot_lesovo-370095.html", "text": "Специализираният наказателен съд произнесе оправдателна присъда за седемте митнически служители, подсъдими по делото „Лесово 1\". Делото срещу задържаните за участие в организирана престъпна група митнически служители от пункт „Лесово\" стартира през ноември 2014 г., а обвинения бяха повдигнати на седмина служители, в т.ч. на началника на пункта, на двама началници на смени, двама техни заместници и двама инспектори.  ", "date": "2018.04.03", "title": "Спецсъдът оправда 7 митничари от \"Лесово\""}
{"url": "http://standartnews.com/balgariya/nyama_danni_za_prestapleniya_po_turskiya_doklad_za_bulgartabak-370098.html", "text": "Няма данни за контрабанда на цигари, която да намесва името на \"Булгартабак\". Това на практика са отговорили от турска страна по време на проверката на нашата прокуратура по турския доклад. \"Наблюдаващият прокурор е отказал да образува досъдебно производство, на практика няма данни за престъпление\", заяви Сотир Цацаров пред журналисти в парламента. Това е станало след изискана информация от турските специални служби, които са част от тяхното МВР, както и от ДАНС. Изискани са информации от Гранична полиция и Агенция Митници, допълни Цацаров \"Отговорът от подразделението на турското МВР гласи, че докладът има аналитичен характер и е предназначен за целите на превенция на контрабандата, като е бил представен пред Интерпол. Турската страна ни уведомява също така, че констатираните действия на контрабанда на цигари, тези действия касаят цигари със съответни марки без в тях да се твърди, че производителят е \"БТ\" или те са резултат на нелегално производство. Най-важното е, че не са предприети каквито и да е наказателни разследвания и преследвания\", подчерта Цацаров.", "date": "2018.04.03", "title": "Няма данни за престъпления по турския доклад за \"Булгартабак\""}
{"url": "http://standartnews.com/balgariya/mvr_oproverga_za_izpusnati_patnitsi_na_letishte_sofiya-370089.html", "text": "Извършената проверка категорично опровергава твърдението, че пътници са преминали без граничен контрол на Летище „София\". Това заяви пред журналисти заместник-министърът на вътрешните работи Красимир Ципов, който коментира появилата се информация, че пътници отново са преминали без граничен контрол на Летище София. Зам.-министър Ципов: „Полетът от Амстердам е закъснял с 27 минути. В момента, в който навлизат пътниците от полета на терминала, на местата, където се извършва гранична проверка от граничните полицаи, има 4 полицаи. След което, след минута се появява още един полицай. Всички пътници от полета са обработени за 16 минути от тези 5-ма полицаи, а пътниците са 103-ма. Всички са обработени и това става ясно от проверката на камерите на работните места на граничните полицаи и от камерите от цялото летище. Това показват фактите от проверката. Това, което може да направим като предположение е, че подателят на сигнала е забелязал допълнителния полицай, който е отишъл на работа на едното от гишетата и е решил, че става дума за подобен казус на този от 20 март\", разясни той. На въпрос докъде е стигнала предишната дисциплинарна проверка, той отговори: „Тя продължава. Снемат се обяснения от всички служители на гранична полиция, които са били на работа на 20 март. За резултатите от тази дисциплинарна проверка и предприетите дисциплинарни мерки ще бъдете уведомени допълнително. Нека органите да си свършат работата и ще дадем резултатите от проверка. Законовият срок за приключване на проверката е няколко месеца. Надявам се, че ще приключи по-рано\".", "date": "2018.04.03", "title": "МВР опроверга за изпуснати пътници на Летище \"София\""}
{"url": "http://standartnews.com/balgariya/momicheto_pochinalo_v_uchilishten_dvor_pripadnalo_chas_predi_signala_do_112-370073.html", "text": "17-годишното момиче, което почина в двора на столично училище в понеделник вечер след припадък, е колабирало около час преди приятелите й да повикат линейка. Това каза в ефира на „Здравей, България\" говорителят на Спешна помощ Катя Сунгарска. Тя увери, че забавяне на линейката не е имало. Сигналът за инцидента бил подаден в 20.09 ч., а лекарският екип бил на мястото в 20.20 ч. За съжаление, медиците само констатирали смъртта на момичето, каза още Сунгарска. Близо час след това линейка отново била повикана на мястото. Този път причината била нервен срив на майката на починалото дете. При пристигането на колата на Бърза помощ обаче близки на семейството не допуснали лекарите до жената. Вместо това те започнали да удрят и ритат линейката. Пострадали при инцидента медици няма. „Колегите дори не са успели да слязат\", каза Сунгарска.", "date": "2018.04.03", "title": "Момичето, починало в училищен двор, припаднало час преди сигнала до 112"}
{"url": "http://standartnews.com/balgariya/otbelyazvame_139_godini_ot_obyavyavaneto_na_sofiya_za_stolitsa_s_mnogo_sabitiya-370071.html", "text": "Историите на съвременна София събират във фотоизложба на градината на „Кристал\" днес. Поводът е 139 години от обявяването на града за столица на България, а фотографиите са част от архива на фейсбук групата „Етюдите на София\". През целия ден от Столичната община организират и музикални събития с вход свободен. Решението София да бъде обявена за столица е по идея на Марин Дринов, а мотивацията – че градът е средищно разположен и има потенциал за икономическо развитие. Като под средищно разположен тогавашните първи мъже са разбирали в средата на териториите на Санстефанска България. За близо век и половина населението на София се е увеличило с над милион обитатели, а градът се преобразявал неколкократно. Днешната 139-та годишнина от обявяването за столица пък ще отбележим с няколко концерта, изложба и представяне на ново електронно издание. От 11:00 до 13:00 ч. в Американския център на Столична библиотека ще бъде представен проектът Дзяло, който обединява изследванията на родни и чуждестранни българисти, в периода 10 – 21 век. От 12:00 ч. под купола на Ларгото започва концерт на Софийския духов оркестър, а от 18:00 ч. на същото място ще слушаме и на акапелна група SPECTRUM. Като цяла вселена от приключения, комедии, трагедии, поезия и личности пък определят града ни от екипа на Етюдите на София, които ще отбележат и своя трети рожден ден с експозицията на градинката на Кристал, която се открива в 17:00 ч.", "date": "2018.04.03", "title": "Отбелязваме 139 години от обявяването на София за столица с много събития"}
{"url": "http://standartnews.com/balgariya/istinska_prolet-370052.html", "text": "Днес ни очаква истинска пролет! До сутринта вятърът ще утихне и през деня ще бъде предимно ясно. Минималните температури ще са между 0 и 5 градуса. Ще е слънчево, след обяд над западните райони с висока облачност. Ще се появи слаб вятър от юг-югоизток, с който температурите ще се повишават и максималните ще са между 15 и 20 градуса. Атмосферното налягане е по-високо от средното за април и ще остане без съществена промяна.", "date": "2018.04.03", "title": "Истинска пролет"}
{"url": "http://standartnews.com/balgariya/v_maalyulya_oshte_govoryat_ezika_na_hristos-370063.html", "text": "Стотици са езиците по света, които замират и изчезват. Такава се очертава да бъде съдбата и арамейският – родният език на Иисус Христос. Той се заражда преди 3000 години в древните юдейски земи. Измества староеврейския - иврит, и се разпространява в Персия, Асирия и Вавилон, за да се превърне с раждането на Божия син в най-свещения сред всички езици. Това е езикът, на който първите християни говорели и пишели. Арамейският служи като „лингва франка\" (универсален език) в целия регион на Близкия Изток, измествайки използването на акадски в Асирия и Вавилон. На арамейски говорят пратеници и търговци в Юдея. В елинистичната епоха и до арабското завладяване (VII век пр. Хр.) арамейският успешно се конкурира с гръцкият език, оставяйки след себе си всички други семитски езици в ролята на местни диалекти. Арамейският се е съхранил днес в три града в Сирия. Това са Маалюля, Джабадин и Баха. За най-живописен от тях се смята Маалюля. Намира се на 56 километра североизточно от столицата Дамаск. Пред погледа се открива огромен планински масив, който сякаш е продължение на пустинята. Точно в центъра планината се разделя на две от дълбок пролом. Именно там са белите сгради със сини прозорци на жителите на това, сякаш застинало във времето селище. Още на пръв поглед се виждат куполите на десетки християнски църкви, а между тях и минарета на джамии. В миналото селището е било изцяло християнско, но сега половината жители са мюсюлмани. Но независимо от религията си всички говорят на арамейски. Всеки един от тях знае за Христос и го почита Маалюля е в списъка на световното културно наследство на ЮНЕСКО. В превод от арамейски името на града означава „вход\". Легендата разказва как покровителката на селището св. Текла се спасила от римляните, които я преследвали, за да я убият, тъй като приела християнството. Красивата Текла избягала от езическите си родители в днешна Турция, за да проповядва словото на Христос. Бягайки от римските войници, светицата, която била ученичка на самия апостол Павел, накарала планината да се разтвори и избягала от потерята на езичниците, а под нозете й бликнала вода. Именно това е тесният пролом, по който минават и сега гостите на Маалюля. От двете страни на клисурата могат да се видят издълбани дупки в скалите, където първите християни се криели от меча на римляните. Малко над платото е манастирът \"Св. св. Сергий и Бакхус\", построен още през 4 век. Тук в историята на християнството. А непосредствено пред него е разкрита скална гробница от 198 година с уникални релефи. След приемането на християнството гробницата е превърната в монашески скит. Древният манастир и църквата към него били издигнати върху стар езически храм на Аполон в чест на светите мъченици Сергий и Бакхус. Църквата се смята за един от най-старите в света християнски храмове. Тук има икона на Богородица с младенеца, която е древно копие на оригинала, рисуван от самия евангелист Лука. Зад олтара и има каменно съоръжение за жертвоприношение. На хълмовете срещу църквата са издълбани огромни кръстове. А на върха на планината е поставен паметник на Дева Мария. След доста ходене се стига и до прочутата християнска обител \"Света Текла\", която е считана за най-стария в света действащ християнски манастир. Неговата сграда се извисява до върховете на планината. Стръмни стълби водят до малка пещера. Смята се, че там е отседнала самата Дева Мария, след като синът й се възвисил в небесата. Между камъните във вътрешността на манастира извира вода, която монахини поднасят на посетителите. Св. Текла се почита като първомъченица и дева. Тя Близо до вратата, зад която са тленните й останки, има оставени патерици и восъчни кукли. От скалите в пещерата се процеждат капки и се събират в тясна вдлъбнатина. Това са сълзите на св. Текла, казват местните. В самата пещера на светицата християните направили олтар, където се молели до III век. Запазен е до ден днешен. Неповторимата атмосфера на Маалюля обаче е застрашена да изчезне. През септември 2013 година в селището избухва кола-бомба и започва ожесточено сражение между правителствената армия на Сирия и терористични групировки, като по този начин разрушават един от най- древните градове и едно от големите християнски средища в Близкия Изток. Значението на Маалюля като своеобразен езиков остров предизвика интерес след излизането на филма „Страсти Христови\" на Мел Гибсън през 2004 г. Диалогът в него се води на арамейски и латински. Почти всеки в Маалюля е гледал филма, но малко зрители са разбрали репликите. Това обаче не е по тяхна вина: в „Страсти Христови\" са използвани няколко диалекта на арамейския.", "date": "2018.04.03", "title": "В Маалюля още говорят езика на Христос"}
{"url": "http://standartnews.com/balgariya/promenyat_dvizhenieto_v_sofiya_zaradi_vizitata_na_harvatskiya_prezident-370072.html", "text": "Въвежда се организация на движението във връзка с посещението на президента на Хърватия, съобщиха от Столичната община. Забраняват се престоят и паркирането на пътни превозни средства от 12:00 ч. на 3 април до отпътуването на делегацията на 4 април на паркинга на \"София Хотел Балкан\". Същата забрана се въвежда от 07:00 ч. до 10:30 ч. на 4 април на северозападната дъга на пл. \"Св. Александър Невски\" между ул. \"Оборище\" и ул. \"11-ти август\" и на ул. \"Оборище\" между ул. \"Г.С. Раковски\" и пл. \"Св. Александър Невски\". От 09:00 до 10:30 ч. на 4 април се забранява влизането на пътни превозни средства по ул. \"Оборище\" между ул. \"Г.С Раковски\" и пл. пл. \"Св. Александър Невски\" само при необходимост и по преценка на отдел \"Пътна полиция\" при СДВР.", "date": "2018.04.03", "title": "Променят движението в София заради визитата на хърватския президент"}
