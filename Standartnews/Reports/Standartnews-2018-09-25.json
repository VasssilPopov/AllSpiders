{"url": "http://standartnews.com/sport/gandzhulov_i_kostadinova_otnovo_bez_konkurentsiya_na_a1_atletika_za_mladezhi_v_sofiya-376094.html", "text": "Георги Ганджулов (Рилски атлет – Самоков) и Вержиния Костадинова (Добруджа – Добрич) отново доминираха в трибоя от третия кръг от веригата „А1 атлетика за младежи\" в София на 23 септември. Ганджулов бе убедителен и в трите дисциплини като започна силно с 60 м – 7.5. Във втората дисциплина скок дължина самоковецът закова точно 5.00, а на 800 м бяга 2:27.0 и събра общо 229 точки. Негови станаха Павло Василев (Академик – София) със 163 точки (8.1 - 4.10 - 2:43.5) и Дейвид Стоименов (Академик – София) – 139 точки (8.6 – 3.81 – 2:45.6). Костадинова бе най-бърза на 60 м с 8.1, а на скок дължина постигна 4.48 като отстъпи на Михаела Иванова (Джордан – Благоевград) – 4.74. В последната дисциплина Вержиния бяга 1:46.6, за да събре 211 точки. Иванова постигна 2:00.1 и с 193 точки е втора. Третото място бе за Никол Ангелова (Звездите – Петрич), която остана на точка от сребърния медал със 192 (8.2 - 4.40 - 1:53.9). Всички деца участвали в състезанието бяха наградени от главния секретар на Министерството на младежта и спорта Асен Марков, кметът на район Студентски Димитър Дилчев и националните рекордьори при юношите под 18 години Валентин Андреев (чук) и Веселин Живков (200 м). Така Ганджулов и Костадинова спечелиха втора поредна победа ввъв веригата след като станаха първи в Долна баня на 2 септември. Двамата са национални шампиони на трибой в зала от тази година, а на четирибой са вицешампиони. Остават три кръга от веригата – Луковит (20 октомври), Плевен (17 ноември) и София (2 декември).", "date": "2018.09.24", "title": "Ганджулов и Костадинова отново без конкуренция на А1 атлетика за младежи в София"}
{"url": "http://standartnews.com/biznes/v_sofiya_se_provezhda_sreshta_na_strukturni_i_investitsionni_fondove-376057.html", "text": "Министърът на Българското председателство на Съвета на ЕС Лиляна Павлова откри днес в София 27-а годишна среща на одиторите по Европейските структурни и инвестиционни фондове (ЕСИФ). Това са фондовете, чрез които се реализира една от най-важните политики на Съюза - кохезионната. В обръщението си към представителите на националните одитни органи, на Европейската сметна палата и Европейската комисия тя посочи, че темата за политиката на сближаване, включваща фокуса „Бъдещето на Европа и младите хора\", беше един от основните приоритети на първото Българско председателство на Съвета на ЕС през първите шест месеца на тази година. Днес тя продължава да бъде водеща тема в различни формати, най-вече в контекста на дебатите за следващата Многогодишна финансова рамка и респективно за кохезионната политика, възлизаща на 1/3 от бюджета на ЕС. Емблематичната зала 3 за Българското председателство днес събира изключително високо ниво професионалисти, които са от ключово значение и гарант за успешното реализиране, и за правилното усвояване на фондовете, а само така те могат да бъдат добре инвестирани, посочи Павлова по време на форума. Приветствие към делегатите поднесе също Илиана Иванова, член на Европейската сметна палата, а ключови аспекти на предложенията на ЕК за модернизирана, гъвкава и радикално опростена кохезионна политика за периода 2021-2027 г. представи Марк Льометр, генерален директор на ГД „Регионална и селищна политика\" на ЕК. „За нас е много важно, че кохезионната политика остава с равен достъп за всички нас, за всички региони. От друга страна, въпреки фокуса върху по-слабо развитите региони, от гледна точка на финансовото разпределение все още са налице много сериозни диспропорции относно интензитета на помощта между отделните страни. Тази тема също е важно да бъде взета под внимание\", заяви Лиляна Павлова в обръщението си към делегатите на форума. Наблюдава се също желанието да правим заедно все повече нови политики – по отношение на сигурността, на външната политика в подкрепа на темата сигурност, дигиталната трансформация, климатичните промени, тъй като трябва да бъдем адекватни на новия глобален, конкуриращ се свят. А гъвкавостта, която търсим, между традиционните политики, каквато е кохезионната, и новите, наложени от предизвикателствата на времето, трудно би била подсигурена, продължавайки да разпределяме малко над 1% от общия европейски национален доход, каза министърката по време на 27-а годишна среща на одиторите по ЕСИФ.", "date": "2018.09.24", "title": "В София се провежда среща на структурни и инвестиционни фондове"}
{"url": "http://standartnews.com/sport/balgariya_se_bori_no_zagubi_tezhko_ot_kanada-376045.html", "text": "България отсъпи на Канада с 2:3 (19:25, 14:25, 25:21, 25:19, 10:15 ) в последния си мач от група G в София, от втората фаза на Световното първенство по волейбол за мъже, който се игра в „Арена Армеец\". С това националите ни записаха четвърта загуба, като с четири победи и 13 точки завършиха на трето място в групата. Канадците отбелязаха пети успех, като с три загуби и 13 точки приключиха на второ място в групата. Успех над Канада бе задължително условие за присъствие на страната ни в първата осмица на мондиала. За съжаление тимът ни не успя, като поражението праща България по-назад в крайното класиране. Селекционерът на България Пламен Константинов заложи на следния стартов състав: Георги Сеганов, Тодор Скримов, Валентин Братоев, Виктор Йосифов, Теодор Тодоров, Мирослав Градинаров, Теодор Салпаров – либеро (Николай Пенчев, Светослав Гоцев, Добромир Димитров, Николай Учиков). Волейболистите ни не можаха да влязат в мача, като нищо не се получаваше в играта им в първите два гейма. Пламен Константинов се опита чрез множество смени да постигне някаква промяна, но това не се случи. Канада доминираше изцяло, като не остави никакъв шанс за противодействие. В третата част промяната най-сетне настъпи и тимът ни показа друго лице. \"Лъвовете\" на свой ред диктуваха играта и спечелиха следващите два гейма, като мачът достигна до тайбрек. В петата решителна част Канада показа повече издържливост на напрежението и се наложи, а с това спечели крайната победа. С най-голям актив за българския отбор бе Николай Учиков с 20 точки (1 блокада), Тодор Скримов приключи с 16 точки (1 блокада, 1 ас). За Канада Джон Гордън Перин завърши с 18 точки (2 блокади, 1 ас). БЪЛГАРИЯ - КАНАДА 2:3 (19:25, 14:25, 25:21, 25:19, 10:15) БЪЛГАРИЯ: Георги Сеганов 1, Мирослав Градинаров 4, Тодор Скримов 16, Валентин Братоев 4, Теодор Тодоров 4, Виктор Йосифов 6 - Теодор Салпаров-либеро (Николай Пенчев 10, Добромир Димитров 1 Светослав Гоцев 4, Николай Учиков 20) Треньор: ПЛАМЕН КОНСТАНТИНОВ КАНАДА: Джей Бланкеню 3, Шарън Върнън-Евънс 9, Джон Перин 18, Николас Хоуг 15, Лукас Ван Беркел 13, Грейъм Виграс 8 - Блейър Бан-либеро (Стивън Маар 3, Джейсън Дероко 1, Артър Шварц 1, Райън Склейтър) Треньор: СТЕФАН АНТИГА.", "date": "2018.09.24", "title": "България се бори, но загуби тежко от Канада"}
{"url": "http://standartnews.com/svyat/borisov_egipet_e_nayznachitelniyat_targovskoikonomicheski_partnyor_na_balgariya_v_blizkiya_iztok_i_afrika-376062.html", "text": "Египет е най-значителният търговско-икономически партньор на България сред държавите от Близкия изток и Африка, като нивата на този търговски стокообмен продължават да се развиват възходящо. Това заяви българският министър-председател Бойко Борисов по време на срещата си с президента на Република Египет Абдел Фатах Ас Сиси. Разговорът между двамата се състоя в Ню Йорк, където водената от премиера Борисов българска делегация предстои да вземе участие в 73-ата сесия на Общото събрание на Организацията на обединените нации. В рамките на срещата министър-председателят Борисов декларира интереса на България за сътрудничество с Египет в областта на енергетиката. „Разглеждаме Египет като потенциален доставчик на природен газ и имаме интерес да се включим в газовия проект между Египет, Гърция и Кипър\", съобщи Борисов. Той подчерта, че освен в енергетиката, България е готова да развива пълноценни и взаимно изгодни отношения с Египет във всички останали области от взаимен интерес – икономика, земеделие, сигурност, туризъм, култура, образование и други. „България разглежда Египет като държава с ключова роля за постигането на стабилност в региона на Близкия изток и Африка\", заяви Бойко Борисов пред президента на Египет, като подчерта готовността на България за активно сътрудничество с Египет в борбата с тероризма, трансграничната престъпност и радикализацията на всички нива. „Борбата срещу тези явления е обща кауза за нашите две страни. Ето защо е необходимо задълбочаване на търговските връзки във военната и военнотехническата област\", посочи българският премиер. Министър-председателят Борисов увери египетския президент Абдел Фатах Ас Сиси, че българско правителство се стреми да поддържа интензивен политически диалог на всички нива с традиционните ни партньори в Близкия изток и Северна Африка. Като доказателство за тези свои думи българският премиер изтъкна редицата визити на най-високо равнище със Саудитска Арабия, Кувейт, Катар, ОАЕ, Израел, Алжир, Судан и Мароко.", "date": "2018.09.24", "title": "Борисов: Египет е най-значителният търговско-икономически партньор на България в Близкия изток и Африка"}
{"url": "http://standartnews.com/biznes/otkriha_mezhdunarodniya_tehnicheski_panair_v_plovdiv-376050.html", "text": "В Пловдив днес беше открито 74-тото издание на Международния технически панаир, който ще продължи до 29 септември. На него се представят над 550 фирми от 35 държави. Официалното събитие беше открито от вицепремиера Томислав Дончев. Най-силно представяне имат секторите машиностроене и строителство. В изложението участват чуждестранни фирми, сред които такива от Германия, Италия, Индия. 46 индийски компании показват иновации и нови продукти за ел. оборудването. В реч по време на откриването посланикът на Индия подчерта, че тя е една от най-бързо развиващите се страни с ръст от 8,2% за миналата година и е на трето място в света по развитие на технологиите. Новост в тазгодишния панаир е кампанията \"Отговорни на пътя\". Всеки посетител ще бъде запознат как отговорно да се движи на пътя и да се грижи за своята и на другите участници в движението безопасност. Впечатляващи експонати и щандове с атрактивен дизайн ще посрещнат посетителите на панаира, съобщават организаторите. Те ще видят на живо авангардната индустрия и модерните технологии чрез иновативни продукти и оригинални визуални решения. Известна българска компания подготвя композиция от цветове и светлини като фон на колекция електромотори. Специално е поръчана видео стена с площ 40 кв. м, която е единствена в България. Висящ телевизор с двустранен екран е другата изненада на щанда. 17 тона техника, извозена с 14 тира,  ще бъде използвана за осъществяване на този артпроект в рамките на изложбата „Машиностроене\". На нея ще бъде показан и товарач гигант от фирмата, която миналата година взе златен медал за най-големия мотокар, произвеждан в България. Новото изделия не отстъпва на знаменития си предшественик. Телескопичният товарач повдига до 25 тона в обсегът на действие 14 метра. Още чудеса на съвременните технологии представя Съюзът на изобретателите със 17 непоказвани досега  разработки от шест държави. Станция за бързо зареждане на електромобили, вертикално излитащ и кацащ самолет, слънчева екоцентрала са само част от тази зона на бъдещето в изложбата „Робохайтех\". На нейните футуристични експонати съперничат модели от „Ауто сити Пловдив\". Тук за първи път у нас може да се види електромобил  Tesla S. Хитов е и електромобилът Hyundai  Kona EV заради пробега от 482 километра. Любителите на високите скорости ще се насладят и на луксозните „Рейндж Роувър Аутограф\" ( 2019 г.), „Мерцедес S клас\" (2018 г.), BMW 5-а и 7-а серия. Новост са и демонстрациите за реставриране и пълна промяна на интериора на автомобила.  Майстори освежават дизайна и сменят цвета  на салона, тавана, волана, таблото с помощта на 200 вида кожи и модерни материи. Професионалистите в сферата на  електрониката и електротехниката ще открият  много приложения на върховите технологии в „Елтех\", която отбелязва най-голям ръст сред десетте изложби на  Есенния панаир. Той продължава до 29 септември. Фирми от 35 държави презентират  продукти и услуги от електрониката и електротехниката, енергетиката и екологията, информационните технологии, роботиката и автоматизацията, машиностроенето, строителството, водния сектор химическата промишленост, транспорта и автосервизното оборудване, автомобилната индустрия.  Те може да се видят от 9 до 18 ч., а в последния ден – до 14 часа. Един от посетителите ще спечели лека кола по избор измежду 7 модела.  Наградата е осигурена от Международен панаир Пловдив, който организира най-престижния технологичен форум на Балканите.", "date": "2018.09.24", "title": "Откриха Международния технически панаир в Пловдив"}
{"url": "http://standartnews.com/mneniya/v_ochakvane_na_vesti_ot_chicho_sam-376063.html", "text": "Когато в средата на май Бойко Борисов за първи път се похвали, че е получил покана за среща от Доналд Тръмп, новината мина почти незабелязано. Може би защото беше изказана пред младежите от ГЕРБ в разгара на европредседателството. Или защото няколко седмици по-късно премиерът  неочаквано, вместо на запад, излетя на изток и влезе в Кремъл при Владимир Путин. Среща с противоречиви резултати, които и до днес остават загадка за широката общественост. Не е такава обаче ситуацията днес, четири месеца по-късно, когато Борисов кацна в Ню Йорк за седмична визита. Не за да търси личното си щастие в американската мечта, а за да усети накъде духа вятъра за България в глобалната турбуленция на международните отношения. Протоколната причина за задокеанската му визита е участието в сесията на Общото събрание на ООН. В която от 8 години не е участвал. Но ако през 2010 година значението на България за световните процеси бе твърде незабележимо, то сега страната ни - Балканите.  Борисов отива на форума като активен  участник, а не като пасивен наблюдател, ръководещ една от близо 200-те делегации на държавите- членки.  Българският премиер има самочувствието  на  държавен лидер, който отдавна работи за европейската перспектива на Западните Балкани. И със сигурност доклада му пред общото събрание  се очаква с повишен интерес  по цялата ос САЩ - Европейски  съюз. Най-малкото, защото  ще прозвучи дни преди македонския  референдум, който ще е поредният тест за съотношението на великите сили в региона. Или поредно доказателство, че си оставаме \"буре с барут\" за света. Каквито и послания да отправи Борисов в речта си пред ООН, те са за света. Ние, българите, сме се вторачили в другите знаци от визитата. Няма да е пресилено, ако се каже, че всичко в държавата е замряло в очакване на новините от Чичо Сам. И всеки се кахъри  в своята си област. Защото по стара традиция, българите вярват, че Едно  време той беше в Москва, сега е във Вашингтон. Политиците вярват, че тежката дума за  управляващата коалиция у нас ще се даде отвъд океана. Срещата на почетния председател на ДПС Ахмед Доган с американския посланик в навечерието на ремонта на кабинета и отпътуването за САЩ на Борисов опънаха нервите на голяма част от патриотите. Ако американците дадат зелена светлина  за предсрочни избори, това ще бъде червен картон за бъдещото им участие във властта. Ако пък Тръмп изпрати по Борисов поздрави на Доган, това преждевременно ще сложи край на управленската им приказка. Не по-малко притеснени са и в БСП. Американско рамо за Борисов може да означава отлагане на мечтата им за реализиране на новата визия за България. За първи път ГЕРБ също чака с нетърпение завръщането на лидера си. За да разбере кое от лобитата къде е в сърцето на Тръмп и кое е загубило подкрепата му. За бизнеса тази визита напомня далечната 1997 година. Когато съдбата на банките в България се реши на годишната среща на Международния валутен фонд във Вашингтон. От Америка дойде прословутия доклад за плачевната състояние на 17 български финансови институции, които 4 месеца по-късно се разделиха със лицензите си, независимо от близостта им с тогавашния премиер Жан Виденов. Сегашните ни олигарси са в подобно тягостно очакване дали ще попаднат в черния списък, санкциониран и отвън. За военните пък визитата на Борисов е повече от любопитна, защото най-малкото ще повдигне завесата с какво и срещу кого ще се  отбраняваме, позиционирани на географската  карта като врата между Изтока и Запада. Което  пък ще подскаже и каква ще е ролята на президента в новите процеси. С една дума - иде голямото завръщане. Не по Чандлър. А по Борисов. Което най-малкото означава, че визитата му в Ню Йорк няма как да се разглежда фотографски. И не опира само до една снимка. Та било и с Тръмп.", "date": "2018.09.24", "title": "В очакване на вести от Чичо Сам"}
{"url": "http://standartnews.com/lyubopitno/vecher_na_kosmosa_i_aviatsiyata_shte_se_provede_v_ruskiya_kulturen_tsentar_v_sofiya-376054.html", "text": "Вечер на Космоса и авиацията ще се проведе днес в Руския културно-информационен център в София. Организаторите са подготвили специална научно-практична програма за посетителите. Гостите ще могат да изпълнят симулиран полет на първия български авиосимулатор „Фотоника\". Пред БНР Явор Киряков - управител на Университета за деца, обясни: „В училищата се набляга само на теория, а извън училище - само на практика. От Университета за деца и с цялото събитие се стараем да направим тази връзка. Ще гледаме филма „Космос\", ще има и доста обяснения на експериментите, които ще направим на сцена... В неформалното образование се стараем да внедрим повече практика, повече експерименти. При нас много от децата знаят, че ще станат учени, преди дори да са влезли в същинския университет, защото вярват в себе си и са убедени, че това, което обичат, е тяхното бъдеще\". Недислав Веселинов – председател на Авиационно-космическия форум и проектант на авиосимулатора „Фотоника\", посочи: „Направихме тестови полети преди да го пуснем за широката публика. Първият летец-изпитател беше баба ми на 85 години. Човек е в реална кабина и има реални копчета. Самата симулираща програма е така създадена, че да отразява реалността. Искаме този симулатор да обучава бъдещи пилоти\". Веселинов обясни какви мисии ще бъдат давани по време на днешната симулация: „Ще могат да кацат, ще има бойни мисии. Най-младият ни участник беше на 6 години, който от 3-4 път започна да каца без проблем\". Събитието е за всички възрасти, каза Веселинов. Той подчерта, че искат да изградят и планетариум.", "date": "2018.09.24", "title": "Вечер на Космоса и авиацията ще се проведе в Руския културен център в София"}
{"url": "http://standartnews.com/svyat/boyko_borisov_e_na_poseshtenie_v_sasht-376033.html", "text": "Премиетър Бойко Борисов е на посещение в Съединените щати, където ще участва в 73-ата сесия на Общото събрание на ООН. Очаква се днес Борисов да разговаря с американския президент Доналд Тръмп. Пред ООН българският премиер ще изнесе реч, свързана с основната тема на общия дебат, която тази година е „ООН за всички хора: Глобално лидерство и споделени отговорности за мирни, равнопоставени и устойчиви общества\". В рамките на визитата Борисов ще участва и в Срещата на високо равнище „Глобален призив за действие за справяне с проблема с наркотиците\", организирана по инициатива на президента Тръмп. България е съдомакин на събитието.", "date": "2018.09.24", "title": "Бойко Борисов е на посещение в САЩ"}
{"url": "http://standartnews.com/mneniya/mozhehme_otdavna_da_sme_prieli_evroto-376064.html", "text": "- Първият мит е, че у нас пазарната икономика тръгва от опозицията, която ужким свалила БКП от власт. Преориентиране в тази насока имаме още с Указ 56 и новия икономически механизъм, въведен от комунистическата власт години преди това. Андрей Луканов обаче обяви мораториум, фалира държавата и тогава започна работата с Международния валутен фонд и Световната банка. Втората група митове са свързани с валутния борд - най-значимото и успешно нещо, което се е случило в годините на прехода от социализъм и административно управление на икономиката към капитализъм и пазарна икономика. - В българското общество се формира мнение, че идеята е на Стив Ханке, че той е бащата на валутния борд и е правил закона. Истината обаче е друга и тя се доказва с документи. За първи път идеята за валутен борд се предлага от групата американски икономисти, изготвила плана \"Ран-Ът\" по времето на правителството на Андрей Луканов. След това в самия МВФ се води голяма дискусия между Стенли Фишер и Майкъл Деплер за въвеждане на валутен борд в България, което се предлага вече официално на правителството на Жан Виденов. В проучване на американския професор политолог и икономист Рандолф Стоун, който изследва документите на МВФ, е описан този дебат. Но правителството на Жан Виденов отказа да въведе валутен борд. По-късно идеята се предлага на служебния кабинет на Стефан Софиянски, дори се представя като задължително условие за сключване на споразумението с фонда. Ние ходихме с него за споразумение стенд-бай, но се оказа проблем, че в този момент нямахме действащ парламент. Затова политически гарант стана президентът Петър Стоянов, на когото аз бях съветник и съпровождах Стефан Софиянски. Тогава шефът на МВФ Мишел Камдесю каза: \"Аз на България не вярвам, много са ме лъгали различни правителства. Затова няма да имате споразумение, докато не посочите конкретен човек, който ще отговаря за изпълнението на нашата програма. И ако това не стане, няма да прекрачите повече тук.\" Тогава Стефан Софиянски, без да ме е питал, ме посочи и каза: \"Ще го направим министър и ще направи законите и програмата\". Камдесю ме пита дали съм правил друг път закони. Обясних му, че съм правил данъчните закони. Стиснахме си ръцете, а на другия ден президентът Стоянов пусна указ. За 45 дни направихме два закона.  Борислав Стратев - главен юрист на БНБ и член на Управителния съвет тогава, Валери Димитров, който беше директор на Сметната палата, и Димитър Ананиев - юрист на БНБ, идваха сутрин в 9 часа и си отиваха вечер в 21 ч., съгласувайки всичко с един професор в САЩ. Отделно направихме съвет при Стефан Софиянски за финансова стабилизация, в който участваха Чавдар Кънчев, Венцислав Антонов, Любомир Филипов като шеф на БНБ, Светослав Гаврийски като министър на финансите, аз и Софиянски. Закона го разработвахме тези хора, плюс още 15-ина експерти като Емил Хърсев, Андрей Пръмов и други, с които дебатирахме по всеки един член. Този закон стана уникален за времето си. - Предложението беше бордът да се регистрира в Швейцария и дори беше определен един германец, който да стане шеф. БНБ трябваше да се закрие и да се направи агенция за финансов контрол, която да обхване всичко. С Ан Макгърк (шеф на мисията на МВФ в България от 1995 до 1998 г.) един път бяхме в БНБ и тя ме попита какво ще правим с тази сграда. Казах й: \"Чакай, няма да закриваме БНБ, всъщност няма закон за валутния борд, а има изцяло нов закон за БНБ, на която се вменяват правата на валутния съвет\". Никъде няма такъв закон за валутния борд! Друго уникално беше, че тогава еврото не беше влязло още, беше екюто. Ние успяхме, и тази формула лично аз съм я дал, да се вържем за марката, после когато влезе в сила еврото, да минем автоматично към него по същия курс, за да няма дебати в парламента и да сменят курса. Не ни стигна толкова далновидността за да кажем, че когато еврото влезе в сила, и при нас влиза автоматично, ама кой да знае чак толкоз! Също така ни се предлагаше шефът да бъде чужденец, а ние записахме в закона, че може само българин да бъде. Стив Ханке и Фондът натискаха да се вържем към долара. Тогава ние бяхме на доларови позиции - износа, вноса от Русия. И аз казвам: ще влезем в ЕС. Оказа се, че стана. - Това е друг мит - че валутният борд едва ли не е оправил всичко. Той е успешен сам по себе си, но не е оправил цялата държава. Почти нищо не се говори за мащабната структурна реформа на икономиката, чиято двегодишна програма беше разписана с най-големи подробности. Включваше предварителните условия, мерките, които трябва да се вземат. Преди сключването на договора имаше 11 условия и беше извършена мащабна приватизация и преустройство, прекратяване субсидиране на предприятията от държавния бюджет. Имаше 64 предприятия, които трябваше да се ликвидират в 6-месечен срок. А ние ги продадохме. Имаше скандали около някои от тях - \"Балкан\", \"Кремиковци\", които бяха с огромни задължения. И вместо да ги ликвидираме, както искаше МВФ, ги продадохме, което е по-добро решение. - България изпусна възможностите досега да въведе еврото, независимо, че то напрактика е въведено. Още автоматично със закона можеше да го запишем. Това задължение ние сме поели с договора за присъединяване. Там има член, в който се казва, че България ще направи всички възможни усилия най-бързо да въведе еврото. А ние не го въвеждаме. Аз и Хърсев разработихме един проект \"Евро 2000\" - още не бяхме приети в ЕС и можеше да го въведем. Когато правехме борда, като проблем се изтъкваше това, че веднъж като влезеш, после нямало как да излезеш. Това нещо го решихме с автоматичното преминаване към еврото. Противниците на еврото плашат по медии, че цените щели да скочат, други пък казват, че срок трябвало от 4-5 години, някои говорят за 10 години - само да не се въведе еврото и ако може, инфлацията да им изяде дълговете, да се смени курсът. Въпросът е какво е правила 20 г. БНБ, защо чак сега тепърва да влизаме в чакалнята. Покритието на лева с евровалута е 160-170%, значи няма никакъв проблем от тази гледна точка. Всички други критерии ги изпълняваме. Изпуснахме и възможността да станем членове на Европейския банков съюз. Когато го учредяваха преди няколко години, ние можехме да станем учредители, да ни дадат постове и едновременно с това да си правим тук наредбите за банковата система. Всичко това ми се струва, че умишлено е забавено.  Банковото лоби се противопоставя, тъй като ще има нови регулации и нов контрол. Банковият съюз ще вкара новите регулации, ще има контрол и най-важното - ще има сигурност и гаранция, че няма да ни отидат парите. Банкнотите левове са със страхотно секюрити покритие, струват колкото да отпечаташ евро. Те не важат никъде, освен в България. Трябва просто да заменим едното разплащателно средство с другото - по-стабилното. И сега, когато има криза, ние сме потърпевши. Но когато въведем еврото и ако има криза, ще ни помогнат, ще има по-голяма сигурност. А така, както не сме го приели и сме извън банковия съюз, няма кой да ни обърне внимание. - Реформите спряха на втората година на правителството на Иван Костов. Ние работехме по нашата програма - първата, която подписа Софиянски. Беше разписана по часове. След това се направи още една едногодишна програма и успехът й беше огромен. Фондът отчете, че с по-малко средства сме постигнали по-големи резултати от другите държави в Източна Европа. От тогава досега не знам да са се случили някакви реформи.", "date": "2018.09.24", "title": "Можехме отдавна да сме приели еврото"}
{"url": "http://standartnews.com/svyat/uraganen_vyatar_ostavi_bez_tok_140_hil_domakinstva_v_chehiya-376034.html", "text": "Ураганен вятър остави без ток 140 хил. домакинства в Чехия. Той е придружен от проливни дъждове, които на места са предизвикали локални наводнения. Десетки екипи работят по отстраняването на авариите. Работата им значително се усложнява от проливните дъждове. Очаква се ветровитото време да продължи и днес.", "date": "2018.09.24", "title": "Ураганен вятър остави без ток 140 хил. домакинства в Чехия"}
{"url": "http://standartnews.com/svyat/na_referendum_kanton_v_shveytsariya_podkrepi_zabrana_na_burkite-376037.html", "text": "Повече от две трети от жителите на швейцарския кантон Санкт Гален гласуваха на референдум в подкрепа на забрана на бурките на обществени места. Такава забрана е в сила и в съседния кантон Тичино от юли 2016 г. В Швейцария няма закон, който урежда въпроса за бурките на територията на цялата страна. Решението за това дали те да се носят на публични места трябва да вземат кантоните.", "date": "2018.09.24", "title": "На референдум: Кантон в Швейцария подкрепи забрана на бурките"}
{"url": "http://standartnews.com/svyat/kitay_vavezhda_mita_ot_5_i_10_varhu_vnosa_na_amerikanski_stoki_za_60_mlrd_dolara-376043.html", "text": "От днес 12.00 ч. пекинско време (7.00 ч. българско време) в сила влязоха новите китайски мита върху вносни стоки от САЩ на стойност 60 млрд. долара, съобщи ТАСС. Митата в размер между 5 и 10% обхващат общо 5207 американски продукта, допълва Ройтерс. Мярката е отговор на нови вносни мита от 10% върху китайски стоки за 200 млрд. долара, които американската администрация обяви миналата седмица. Тези мита постепенно ще достигнат до 25% до края на годината. САЩ наложиха нови мита на китайски внос в размер на 16 млрд. долара Американските налози също влизат в сила на 24 септември. Президентът на САЩ Доналд Тръмп обяви, че ако Пекин вземе ответни мерки, Вашингтон ще прибегне до допълнителен пакет мита върху стоки и услуги от Китай на стойност 267 млрд. долара. Пекин отвърна с нови мита на влезлите в сила нови американски мита На 15 юни Тръмп заяви, че тъй като Китай \"краде\" американска интелектуална собствeност и технологии, а също така има несправедливи търговски практики спрямо САЩ, Вашингтон ще въведе мита от 25% върху вносна на китайски стоки на стойност 50 млрд. долара. Подобни планове бяха осъществени на два етапа - на 6 юли и 23 август и при всеки от тях повишените ставки засягаха китайски стоки съответно за 34 и 16 млрд. долара.", "date": "2018.09.24", "title": "Китай въвежда мита от 5 и 10% върху вноса на американски стоки за 60 млрд. долара"}
{"url": "http://standartnews.com/svyat/premierat_uchastva_v_sreshta_po_problema_s_narkotitsite_organizirana_ot_donald_tramp-376060.html", "text": "Премиерът Бойко Борисов взе участие в срещата на високо равнище \"Глобален призив за действие за справяне с проблема с наркотиците\". Това съобщиха от пресслужбата на министерския съвет. Форумът, който се проведе в централата на ООН в Ню Йорк, се организира от президента на САЩ Доналд Тръмп, а България е съдомакин на срещата. Премиерът Борисов е начело на българската делегация, която участва в 73-ата сесия на ООН. По време на срещата на високо равнище страните участнички заявиха категоричен ангажимент за предприемане на действия за борба с проблема с наркотиците. Всяка страна декларира готовност да се включи в прилагането на стратегия, ограничаваща в максимална степен разпространението и употребата на наркотични вещества. Документът визира четири основни точки, които държавите поемат ангажимент да разработят: намаляване на търсенето на наркотични вещества чрез образование, кампании и превенция на злоупотребата с наркотични вещества; разширяване на усилията за лечение с цел спасяване на живот и насърчава на възстановяването на наркозависимите; укрепване на международното сътрудничество в областта на съдебния, правоприлагащия и здравния сектор и премахване на достъпа до незаконни наркотични вещества чрез спиране на производството и трафика им.", "date": "2018.09.24", "title": "Премиерът участва в среща по проблема с наркотиците, организирана от Доналд Тръмп"}
{"url": "http://standartnews.com/svyat/25_lyubopitni_fakta_za_oktoberfest-376044.html", "text": "Какъв точно принос е дал към Октоберфест великият Алберт Айнщайн? На този въпрос ще отговорим накрая. Дойче веле предлага букет от любопитни факти за баварския народен празник, който стартира в събота. Тържество на суперлативите - това е баварският Октоберфест. Ето и фактите за него: 1.   Октоберфест е най-големият не само бирен, но и народен фестивал в света. Мнозина го обичат, мнозина го презират, трети пък нямат никакво отношение. 2.   За две седмици през бирените шатри в Мюнхен се извървяват над 6 милиона посетители. Рекорд беше поставен през 1985 година с повече от седем милиона любители на бирата. 3.   Баварското народно празненство възниква през 1810 година, като повод му дава сватбата на престолонаследника Лудвиг I с принцеса Тереза. 4.   Още на следващата година бащата на младоженеца, баварският крал Максимилиан I постановява съответната ливада да бъде наречена на името на булката „Терезина ливада\", а в бъдеще празненството да се повтаря всяка година. 5.   През 1918 г. за забавление на публиката за пръв път се появява въртележка. Днес на Октоберфест посетителите се радват на над 170 различни атракции. 6.   За повече от два века народното празненство е било отменяно или ограничавано 24 пъти. От Октоберфест мюнхенчани са се лишавали през 1813 заради Наполеоновата окупация, през 1873 година заради холерата, през 1923 заради хиперинфлацията. И през двете световни войни. 7.   Празникът се открива с шествие през града, в което участват групи в народни носии и конски впрягове, натоварени с бъчонки бира. 8.   Днес бъчонките са заменени с металически цистерни, а за сигурния приток на изстудена бира до шатрите се грижи и 250-метров подземен тръбопровод. 9.   По време на този – да го наречем така – „народен събор\" на „Терезина ливада\" се разполагат поне 15 големи шатри и повече от двайсет отделни павилиона. Общата вместимост на шатрите е за 120 хиляди души. 10. Празникът е баварски, публиката е главно от вътрешността на страната, но всяка година идват и много чуждестранни гости – от САЩ, Великобритания, Австрия, Швейцария. Миналата година имаше любители на бирата от 65 държави. 11. Един милиард евро. Горе-долу толкова харчат за две седмици посетителите на Октоберфест: за бира, печени пилета, наденички, за такси, обществен транспорт, сувенири, развлечения и за какво ли не още. 12. Цените на хотелските стаи в Мюнхен по време на Феста се увеличават почти двойно. Средно за стая се плащат 280 евро на нощувка. 13. На територията на народния събор са забранени всякакви реклами и лобистка дейност. 14. Рекордно количество бира на Октоберфеста изпиха гостите през 2014 година – 7,7 милиона литра. 15. През 2018 година една литрова халба струва от 10,70 до 11,50 евро. През 2002 година цената още беше 6,30 - 6,80 евро, а в далечната 1971 г. – под три западногермански марки (1,5 евро). 16. Мнозина помнят и до днес неадекватното изказване на бившия баварски премиер Гюнтер Бекщайн, който през 2008 година съвсем сериозно заяви, че ако изпиеш два литра бира в рамките на 6-8 часа, спокойно можеш да се прибереш у дома със собствения си автомобил. 17. На Октоберфест работят около 13 хиляди души – келнери, бармани, готвачи, охранители, оператори на атракциите и т.н. За една смяна всеки келнер навърта около 10 километра, а за двете седмици изкарва около 5500 евро – заедно с бакшишите. 18. Обикновено келнерите носят на поднос 10 - 12 халби с обща тежест 23 - 27 килограма. Шампион по натоварване е Оливер Щрюмпфелд, който през 2017 успя да понесе поднос с 29 пълни халби, тежък над 70 килограма. Вярно, две от халбите се катурнаха... 19. Както се сещате, бираджиите имат нужда да задоволяват и други нужди... На територията на народния събор са инсталирани общо 900 писоара и над 1000 кабинкови тоалетни. Ако решите обаче да се облекчавате сред природата – грози Ви глоба от 100 до 1000 евро. 20. За две седмици на Октоберфест се изяждат около 120 бика и 60 телета, приготвени на шиш, плюс близо милион печени пилета, наденички и колбаси. 21. На последния събор бяха изгубени, намерени и върнати на родителите им пет малки дечица и 14 подрастващи. Напоследък обаче тези случаи намаляват, защото децата имат мобилни телефони. 22. През 2017 в бюрото за загубени вещи бяха предадени над 4000 предмета, сред които 1300 документа, 620 дрехи, 520 мобилни телефона, плюс връзки ключове, чадъри, чанти, фотоапарати и какво ли не. Около 1000 от тези предмети се върнаха при собствениците си. Сред най-необичайните изгубени веща са две гребни весла, детско столче за автомобил, два уреда за измерване на кръвна захар, две сватбени халки и един автомобилен номер. 23. Далеч не всички жители на баварската столица изпадат във възторг от Октоберфест. Мнозина го критикуват като пошло и дори вулгарно народно веселие, а 27 хиляди мюнхенци всяка година си взимат отпуска по това време, за да избягат надалеч. 24. На „Терезина ливада\" няма достатъчно място за повече шатри, а това качва цената. Лицензът за една шатра струва два милиона евро, но нов лиценз се получава само ако някой се откаже. Обикновено за лиценз се чака 20 години. Октоберфест Gulliver/Getty Images 25. Помните ли, че започнахме с Алберт Айнщайн? През 1896 година 17-годишният бъдещ нобелист участва в подготовката на Октоберфест. Младият Айнщайн завинтва електрически крушки, доставени от баща му Херман Айнщайн, един от пионерите на електрическото осветление в Германия.", "date": "2018.09.24", "title": "25 любопитни факта за Октоберфест"}
{"url": "http://standartnews.com/svyat/v_iran_ekzekutiraha_devet_dushi_po_obvineniya_za_grupovo_iznasilvane-376048.html", "text": "Девет души, осъдени на смърт заради групово изнасилване в Иран, бяха екзекутирани днес чрез обесване, предаде АП. Мъжете нахлули във вилата на жена в южната провинция Фарс и я изнасилили, уточняват ирански медии. Датата, на която било извършено престъплението, не се съобщава. Осъдените обжалваха присъдите пред Върховния съд, но той ги потвърди по-рано този месец. Според в. \"Арман\" изнасилената жена в даден момент оттеглила жалбата си, но съдебните власти все пак решили да изпълнят смъртното наказание.", "date": "2018.09.24", "title": "В Иран екзекутираха девет души по обвинения за групово изнасилване"}
{"url": "http://standartnews.com/svyat/memoarite_na_parvata_dama_mishel_obama_tarsi_chitateli-376049.html", "text": "Вече са в продажба билетите за турнето на Мишел Обама. Бившата първа дама ще обиколи 10 американски града, за да представи мемоарната си книга \"Becoming\" (\"Да станеш\"). Турнето на госпожа Обама ще започне от родния й град Чикаго на 13 ноември, когато излиза и книгата, предаде Ройтерс. След това тя ще пътува до Лос Анджелис, Бостън, Далас и Ню Йорк и още пет града. Срещите й с читателите ще бъдат на стадиони, които обикновено се използват за концерти на големи изпълнители. „Прекарах последната година и половина в размисли за моята история и тези размисли бяха възможно най-честни и задълбочени. Сега съм развълнувана от това пътуване из страната и от възможността да споделя моята история с читателите\", сподели емоцията бившата първа дама. Във видео във Facebook Мишел Обама разкри още, че мемоарите й са „историята за нейните банални откровения, за нейните малки победи и травми, за нейните обикновени надежди и тревоги\". Книгата ще бъде преведена на 28 чужди езика. По време на турнето тя ще има „откровени и интимни разговори\" с аудиторията, съобщават още организаторите на проявата Лайв Нейшън. От организацията вече потвърдиха, че ще дарят 10% от приходите от билети за всяко шоу на училища, благотворителни организации и общностни групи. Мишел и Барак Обама сключиха договор с издателство „Пенгуин Рандъм Хаус\" месец след като семейството напусна Белия дом през януари 2017 г. Сделката бе за рекордната сума от 65 млн. долара, а според договора двамата се ангажират да напишат две отделни книги, съобщиха тогава медии. И до момента обаче издателят не е потвърдил тази информация.", "date": "2018.09.24", "title": "Мемоарите на първата дама: Мишел Обама търси читатели"}
{"url": "http://standartnews.com/svyat/balgariya_napalno_podkrepya_evropeyskata_i_evroatlanticheskata_perspektiva_na_gruziya-376061.html", "text": "България е един от най-активните поддръжници на европейската и евроатлантическата перспектива на Грузия, като ще продължим да оказваме последователна подкрепа на Грузия в процеса на политическо асоцииране и икономическа интеграция с Европейския съюз. С тези думи българският министър-председател Бойко Борисов се обърна към премиера на Република Грузия Мамука Бахтадзе. Двамата проведоха двустранна среща в Ню Йорк, където водената от премиера Борисов българска делегация ще участва в 73-ата сесия на Общото събрание на Организацията на обединените нации. В контекста на декларираната подкрепа от страна на България за европейската и евроатлантическата перспектива на Грузия, премиерът Борисов отбеляза, че нашата страна оценява много високо и съвместната работа на Грузия с ЕС за гарантирането на сигурността в Черноморския регион. „Потвърждаваме своя интерес за по-нататъшно интензивно сътрудничество с Грузия в областта на отбраната, както по двустранна линия, така и по линия на реализирането на Съдържателния пакет НАТО-Грузия\", подчерта българският министър-председател. Пред своя грузински колега, премиерът Бойко Борисов изрази своето удовлетворение от отличните двустранни отношения между двете държави, като подчерта, че Грузия е сред основните външнополитически партньори на България в региона на Черно море и Южен Кавказ. „Икономическите връзки между двете страни през последните години се характеризират с високи нива на стокообмен, но също така съществува и нереализиран икономически потенциал. За нас изпълнението на Споразумението на Грузия с ЕС за задълбочена и всеобхватна зона за свободна търговия (СЗВЗСТ) е нова рамка и възможност за развитие на експортния потенциал на двете страни\", посочи Бойко Борисов. В рамките на срещата министър-председателят Борисов съобщи, че България проявява интерес към задълбочаването на сътрудничеството в контекста на инфраструктурната свързаност между Европа и Азия, особено в изпълнението на проекти от общ интерес в областта на енергетиката и транспорта. „Българските компании имат интерес и биха могли успешно да участват в изпълнението на отделни дейности по приоритетни за Грузия проекти\", обяви Борисов. По думите на премиера Бойко Борисов растящото значение на Грузия и България за развитието на транзитните транспортни коридори между Азия и Европа обуславя приоритетната позиция на сектор „Транспорт\" в двустранното сътрудничество. „Българското правителство има интерес за развитието на морските превози между двете страни. Ще продължим да участваме активно в консултациите по създаването на нов мултимодален транспортен коридор „Персийски залив-Черно море\" от Иран до България и Гърция, както и по развитието на Транскаспийския международен транспортен маршрут – през Варна и Бургас към Грузия, Азербайджан, Казахстан и Китай, или т. нар. „Нов път на коприната\".\", подчерта той. Министър-председателят Бойко Борисов отбеляза, че Грузия е стратегически партньор на ЕС по отношение на повишаването на сигурността на енергийните доставки, диверсификацията на маршрутите и източниците на доставки на газ за Европа и България. „България има силен интерес от изграждането на Южния газов коридор\", категоричен бе Борисов.", "date": "2018.09.24", "title": "България напълно подкрепя европейската и евроатлантическата перспектива на Грузия"}
{"url": "http://standartnews.com/balgariya/zhozef_dol_zayavi_palnata_si_podkrepa_za_chlenstvoto_na_balgariya_v_shengen-376058.html", "text": "Председателят на Парламентарната група на ГЕРБ и заместник-председател на партията Цветан Цветанов се срещна днес в Брюксел с председателя на Европейската народна партия (ЕНП) Жозеф Дол, съобщи пресцентърът на ПП ГЕРБ. По време на разговора Цветанов информира председателя на ЕНП за политическата ситуация в страната, като двамата се обединиха около мнението, че българското правителство, начело с премиера Бойко Борисов, е стабилно и България е постигнала едно изключително успешно председателство на Съвета на ЕС. Жозеф Дол също така приветства икономическите показатели на страната и заяви пълната си подкрепа за членството на България в Шенген по въздух. Дол и Цветанов обсъдиха и предстоящите европейски избори през май 2019 г. и конгреса на ЕНП във Финландия през ноември тази година. \"Предстоящият конгрес на ЕНП ще бъде една възможност за препотвърждаване на приоритетите на Европейската народна партия в защита на нашите общи европейски ценности\", заяви Цветанов.", "date": "2018.09.24", "title": "Жозеф Дол заяви пълната си подкрепа за членството на България в Шенген"}
{"url": "http://standartnews.com/balgariya/patna_politsiya_stana_partnyor_v_mezhdunarodniya_tehnicheski_panair_v_plovdiv-376056.html", "text": "Сектор „Пътна полиция\" – ОДМВР-Пловдив и колегите им от ГДНП организираха информационен щанд в рамките на Международния технически панаир, който днес бе открит в града. „Отговорни на пътя\" е мотото, под което се обединяват организаторите на проявата и пътните полицаи. На специално инсталиран монитор тече клип с апел към водачите за безопасно и толерантно шофиране, както и информация за начините на регистрация на автомобили и плащането на дължими глоби. Служителите дават на място консултации за процедурите и необходимите документи за регистрация при закупуване на нов автомобил. За улеснение  за клиенти, които направят или договорят покупка по време на изложението, пътните полицаи  ще помагат да подготвят целият пакет документи, с който да регистрират новата си покупка. За посетителите на изложението са подготвени и много атракции - те могат да експериментират с очила, имитиращи шофиране след употреба на алкохол и сами да се убедят в риска да управляват колата си след като са пили. Щандът привлича децата с интересни пъзели и оцветяване на картинки по пътна безопасност, а с помощта на представители на БЧК те се учат как да окажат първа помощ на пострадали . Шапки, флаери и листовки са част от подготвените материали, свързани с инициативата на пътна полиция. Кампанията „Отговорни на пътя\" се организира за първи път, а нейната цел е да формира нагласа за повече толерантност и сигурност на пътя и намаляване на пътнотранспортния травматизъм.", "date": "2018.09.24", "title": "Пътна полиция стана партньор в Международния технически панаир в Пловдив"}
{"url": "http://standartnews.com/balgariya/tsvetan_tsvetanov_se_sreshtna_s_shefa_na_olaf_vile_itala-376055.html", "text": "Председателят на Парламентарната група на ГЕРБ и председател на Комисията по вътрешна сигурност и обществен ред Цветан Цветанов се срещна днес в Брюксел с генералния директор на ОЛАФ Виле Итала, съобщи пресцентърът на ПП ГЕРБ. Цветанов е на работно посещение в белгийската столица, където ще вземе участие в заседание на Съвместната група за парламентарен контрол върху работата на Европол. Финландецът Виле Итала, който е бивш вътрешен министър на страната си, бивш член на ЕП и на Европейската сметна палата, встъпи в длъжността генерален директор на ОЛАФ на 1 август 2018 г. и това е неговата първа среща с представител на българска институция. По време на срещата Цветан Цветанов заяви, че през 2012 г. благодарение на ангажимента на българските институции бяха разширени административните правомощия на АФКОС за разследване на нередности, засягащи финансовите интереси на ЕС. На свой ред Виле Итала отбеляза, че през всичките тези години доверието между България и ОЛАФ е надграждано и в момента България се разглежда като един от добрите и искрени партньори на ОЛАФ, като участва активно в проверки и разследвания. Генералният директор на ОЛАФ обясни, че с оглед на новата Европейска прокуратура, сега е моментът работата на Агенцията да бъде още по-оптимизирана, като се разширят правомощията й, така че да има достъп до информация за банкови сметки, физически достъп за претърсване на \"горещи точки\", да й бъде предоставен достъп до информация, свързана с ДДС, както и информация, разкрита от ОЛАФ, да е допустима като доказателство в националните съдилища на държавите членки. Цветан Цветанов заяви, че България подкрепя подобно засилване на ролята на ОЛАФ съвместно със стартирането на работата на Европейската прокуратура. Председателят на Комисията по вътрешна сигурност и обществен ред обясни, че България предоставя на практика някои от изброените инструменти и даде пример с изменението на Данъчно-осигурителния процесуален кодекс от 2017 г., което позволява административни разследвания. В резултата от това изменение са постъпили 9 искания, по които са били разследвани 35 човека. \"Подобни правомощия са важни, за да може ОЛАФ да идентифицира случаи на злоупотреби с европейски средства от европейски граждани, извършени с държава членка, различна от тяхната националност\", коментира Цветанов. В края на работната среща Цветан Цветанов отправи покана към Виле Итала да посети България, където да има възможност да добие лични впечатления от работата на българските институции, което по думите на Цветанов ще позволи за засилването на иначе успешното партньорство между ОЛАФ и България.", "date": "2018.09.24", "title": "Цветан Цветанов се срещна с шефа на ОЛАФ Виле Итала"}
{"url": "http://standartnews.com/balgariya/boyko_borisov_e_na_poseshtenie_v_sasht-376033.html", "text": "Премиетър Бойко Борисов е на посещение в Съединените щати, където ще участва в 73-ата сесия на Общото събрание на ООН. Очаква се днес Борисов да разговаря с американския президент Доналд Тръмп. Пред ООН българският премиер ще изнесе реч, свързана с основната тема на общия дебат, която тази година е „ООН за всички хора: Глобално лидерство и споделени отговорности за мирни, равнопоставени и устойчиви общества\". В рамките на визитата Борисов ще участва и в Срещата на високо равнище „Глобален призив за действие за справяне с проблема с наркотиците\", организирана по инициатива на президента Тръмп. България е съдомакин на събитието.", "date": "2018.09.24", "title": "Бойко Борисов е на посещение в САЩ"}
{"url": "http://standartnews.com/balgariya/zavodite_na_minyu_staykov_shte_vazobnovyat_rabota_poetapno-376036.html", "text": "Фабриката за спиртни напитки в Церковски и заводът за бутилиране във Венец, свързвани с бизнесмена Миню Стайков, се очаква да възобновят работа поетапно. Още вчера Районният съд в Карнобат реши да бъде отворен заводът в село Церковски – малко преди полунощ заводът за вино е бил разпечатан. Днес вечерта се очаква работата да бъде възобновена и във фабриката за спиртни напитки и заводът за бутилиране във Венец. По-рано през деня вчера служители на затворените обекти опитаха саморазправа с митническите служители. Работниците от няколко дни протестират срещу затварянето на предприятията. На извънреден брифинг Агенция „Митници\" оповести, че са установени тежки нарушения в складовете и поискаха те да бъдат запечатани за още 60 дни, което допълнително предизвика недоволството на работниците.", "date": "2018.09.24", "title": "Заводите на Миню Стайков ще възобновят работа поетапно"}
{"url": "http://standartnews.com/balgariya/93_ot_katastrofite_u_nas_sa_rezultat_na_choveshka_greshka-376039.html", "text": "Разликата между 50 км/ч и 60 км/ч е малка, но пешеходците и велосипедистите имат по-големи шансове да оцелеят при сблъсък с автомобил. Шофьорът има повече време за реакция при шофиране с по-ниска скорост, по-широки хоризонти, по-кратък спирачен път, а всичко това води и по-малко инциденти с фатален край. Когато тази разлика в скоростта стане по-голяма, всичко се променя към по-лошо. При шофиране с по-висока скорост се променя и зрителното поле на човек. Факт, който не се дискутира често и хората малко знаят за него. Зрително поле е частта от пространството, която неподвижното око обхваща при дадена фиксация. Външните точки на тази част от пространството представляват границите на зрителното поле. Нормално това пространство е около 180 градуса встрани и около 60 градуса надолу и нагоре. Научно доказано е, че колкото по-бързо караш, толкова повече се стеснява зрителният диапазон на шофьора. Очите ни възприемат със скоростта на пешеходец - прието е, че той изминава по 4-5 км/ч и при такъв ход той вижда в диапазон от 180 градуса. Обхвата на окото рязко се променя, когато човек се качи зад волана на колата. При увеличаване на скоростта периферното зрение намалява. Различни изследвания доказват, че при движение с 40 км/ч зрителният диапазон на шофьора е 100 градуса. А при 130 км/ч вече спада до 30 градуса. Зрителното поле на хората се променя и с напредването на възрастта, напомнят от Съюза на българските автомобилисти (СБА). Размерът на видимата област намалява с около 1 до 3 градуса на десетилетие през живота. Така, когато човек наближи 70-80 години, може да има периферна загуба на зрителното поле от 20 до 30 градуса при нормална фиксация. Редица анализи показват, че у нас 93% от катастрофите стават заради човешка грешка. Над 50% от смъртните случаи са в следствие на превишена и несъобразена скорост. Скоростта по време на удара винаги определя тежестта на последствията. Известно е, че 1% намаление на средната скорост, води до намаление на убитите с 3%.", "date": "2018.09.24", "title": "93% от катастрофите у нас са резултат на човешка грешка"}
{"url": "http://standartnews.com/balgariya/bezplatnoto_sanirane_obnovi_1364_bloka_u_nas_parvenets_e_burgas-376038.html", "text": "По 336 блока все още се изпълняват строително-монтажни дейности и мерки за енергийна ефективност От старта на Националната програма за енергийна ефективност на многофамилни жилищни сгради до края на август тази година са обновени 1364 от общо 2022 сгради със сключени договори за целево финансиране с Българската банка за развитие. Продължава работата по останалите участващи в програмата сгради. По 336 блока се изпълняват строително-монтажни дейности, а другите предстои да бъдат санирани. Най-много завършени сгради има в областите Бургас (181), Благоевград (169) и Хасково (137). Сред общините се открояват центровете на тези области, а също и Стара Загора и Пазарджик. В община Бургас са обновени 161 сгради, по 40 се работи, а 4 са със стартирали дейности по техническо обследване. Сключените договори за целево финансиране в общината са 205. 138 са завършените сгради в община Благоевград. По пет сгради се извършват строително-монтажни дейности. Те са последните в общината със сключени договори за целево финансиране. В община Хасково са сключени договори за целево финансиране със 111 сдружения на собственици. Енергийноефективни мерки вече са въведени в 71 жилищни многофамилни сгради, още 6 са в изпълнение, а 24 са със стартирали дейности по техническо обследване. В Стара Загора са въведени в експлоатация 68 сгради и се работи по 7, като след тяхното завършване в общината ще са обновени всички сгради, одобрени за участие в програмата. В Пазарджик са завършени всички 41 сгради със сключени договори за целево финансиране.", "date": "2018.09.24", "title": "Безплатното саниране обнови 1364 блока у нас, първенец е Бургас"}
{"url": "http://standartnews.com/balgariya/chuvstvitelna_promyana_na_vremeto-376032.html", "text": "С настъпването на есента идва и чувствителна промяна на времето у нас. Жълт код е обявен в голяма част от страната. Предупреждението от първа степен е заради силен вятър с пориви до около 90 километра в час. Без предупредителен код са само областите Смолян, Кърджали, Хасково, Ямбол и Бургас. „За почти цялата страна има код днес. Тези райони в Югоизточна България, където няма код – там вятърът ще се усети през нощта\", поясниха от НИМХ за bTV. Очаква ни и рязко понижение на температурите като през следващите дни дневните няма да надхвърлят 15 – 20 градуса.", "date": "2018.09.24", "title": "Чувствителна промяна на времето"}
{"url": "http://standartnews.com/balgariya/vnimanie_silen_vyatar_dnes-376035.html", "text": "Този следобед и в нашата страна започва захлаждане. Северозападен вятър ще понижи температурите първо в северозападните райони. Там стойностите ще паднат от 26-28 градуса на 18-20 градуса още към 15:00-16:00 часа. Поривите на вятъра в северозападната половина от страната ще достигат до 70-80 км/ч и поради тази причина там е обявен жълт предупредителен код. Само в крайните югоизточни райони е без предупреждения, но вечерта вече и там ще стане ветровито и по-хладно. Дотогава ще е доста топло с температури до 32-34 градуса. През нощта и утре сутрин ще е все още ветровито и ще продължи да нахлува студен въздух. В тези часове предупрежденията за силен вятър са валидни за цялата страна. Утре температурите няма да надхвърлят 15-20 градуса.  На места в източните райони ще има и превалявания. В сряда ще е все още доста хладно, но вятърът ще отслабне и през следващите дни температурите ще започнат да се повишават. През повечето дни до края на седмицата ще е по-често облачно, има вероятност и за превалявания, но температурите ще са вече обичайни за края на септември - около и над 20 градуса.", "date": "2018.09.24", "title": "Внимание: Силен вятър днес"}
{"url": "http://standartnews.com/balgariya/v_posledniya_pochiven_den_ochakva_se_zasilen_trafik_po_patishtata_u_nas-376042.html", "text": "Засилен трафик по пътищата на страната се очаква в края на серията от три почивни дни. Най-натоварени за предвижване се очаква да бъдат магистралите „Тракия\", „Хемус\" и „Струма\". За улеснение на трафика през Владая, в интервала от 10 до 20 ч., ще има две ленти за прибиращите се към София. Алтернативен маршрут на първокласния път през Владая е магистрала „Люлин\". По всички трасета, по които се очаква да има много движение, както и на граничните пунктове с Гърция, Сърбия и Румъния, ще има засилено полицейско присъствие. Движението на тежкотоварни автомобили с тегло над 12 тона ще бъде ограничено по автомагистралите от 14 до 20 ч.", "date": "2018.09.24", "title": "В последния почивен ден: Очаква се засилен трафик по пътищата у нас"}
{"url": "http://standartnews.com/balgariya/kitay_vavezhda_mita_ot_5_i_10_varhu_vnosa_na_amerikanski_stoki_za_60_mlrd_dolara-376043.html", "text": "От днес 12.00 ч. пекинско време (7.00 ч. българско време) в сила влязоха новите китайски мита върху вносни стоки от САЩ на стойност 60 млрд. долара, съобщи ТАСС. Митата в размер между 5 и 10% обхващат общо 5207 американски продукта, допълва Ройтерс. Мярката е отговор на нови вносни мита от 10% върху китайски стоки за 200 млрд. долара, които американската администрация обяви миналата седмица. Тези мита постепенно ще достигнат до 25% до края на годината. САЩ наложиха нови мита на китайски внос в размер на 16 млрд. долара Американските налози също влизат в сила на 24 септември. Президентът на САЩ Доналд Тръмп обяви, че ако Пекин вземе ответни мерки, Вашингтон ще прибегне до допълнителен пакет мита върху стоки и услуги от Китай на стойност 267 млрд. долара. Пекин отвърна с нови мита на влезлите в сила нови американски мита На 15 юни Тръмп заяви, че тъй като Китай \"краде\" американска интелектуална собствeност и технологии, а също така има несправедливи търговски практики спрямо САЩ, Вашингтон ще въведе мита от 25% върху вносна на китайски стоки на стойност 50 млрд. долара. Подобни планове бяха осъществени на два етапа - на 6 юли и 23 август и при всеки от тях повишените ставки засягаха китайски стоки съответно за 34 и 16 млрд. долара.", "date": "2018.09.24", "title": "Китай въвежда мита от 5 и 10% върху вноса на американски стоки за 60 млрд. долара"}
{"url": "http://standartnews.com/balgariya/postaviha_monument_na_hudozhnika_bedig_bedrosyan_v_silistra-376046.html", "text": "Скулптурен монумент в цял ръст на художника Бедиг Бедросян вече украсява градинката пред Художествената галерия в Силистра. Бедиг Бедросян е син на прокудени от Армения заселници в България. През по-голямата част от живота си рисува в Силистра. След смъртта си през 1989 г. оставя повече от 600 картини. Неговият племенник Кеворк Крикорян никога няма да забрави топлата емоционалност на художника. Скулпторът и преподавател в Художествената академия проф. Ангел Станев, също родом от Силистра, си спомня как като тийнейджър е бъркал боите на „чичо Бедиг\". Той обаче отказва да направи бронзова фигура на Бедросян, защото смята, че такава чест се полага единствено на проф. Георги Чапкънов – Чапа, живият класик на днешната българско пластично изкуство, също личен приятел на Бедиг Бедросян. Скулптурният монумент на Бедиг Бедросян е част от проекта „Родова памет\" на Сдружение \"Арарат\" – Варна.", "date": "2018.09.24", "title": "Поставиха монумент на художника Бедиг Бедросян в Силистра"}
{"url": "http://standartnews.com/balgariya/23456__zashto_izpolzvame_shestobalnata_sistema_za_otsenyavane-376047.html", "text": "Защо използваме шестобалната система за оценяване, от която се употребяват пет степени? Откога е така и защо точно шест бала? Отправяме въпросите си към „Питанка\" и ето какъв отговор получихме: Много хубав въпрос, който направо си е за шестица, която е най-високата оценка по петстепенната ни система, понеже единицата формално не е оценка за знания. Тя има предимно наказателен, а не оценъчен характер- единица за преписване, за подсказване или някаква друга постъпка. Ето каква е работата с оценките. Училищната система за преподаване на общ материал изисква и единна квалификация на познанията. Тоест кой колко е успял да усвои от този материал. Тази оценка може да става с помощта на букви, каквато е например англосаксонската традиция или с цифри, както е в немската и руската традиция. Руската е петобална и върви от 1 до 5, като 1 е най-ниското възможно, нещата са много зле, а 5 е най-доброто. При немците е обратното. Там 6 е за лошо, градацията стига до 1. Първи - отличен. Тези две системи - руската и немската имат най-голямо влияние върху традициите за писане на оценки в региона ни. Болшевиките се опитват да прекроят руската, която датира от 1837 година, но след няколко неуспешни опита си я оставят. Ето как още от края на XIX век у нас съществува действаща шестобална система по немски образец, само че във възходяща градация, по руски. Няма да се връщаме много назад за историческия дебат защо това е така. Първо, защото чак кой знае какъв дебат няма. И второ, защото шестобалната система с шест действителни цели оценки е възможно най-добрата. Тя разделя матрицата на две. Първите три оценки са негативни, вторите три- позитивни. Половинки няма и слава Богу, защото с тях става зле. Но за това след малко. Понеже споменахме Бога, в разказа „Бог да прости\" на Чудомир, ако си спомняте, учителят Обесников на всички пишеше 1,2 и 3, 4 - никому, 5 - на него самия, а 6 - само на Бог. Ето ви пример за действаща шестобална система преди Втората световна война. Но нашите другари през 50-те години много искат да са лика-прилика със съветските и през учебната 1952-1953 година въвеждат руската петобална система, която поставя формална среда 3. Затова и до днес 3 е среден. Руската система му вика удовлетворителен. След него следва добър-4 и отличен-5. 2 е неудовлетворителен, 1-лош. Оказва се обаче, че тази система нещо не може да пасне у нас, твърде дълга е традицията на старата, стават обърквания. Така че през 1956-1957 година, което е едва 4 години по-късно, се връща пак шестобалната. Ама да не обидим съветските другари уж традиционна наша шестобална, а всъщност тяхна петобална. Така 3 остава да е среден, макар че по стария вариант това не е средата, а под средата. Сега отличен става 6, а 5 е много добър, 1 почти отпада, става оценка за поведение, 2 е единствената оценка за лошо представяне. За да се унифицират оценките с класовете, се появяват и половинките. Слаб си само в една половинка от 2.00 до 2.49. После ставаш рязко среден. Среден обаче не е среден, както изяснихме, а си е доста незадоволителна оценка. Средата става добър-4, което е нелепо. Как така посредствеността ще е нещо добро. След нея степените са много добър и отличен, между които разликата също е особена, след като отличен си само в половин скала - от 5.50 до 6.00. Така пълни степени са само среден, добър и много добър, което е голям проблем за оценяване и до днес. И така ние в наши дни имаме шестобална оценителна система, но с пет ефективни скали, по руски маниер. И съвсем естествено е да се чудат големи и малки, как и защо се е случило това.", "date": "2018.09.24", "title": "2,3,4,5,6 – защо използваме шестобалната система за оценяване?"}
{"url": "http://standartnews.com/balgariya/prouchvane_sochi_che_pravitelstvoto_e_v_naykritichniya_si_period-376051.html", "text": "Кабинетът „Борисов-3\" изживява най-критичния си период от началото на мандата, а доверието в институциите продължава да се руши, сочи национално представително проучване на общественото мнение, осъществено от агенция „Афис\" в периода 14-19 септември 2018 г. Според проучването недоверието в парламента е на по-високо ниво в сравнение със съдебната власт и прокуратурата. Оценките и самооценките на българските граждани за заобикалящата ги действителност са се влошили в сравнение с предходните месеци. През септември едва 12,4% от анкетираните са посочили, че живеят по-добре на фона на 25,2%, които живеят по-зле. 62,4% пък не виждат промяна. Като основна причина за всичко това се откроява нарастващото масово безпокойство за развитието на икономиката, независимо от оптимистичните статистически оценки и прогнози. В общия ранг на посочваните важни въпроси за България интервюираните са посочвали „Доходите и пенсиите\" (23,9%), „Развитието на икономика\" (13,8%), „Безработицата\" (10,7%) и „Финансовата стабилност\" (10,2%), съответно на първо, второ, четвърто и пето място в общата класация. Между тези проблеми в челото се нарежда единствено въпросът за здравеопазването, което заема третото място с 11,5 на сто. В сравнение с месец Юли цитираните стойности са били общо с 4 пункта по-ниски. Не по-различна е класацията на проблемите, които хората обозначават като лични. Проблемите на „Бедността\", „Неясните перспективи\", „Безработицата\" и „Пенсиите\" се подреждат съответно на първо, трето, четвърто и пето място със стойности от 15,2; 13,2; 11,0 и 10,8 на сто. Тук проблемите на здравето/здравеопазването са на второ място с 14,9 на сто. Всичко това, заедно с повишаващите се цени на стоките от първа необходимост, както и очакванията за по-високи сметки за ток, парно, вода и други влияе на тенденцията към ръст на обществените тревоги и съвсем логично дава отражение върху отношението към управлението на държавата и върху оценката за политическата обстановка като цяло. От средата на месец юли бележи рязко покачване делът на гражданите, които оценяват обстановката като крайно напрегната – от 36,8% през юни на 52,3% в края на юли. При политическите партии при ГЕРБ имат спад и през септември се радват на 21,3% от подкрепата на избирателите. БСП са близо зад тях с 20,9%. На трето място са ДПС със 7,4%, а Обединените патриоти идват чак на четвърто място с 5,8%. Под четирипроцентовата бариера остават подкрепящите „Воля\" и всички останали. Има лек ръст на хората, които посочват, че не биха гласували – те са 13,6%, а тези които се колебаят са 16,7%. На най-голямо доверие се радват омбудсмана Мая Манолова с 60%, а президентът Румен Радев е на втора позиция с 58,1%. Те са следвани от Европейския съюз, който печели 47,7% от доверието на българските граждани. Парламентът този път се намира на последна позиция с 23,1% подкрепа ,като преди него са прокуратурата (24%), съдебната власт (25,4%) и правителството (30,8%).", "date": "2018.09.24", "title": "Проучване сочи, че правителството е в най-критичния си период"}
{"url": "http://standartnews.com/balgariya/unishtozhavat_35_t_hrani_konfiskuvani_ot_magazini_zavedeniya_i_skladove-376053.html", "text": "34 953 кг храни от животински и неживотински произход са насочени за унищожаване от инспекторите на дирекция „Контрол по храните\" към Българската агенция по безопасност на храните (БАБХ) през месец август, съобщиха от пресцентъра на институцията. Храните са конфискувани от производствени обекти, складове, магазини и заведения за обществено хранене. Част от тях са били неправилно съхранявани, некоректно етикетирани и с изтекъл срок на годност, а други без здравна и идентификационна маркировка. Дирекция „Контрол по храните\" е насочила за унищожаване още 210 броя яйца и 606 л безалкохолни напитки. През август в страната са извършени общо 14 664 проверки и са издадени 1022 предписания. Съставените актове за установяване на административно нарушение са 195. Затворените обекти в страната с временно преустановена дейност са шест.", "date": "2018.09.24", "title": "Унищожават 35 т храни, конфискувани от магазини, заведения и складове"}
{"url": "http://standartnews.com/balgariya/silniyat_vyatar_sabori_darveta_nayseriozno_zasegnata_e_montana-376059.html", "text": "Множество сигнали за паднали предмети в следствие на силния вятър са приети днес от жители на Северозападна България, съобщиха от пресцентъра на МВР. По данни на ГД \"Пожарна безопасност и защита на населението\" най-сериозно е засегната област Монтана. Там е съобщено за изпочупени дървета и клони, паднали ламарини и предмети. Мобилизирани са всички екипи на пожарната и полицията, включително и колегите им, които са в почивка. Няма пострадали хора. В София са получени 4 сигнала за паднали дървета и клони, съобщи пред „Фокус\" директорът на Дирекция „Аварийна помощ и превенция\" към Столична община Красимир Димитров. „3 от сигналите са за паднали дървета, един е за паднали клони. И 4-те сигнала са в различни райони на София. Аварийните екипи вече са реагирали на два от сигналите, няма пострадали хора. Едно от дърветата е паднало за автомобил, други данни за щети към момента няма. От пожарната припомнят, че при такива случаи хората не трябва да остават на открито, защото има опасност от наранявания от падащи отломки от сградите и други предмети. Добре е да затворят плътно вратите и прозорците в дома си, да приберат незакрепени предмети от терасите си, а ако са на открито, да потърсят временно заслон. Синоптиците очакват пориви на вятъра до 50-60 км/ч. В 23 области на страната е обявен жълт код за опасно силен вятър. Той ще е най-силен в Северозападна България. Там на моменти поривите ще бъдат над 70 км/ч. За вторник предупреждението ще бъде в сила за цялата страна.", "date": "2018.09.24", "title": "Силният вятър събори дървета, най-сериозно засегната е Монтана"}
{"url": "http://standartnews.com/balgariya/zavodat_za_vino_kray_karnobat_e_otvoren_no_ne_mozhe_da_zapochne_rabota-376052.html", "text": "Непроменени остават напрежението и липсата на яснота в заводите за алкохол, свързани с бизнесмена Миню Стайков, съобщава бТВ. След решението на съда едно от запечатаните предприятия – „Винпром Карнобат\", беше отворено снощи, но служителите влязоха в него, без реално да могат да започнат работа. Продължава спорът между ръководството на фабриката за спиртни напитки и Агенция „Митници\" за един от крановете в предприятието – може ли от него да се източва безакцизен алкохол. Кранът е част от цялата инсталация за производство на спиртни напитки и функционира от пускането на съоръжението в експлоатация преди 18 години, твърдят от управата на фабриката. По думите им от агенцията са разполагали с чертежите за издаване на лиценз. Според Йовко Йовков, административен директор на фабрика за спиртни напитки съоръжението може да работи без въпросния кран, но няма да има възможност да се правят проверки за изтичане на газ и има опасност от взрив. Кранът се използвал при профилактика веднъж годишно. „Не са спазени изискванията на наредбите и следва да има измервателно устройство. Дебитът зависи от това колко ще бъде отворен кранът. Но при едно сравнително добро отворено положение – вие от клипа, който сме ви предоставили, видяхте, че течността излиза с доста голяма сила\", коментира пред телевизията Юлиян Марков, зам.-директор на Агенция „Митници\". От агенцията уточниха, че няма доказателства кранът да е извеждал количества алкохол, установени на пазара. Досъдебно производство е образувано относно нерегламентирания кран, от който може да се източва алкохол, каза директорът на Митница – Бургас Валери Стефанов, цитиран от БНР. Докато спиртоварната остава запечатана, не може да работи и заводът за вино – няма място за новите джибри. „Ние работим на 24 часов режим, така че тези 48 часа през които ние не работим реално могат да нанесат щети на новата продукция за цяла реколта напред\", коментира Димитър Ценов, технолог на „Винпром Карнобат\". Четвърти ден камионите с грозде чакат да бъдат разтоварени.", "date": "2018.09.24", "title": "Заводът за вино край Карнобат е отворен, но не може да започне работа"}
