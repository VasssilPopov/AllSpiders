{"url": "http://standartnews.com/mneniya/priemaneto_na_evroto_shte_donese_samo_polzi-370873.html", "text": "- Няма причина да не бъде спазен. Ние сме в много интензивна комуникация с Европейската централна банка и Европейската комисия. Нашето разбиране е, че отговаряме на всички числови критерии и няма причина да отлагаме повече подобно решение. Още повече, че има и консенсус в обществото. На заседание на Икономическия и социален съвет, в който са представени всички бизнес организации и синдикати, категорично бе заявена позиция, че те очакват от централната банка и от правителството решителни действия в тази посока. - Спорът дали една държава конвергира по-добре вътре или извън еврозоната, е малко като спора за кокошката и яйцето. Ако се погледне чисто статистически, може да се установи, че държавите извън еврозоната конвергират по-бързо от държавите вътре в нея. По мое мнение влизането на България в ERM II ще даде повече доверие в българската икономика и ще намали до минимум калкулираните политически рискове от страна на инвеститорите. И в този смисъл ще носи само позитиви. Не намирам основание в аргументите на някои, че, видите ли, ние ще донесем някакви рискове за конкурентоспособността на българската икономика с присъединяването на лева към ERM II, или някакви други рискове по отношение на самата еврозона. Ние сме част от един успешен проект, наречен валутен борд, вече повече от 21 г., така че на практика сме членове на еврозоната - имайки ограниченията, но нямайки предимствата на пълното членство. Така че продължавам да смятам - и съм го заявявал многократно и на ЕЦБ, и на мои колеги финансови министри от еврозоната - че разширяването е полезно и за старите държави, и за онези, които се стремят да влязат в нея. Разбира се, спазвайки установените правила за членство в ERM II. - Не знам кои германски финансови среди визирате, но ERM II е колективно решение на държавите в него и на ЕЦБ, като последната има решаващ глас в този процес. В този смисъл най-важната задача е да докажем на ЕЦБ, че българската държава напълно отговаря на описаните критерии. Оттам нататък това, което трябва да се направи допълнително - като реформи или като настройване на финансовата ни система за пълноправно членство в еврозоната - ние сме готови да го свършим. Опитът за неравнопоставено отношение и поставяне на предварителни условия към България за подобно членство не е в съответствие с един от основните принципи в договора за функциониране на ЕС: за еднакво третиране на държавите членки. И ние не можем да приемем за честна позицията на този, който казва: изпълнявате критериите, но нямате място в ERM II и еврозоната. Ние сме поели ангажимент за членство в нея още при присъединяването си към ЕС и това е въпрос само на време и изпълнение на критериите. А нашето разбиране е, че тези критерии са изпълнени. - След кризата в Гърция и в други южни държави, някои от водещите икономики в ЕС поставят въпроса, че първо трябва да се постигне надежден механизъм за намаляване на рисковете във финансовия и в банковия съюз и след това да се говори за споделяне на рисковете, каквото например представлява единната схема за гарантиране на депозитите Която между другото е наистина добра инициатива и рано или късно трябва да се намери консенсус за нейното прилагане. Това е фундаментален спор. Някои държави от севера претендират, че южните членки си позволяват по-разхлабена финансова и икономическа политика, а това  влияе върху общата европейска валута и създава допълнителни рискове. Сигурен съм, че големите държави, най-вече Германия, Франция и Италия, ще намерят консенсус в това отношение и очаквам в близко бъдеще - разбирайте следващите няколко месеца до една година - да се намерим компромис за завършване на банковия съюз чрез механизмите за намаляване и споделяне на рисковете. Нещата се забавиха доста заради трудната политическа обстановка в Германия през последните 6 месеца. За щастие те имат вече стабилно правителство. Ситуацията в Италия добавя известна несигурност, но се надявам и там да се намери решение. - Страховете се насаждат от хора, които не разполагат с достатъчно информация, или които имат интерес държавата да не е в силна позиция. Опитът на последните присъединили се към еврозоната страни показва, че тези страхове са пресилени и такива инфлационни процеси не се забелязват. Ние планираме скоро да организираме една конференция по темата в София, на която да поканим партийни лидери, експерти и да обсъдим ползите и рисковете от пълноправното членство на еврозоната. Но със сигурност примерите от ранните години на създаването й са без покритие в последните години. Механизмите за контрол върху спекулативно увеличаване на инфлацията, които са приложени в Словакия или в балтийските държави, работят успешно. А предимствата са безспорни. Първо, повишаване на доверието в българската икономика. Премахване на всички ограничения, свързани с управлението на активите на БНБ. Намаляване със сигурност на лихвените равнища за бизнеса и населението заради достъпа до ликвидност, който ЕЦБ осигурява. Вероятно веднага след присъединяването към ERM II оценката на кредитните агенции за конкурентността на нашата икономика ще бъде повишена. Така че аз убедено вярвам, че от членството в еврозоната България и българското общество ще извлекат само предимства. Така смятат и работодателите, и синдикатите, а и повечето парламентарно представени партии. Може би дори всички. Ако си представим степените на интеграция в ЕС, ние се намираме на практика в преддверието, само с членството в него. Отсъствието ни от Шенген и от еврозоната може да се приеме за непълноценно членство. Можем да ги разглеждаме като три концентрични кръга, от които еврозоната е най-вътрешният. Ние още сме в най-външния.", "date": "2018.04.25", "title": "Приемането на еврото ще донесе само ползи"}
{"url": "http://standartnews.com/sport/sinya_drama_levski_na_final_za_kupata_sled_22_s_tsskasofiya-370868.html", "text": "Отборът на Левски е вторият финалист за Купата на България през този сезон. \"Сините\" отстраниха ЦСКА-София в изключително драматичен спектакъл пред близо 20 000 зрители на \"Васил Левски\". Двата тима завършиха 2:2, а 26-кратните шампиони на страната празнуват след успех с общ резултат 4:2. Жорди Гомес (7) и Буш (65) вкараха за Левски, а Бланко (57) и Алберт (82) бяха точни за \"червените\" Играчите на Делио Роси играха с човек по-малко от 27-ата минута, след като Кали Тиам беше изгонен за брутален фаул срещу Фернандо Каранга. Бразилецът напусна терена със сълзи на очи, като едвам стъпваше на десния крак. При резултат 1:1 попадение на Рафаел Енрике беше отменено в 61-ата минута заради много спорна засада. Като цяло Левски заслужи да играе на финал, след като в сблъсъка от 180 минути заслужи повече победата. На финала \"сините\" излизат срещу Славия, а двубоят ще бъде на девети май на стадион \"Васил Левски\".", "date": "2018.04.25", "title": "Синя драма! Левски на финал за Купата след 2:2 с ЦСКА-София"}
{"url": "http://standartnews.com/mneniya/kodeks_za_patna_bezopasnost_shte_namali_ubitite_pri_katastrofi-370865.html", "text": "- Когато се създава ново законодателство е необходимо да има политическо задание. Политическото задание за разделянето на досегашния ЗДП на три нови закона не беше ясно до общественото обсъждане в понеделник. Едва тогава, при представянето на трите закона, г-н Цветан Цветанов заяви, че се очаква от тези три нови закона да намалят жертвите по пътищата. Ако това е политическото задание, то тогава би следвало в тези три закона да бъдат въплътени нова философия и нов дух, различни от сега действащия ЗДП, и то по простата причина, че ЗДП не успя да се справи с този голям проблем. Ние, експертите от Института за пътна безопасност (ИПБ), направихме анализ на трите закона и категорично сме на мнение, че е налице механично разделяне на ЗДП на три части, което няма да го направи по-добър. Ако политическото задание за разделянето на ЗДП на три е от една дебела книга да се създадат три малки, които да се четат по-лесно, то навярно е изпълнено. Но - повтарям, в никакъв случай не е възможно да намалим пътния травматизъм, ако не променим философията и духа на закона. - Безспорно ключов проблем при решаването на задачата \"Как да намалим броя на жертвите по пътищата\" е системата за управление на безопасността. Категорично моделът на споделената отговорност, който досега се прилага в България, е доказано неефективен. В момента сме в ситуацията 11 институции да имат отговорности по ЗДП. Тези 11 институции трябва да взаимодействат и координират помежду си, като много често една и съща задача е възложена на поне две министерства. Затова когато се появят проблеми, всеки започва да прехвърля отговорността си върху другите. Затова ние в ИПБ изготвихме пътна карта с индикатори до 2020 г. - какво трябва да направи държавата, за да започне не да намалява катастрофите, а да нормализира ситуацията с пътната безопасност. За целта смятаме, че са необходими 4 основни стъпки, за да започнат нещата по пътната безопасност в България наистина да се нормализират: Нов модел за управление на безопасността на движение по пътищата; административно-наказателна реформа, която трябва да бъде насочена към това - сега и веднага - да се налагат глобите на нарушителите, за да има превенция върху останалите водачи. Досега несъбраните глоби играят обратния ефект - на ненаказауемост; нов модел за обучение на водачите, но във всичките му фази, и не на последно място - ясно разписани отговорности, които прекалено много са изсипани върху шофьора и прекалено малко - върху институциите, които администрират пътната система. - В началото на годината направихме запитване по Закона за достъп до обществена информация до 5-те най-големи града в България - колко предписания и разпореждания са направили до областни управители и кметове, до областните пътни управления - за нередности по пътищата, пътната маркировка, мантинелите и пр. Получихме информация, че през 2017 г. са регистрирани над 1600 такива случая. На следващия ни въпрос - а колко от тях санкционирахте за това, че не са отстранили неизправностите, отговорът беше - нула! Ето тук е ключът - необходимо е създаването на един независим експертен орган извън тези 11 институции, който независимо, хладнокръвно и безпристрастно да събира информацията за проблемите, свързани с пътната безопасност. В момента на въпроса \"Кой носи отговорност по отношение на пътната безопасност\" - няма конкретен отговор, а всеки прехвърля отговорността върху другите. Затова ние от ИПБ си направихме труда да прегледаме държавното ни устройство и в Конституцията, чл. 105, ал. 2, открихме, че сигурността на българските граждани се гарантира и управлява от Министерския съвет (МС). Но МС не разполага с необходимия административен капацитет, за да ръководи и контролира системата за пътна безопасност. Нещо повече - МС, забележете, не е получил от 2010 г. досега нито един документ за обсъждане на пътната безопасност в България. Тогава възниква въпросът: как досега управляваме системата за пътна безопасност? Излиза, че се управлява инцидентно - чрез импровизации и хрумвания. Виждаме по телевизиите или вестниците някаква катастрофа, чрез което ни се оказва обществен натиск и веднага се прави промяна в ЗДП. Поредната. Така не може да се нормализират нещата. Затова ние смятаме, че условието на задачата е сгрешено, поради което никога няма да получим правилния отговор - да намалим броя на жертвите, докато не променим системата за управление на пътната безопасност у нас. - Във вторник, 24 април, за първи път нашият ИПБ предложи на обсъждане в Пловдив нов модел за управление на пътната безопасност. Този нов модел предлага децентрализация на системата за пътна безопасност чрез изграждане на множество подсистеми, в които ключова роля ще играят областните управители. Ние в ИПБ смятаме, че решаването на проблемите, свързани с пътната безопасност, трябва да започне да се решава на областно ниво. Защото във всяка отделна област има различни проблеми, различни ресурси, различен е културният детерминизъм, ако щете. - Да, защото промените ще станат повече, така е. Дори объркването ще стане по-голямо от гледна точка на това, че ако знаеш какво гласи чл. 40 от ЗДП, например, то чл. 40 от закона за МПС ще е друг, а чл. 40 в закона за водачите пък гласи нещо съвсем трето. И в един момент ще се получава голямо объркване. Затова ние от ИПБ предлагаме три стратегически цели за подобряването на пътната безопасност в България за периода 2018 - 2020 г.: Ефективно управление на системата; създаване на ефективно и устойчиво законодателство, което минава през приемането на Кодекс за движението по пътищата. България се нуждае от такъв кодекс, който да обедини и систематизира съществуващите законови и подзаконови нормативни актове. Кодексът е вид закон, който изцяло урежда определен кръг еднородни обществени отношения, които повече никъде другаде не се уреждат. Подобен модел за решаване на проблемите с пътната безопасност чрез кодекс е възприет в Германия. Защото ние имаме Семеен кодекс, Кодекс за застраховането, Кодекс на труда и пр., а една такава жизненоважна материя, каквато е пътната безопасност, не е уредена чрез кодекс, а сме я разпилели в множество законови и подзаконови нормативни актове и сме създали възможността те да си противоречат и да се прехвърлят отговорности. Идеята за създаването на кодекса се роди на 24 февруари на един голям форум в Софийския университет, където светила в административното право от Юридическия факултет се изказаха именно в тази посока - че е необходимо създаването на кодекс по пътна безопасност, тъй като България се нуждае от систематизиране и обединяване на една такава сложна материя, каквато е транспортната. Третата стратегическа цел е професионално и експертно управление, чрез съдаване на експертен орган за анализ и мониторнг върху дейността на всички институци отговорни за пътната безопасност. - Министър Радев е абсолютно прав, защото подходът за вдигане на глобите без да има механизъм за въздействие върху нарушителите, т.е. своевременно да бъдат те събрани, създава усещането за ненаказуемост. Именно затова ние предлагаме комплексен подход и смело визионерско мислене. - Да, те шофират така, защото попадат в една държава, в която цари разпад на системата за управление на пътната безопасност, разпад на контрола, лоша инфраструктура и никакъв самоконтрол помежду ни. Но същите тези румънци, когато пътуват в Гърция или Унгария, карат по съвсем друг начин, тъй като там контролът почива на друга философия. Ние абсолютно нереалистично очакваме от МВР да повиши контрола и да реши проблема с безопасността на пътя. Необходима е изцяло нова концепция за повишаване на пътната безопасност. И ние от ИПБ предлагаме нашите услуги, тъй като разполагаме и с експертизата, и с концепцията, и с пътната карта за развитие на пътната безопасност. Затова призовавам нашите политици да бъдат по-смели, когато задават политическите задачи - да не се притесняват да се обърнат към нашата експертиза. Ние не държим тя да бъде обявена, че е на Института за пътна безопасност. Просто държим да бъдем обществено полезни - в името на живота!", "date": "2018.04.25", "title": "Кодекс за пътна безопасност ще намали убитите при катастрофи"}
{"url": "http://standartnews.com/mneniya/da_pozhalim_detsata_si-370872.html", "text": "Училище-мъчилище. Така децата от моето поколение наричахме безкрайните уроци и извънкласни занимания, с които ни затрупваха. И все пак, в сравнение с днешните деца, ние, родените в края на 70-те и през 80-те години, сме си живели доста щастлив живот. Днес, ако се разходите сутрин около някое училище, ще видите малчугани, превити на две от тежки раници или пък тътрещи чанти на колелца, пълни догоре с учебници. За тях ходенето на училище буквално изисква физически усилия. Ето защо намеренията за въвеждане на електронни учебници и олекотяването на ученическите чанти е решаваща стъпка в правилната посока. И ако тя ще облекчи живота на настоящите ученици, то една този на хлапетата, които сега са в детската градина.  Промени в наредбата за предучилищно образование предвиждат децата в предучилищната група да държат тест за първи клас. Той ще е стандартизиран, няма да се оценява с оценки и няма да играе ролята на вход за влизане в първи клас. Целта е учителките да разберат в кои области децата имат талант за развитие и в кои имат нужда от подкрепа. На пръв поглед идеята е смислена. Няма лошо да се установи какво е интересно на отделното дете, кое му се отдава повече и кое го затруднява. Така учителките наистина ще могат да имат индивидуален подход към всяко хлапе. Въпросът е обаче защо тази идея трябва да е под формата на изпит. Нима в хода на заниманията в детската градина преподавателките толкова не могат да установят кое представлява интерес за малчугана и кое не? И да впишат това в индивидуалното му дело, където от следващата година ще влизат резултатите от теста. За това обаче е нужно повече внимание към всяко отделно дете, поетапно проследяване на неговото развитие и евентуалните му заложби. А често учителките нямат време да отделят подобно внимание на своите възпитаници. Защото групите понякога са твърде многобройни - 30-40 деца, защото преподавателките са изнервени и уморени, а в някои случаи дори достигат до ексцесии, каквито видяхме в някои детски градини – с крясъци и дори посягане на хлапетата. Тяхното подлагане на изпит вероятно ще увеличи още повече стреса им. И без това преходът от детската градина към училището е достатъчно сериозен, защо трябва да го усложняваме още повече. Децата имат право на истинско детство и да не бъдат затрупвани от задачи и занимания, които понякога ги изтощават до безкрай. И без това от модерните технологии, компютърните игри и телевизията. Както и от липсата на детски площадки и градинки в кварталите, където да лудуват на воля. Да, вина имат и родителите, които,  уморени до смърт от ежедневието си, предпочитат да оставят детето да зяпа в телевизора, вместо да общуват истински с него. Често единствената комуникация между родители и деца са разговорите за оценки, наказания или похвали в училището. Представете си какво ще се случи в главите на невръстните деца и под какъв стрес ще бъдат поставени и родителите, ако тези разговори започнат още докато хлапетата са в детската градина. Нека не ги затормозяваме с тестове и изпити още преди истински да са започнали своя процес на обучение. Да пожалим децата си, те и без това са достатъчно зомбирани от сложното време, в което живеем и последиците от него.", "date": "2018.04.25", "title": "Да пожалим децата си"}
{"url": "http://standartnews.com/regionalni/voenen_lager_gotvi_detsa_za_trudni_situatsii-370860.html", "text": "Ученическият лагер край Широко поле ще бъде моделът, по който ще се въвежда началната военна подготовка в училищата в страната, прототип на залегналата за изпълнение идея. Това обяви по време на посещението си в базата шефът на дирекция „Социална политика\" в Министерството на отбраната Иво Антонов. „Похвално е изпълнението на тази идея тук. Децата имат възможност освен на теория, но и на практика да усвоят интересни знания, свързани с военната подготовка\", посочи Антонов. По думите му в Школата ще бъдат осигурени учебни автомати, с които учениците да бъдат запознати с устройството на оръжието. В „Националния ученически център по военно дело и спасителни дейности\" в село Широко поле край Кърджали преди дни се проведе комплексно занятие с ученици от 10-тите класове на шест от средните училища в област Кърджали. Участваха близо 250 ученици от  кърджалийските училища СУ \"Отец Паисий\", ПГ по селско и горско стопанство, СУ „Христо Ботев\" от село Чорбаджийско, СУ „Отец Паисий\" село Кирково и СУ \"Н. Й. Вапцаров\" село Бенковски. Обучението през последните няколко години  се организира от Военно окръжие в Кърджали съвместно с Общинската организация на Съюза на офицерите и сержантите от запаса и резерва (СОСЗР) и Военен клуб – Кърджали. „Една от основните задачи на структурите на Центъра за военно обучение по места през последните години е работата по патриотичното възпитание на младото поколение в страната\", обясни комендантът на  Школата Минчо Гумаров, преподавател по военно обучение в СУ\"П.Р. Славейков\"  Кърджали и основател на Ученическия военен център през  1997 г През месец април започнаха планираните практически занятия  в Националния ученически учебен център по военно обучение. Обхванати са ученици от деветите и десетите класове. Младежите и девойките усвояват полезни знания, умения и навици, които формират у тях  полезни способности за преодоляване на евентуални житейски изпитания, на които могат да бъдат подложени - природни и стихийни бедствия, крупни промишлени аварии и катастрофи. В организацията и провеждането на учебните занятия по начална военна подготовка  в Кърджалийско много добро взаимодействие има между МО, МОН и Съюза на офицерите и сержантите от запаса и резерва. Над 700 ученици от средните училища в област Кърджали обикновено провеждат практически занятия по военно дело в Националния ученически център по военно обучение и спасителни дейности в село Широко поле. Те се организират от експертите от сектор „ВОКНА\" на Военното окръжие и членове на Съюза на офицерите и сержантите от запаса и резерва в Кърджали. „Започнахме с 50 ученика преди няколко години. Сега обхващаме почти всички средни училища\", казва Бойко Бенеков и допълва, че се работи активно с общините за обучението на младите хора. Офицери и сержанти смятат, че в 9 и 10 клас. Затова практическите занятия във   Военния  лагер в село Широко поле са много полезни. Обособяват се  четири центъра, където се обучава по един клас. В единия се запознават  със стрелковото оръжие, във втория с екипировката, в третия  с артилерийските системи. В четвъртия център получават информация как да кандидатстват във висшите военни училища и Българската армия.  Упражняват се също в стрелба с въздушна пушка. Момчетата и девойките се запознават с колективно въоръжение –като 100-милиметрово противотанково оръдие и 80-милиметрова минохвъргачка, автомат Калашников, манлихер, маузер, ръчни нападателни и отбранителни гранати, както и с индивидуалните защитни средства. „Един генерал да излезе от Кърджали и трудът ни е оправдан. Преди две години близо 20 младежи от региона кандидатстваха във военни училища. Това се дължи на усилията положени в този център\" , подчертава  о.з  капитан Минчо Гумаров, който повече 20 годни ръководи единствения в страната Военен учебен център за ученици край Кърджали. Често в края на  практическите занятия гости на младежите са представители на Централно военно окръжие в София , кметът на Кърджали и областният  управител. Първият тренировъчен лагер сбор се провежда на територията на лагера през далечната 1996 г. Полевият военен ученически лагер може да се ползва целогодишно. От 2004 г е собственост на община Кърджали, която е приемник на бившата Мобилизационна база край Широко поле.„Кметът на  Кърджали Хасан Азис много ни помага, за което сме му изключително благодарни\", подчертава Минчо Гумаров и допълва, че помещенията в базата периодично се ремонтират, а лагерът е електрифициран и водоснабден. Преди 8 години там е монтирана фотоволтаична система за електричество и са обзаведени кабинети по „Начална военна отбрана\", „Млад огнеборец\" и „Гражданска защита\". В лагера  има и специална полева кухня, в която се приготвя храната. По думите на Гумаров през военния лагер в Широко поле за тези малко над двадесет години са минали 60 000 ученици. От  пролетта до есента занятията са еднодневни в рамките на 8 часа.През летните месеци престоят на групите е за по 3-4 дни, защото топлото време позволява нощуването на палатки.Участват предимно деца от учебни заведения, в които военното обучение се  изучава като свободноизбираема подготовка. Най- сериозно то е застъпено в СОУ\"П.Р. Славейков\"Кърджали, където са обхванати желаещите са от 4 до 11 клас „Идват деца не само от цялата Кърджалийска област, но и от страната\", казва Гумаров и подчертава, че досега в практиката си не е имал проблеми с родители, които спират децата си. Напротив даже ги насърчавали, а понякога в лагера пристигали и бащите на малчуганите. „Още с пристигането в лагера децата трябва да се съобразяват с въведения режим. след това с предвидените по програма часове\", споделя капитанът. Обучението с тийнеджърите минава под формата на състезателни игри, в които се включени различни елементи като поставяне на противогаз, преминаване на въжен мост при наводнение, хвърляне на граната, стрелба по мишена, преодоляване на препятствие и изтегляне във вертолет. Специални занятия са предвидени за даване на първа медицинска помощ и безопасност на  движение.Отиграват се и различни ситуации, възникнали при бедствия, пожар, обгазяване, обезвреждане на терористи, оцеляване при екстремни случаи.\"Това увлича много момчетата и момичетата и те участват с желание\", коментира Гумаров. През 2010 г по повод Международния ден на мира Националният ученически център по военно обучение получава противотанково 100 милиметрово оръдие БС-3, единствено по рода си в Южна България. Година по –късно в ученическия военен лагер започва възстановяване и на стара бойна летателна машина Ми-4, която през средата на 80-те години е била на полигона на Вътрешни войски край Вишеград.Идеята е вертолетът да помага на децата  в състезателната тренировъчна игра „щурмуване от въздуха на обекти на земята\". Гумаров е доволен, че полевият лагер край Широко поле се ползва по предназначение  от ученици, желаещите да придобият военни умения от четвърти до дванадесети клас.  В двора на лагера има паметна плоча на загиналите фронтоваци. Винаги по повод 6 май - Деня на храбростта, 9 май и други празници ветерани от войните, офицери и сержанти от резерва и запаса провеждат срещи с децата и младежите в Широко поле. Учениците и гостите поднасят  цветя пред паметната плоча на загиналите фронтоваци във Втората световна война от 10-пехотна родопска дивизия. Базата през годините е посещавана от военни министри, депутати и представители на президентството.", "date": "2018.04.25", "title": "Военен лагер готви деца за трудни ситуации"}
{"url": "http://standartnews.com/svyat/avtomobil_blasna_sazdatel_na_novichok-370869.html", "text": "Кола блъсна един  от създателите на бойното отровно вещество \"Новичок\". Възрастен шофьор не успял да спре и бутнал пресичащия Владимир Углев. Инцидентът станал в руския черноморски град Анапа. Углев е в болница с леки наранявания, без опасност за живота.", "date": "2018.04.25", "title": "Автомобил блъсна създател на \"Новичок\""}
{"url": "http://standartnews.com/regionalni/vrashtat_zemi_na_rozhenskiya_manastir-370822.html", "text": "Община Сандански ще върне утре земеделски земи на Роженския манастир „Свето Рождество Богородично\". „Няма проблем общинският съвет да вземе това решение. Въпросните имоти са били на светата обител преди време, по-късно е прехвърлена собствеността на общината. Затова сега ще възстановим тези парцели на манастира. Те се намират в землището на село Виногради\", каза кметът на община Сандански – Кирил Котев. В началото на тази година общината дари друг имот на светата обител в близост до манастира. Върху нето през 1914 г. е построена църквата „Свети свети Кирил и Методий\", чийто ктитор е борецът за освобождение на Македония – Яне Сандански. Войводата е убит на 21 април 1915 година в Пилин планина и е погребан до съградения от него храм, на 200 метра от Роженския манастир.", "date": "2018.04.25", "title": "Връщат земи на Роженския манастир"}
{"url": "http://standartnews.com/biznes/priemaneto_na_evroto_shte_donese_samo_polzi-370873.html", "text": "- Няма причина да не бъде спазен. Ние сме в много интензивна комуникация с Европейската централна банка и Европейската комисия. Нашето разбиране е, че отговаряме на всички числови критерии и няма причина да отлагаме повече подобно решение. Още повече, че има и консенсус в обществото. На заседание на Икономическия и социален съвет, в който са представени всички бизнес организации и синдикати, категорично бе заявена позиция, че те очакват от централната банка и от правителството решителни действия в тази посока. - Спорът дали една държава конвергира по-добре вътре или извън еврозоната, е малко като спора за кокошката и яйцето. Ако се погледне чисто статистически, може да се установи, че държавите извън еврозоната конвергират по-бързо от държавите вътре в нея. По мое мнение влизането на България в ERM II ще даде повече доверие в българската икономика и ще намали до минимум калкулираните политически рискове от страна на инвеститорите. И в този смисъл ще носи само позитиви. Не намирам основание в аргументите на някои, че, видите ли, ние ще донесем някакви рискове за конкурентоспособността на българската икономика с присъединяването на лева към ERM II, или някакви други рискове по отношение на самата еврозона. Ние сме част от един успешен проект, наречен валутен борд, вече повече от 21 г., така че на практика сме членове на еврозоната - имайки ограниченията, но нямайки предимствата на пълното членство. Така че продължавам да смятам - и съм го заявявал многократно и на ЕЦБ, и на мои колеги финансови министри от еврозоната - че разширяването е полезно и за старите държави, и за онези, които се стремят да влязат в нея. Разбира се, спазвайки установените правила за членство в ERM II. - Не знам кои германски финансови среди визирате, но ERM II е колективно решение на държавите в него и на ЕЦБ, като последната има решаващ глас в този процес. В този смисъл най-важната задача е да докажем на ЕЦБ, че българската държава напълно отговаря на описаните критерии. Оттам нататък това, което трябва да се направи допълнително - като реформи или като настройване на финансовата ни система за пълноправно членство в еврозоната - ние сме готови да го свършим. Опитът за неравнопоставено отношение и поставяне на предварителни условия към България за подобно членство не е в съответствие с един от основните принципи в договора за функциониране на ЕС: за еднакво третиране на държавите членки. И ние не можем да приемем за честна позицията на този, който казва: изпълнявате критериите, но нямате място в ERM II и еврозоната. Ние сме поели ангажимент за членство в нея още при присъединяването си към ЕС и това е въпрос само на време и изпълнение на критериите. А нашето разбиране е, че тези критерии са изпълнени. - След кризата в Гърция и в други южни държави, някои от водещите икономики в ЕС поставят въпроса, че първо трябва да се постигне надежден механизъм за намаляване на рисковете във финансовия и в банковия съюз и след това да се говори за споделяне на рисковете, каквото например представлява единната схема за гарантиране на депозитите Която между другото е наистина добра инициатива и рано или късно трябва да се намери консенсус за нейното прилагане. Това е фундаментален спор. Някои държави от севера претендират, че южните членки си позволяват по-разхлабена финансова и икономическа политика, а това  влияе върху общата европейска валута и създава допълнителни рискове. Сигурен съм, че големите държави, най-вече Германия, Франция и Италия, ще намерят консенсус в това отношение и очаквам в близко бъдеще - разбирайте следващите няколко месеца до една година - да се намерим компромис за завършване на банковия съюз чрез механизмите за намаляване и споделяне на рисковете. Нещата се забавиха доста заради трудната политическа обстановка в Германия през последните 6 месеца. За щастие те имат вече стабилно правителство. Ситуацията в Италия добавя известна несигурност, но се надявам и там да се намери решение. - Страховете се насаждат от хора, които не разполагат с достатъчно информация, или които имат интерес държавата да не е в силна позиция. Опитът на последните присъединили се към еврозоната страни показва, че тези страхове са пресилени и такива инфлационни процеси не се забелязват. Ние планираме скоро да организираме една конференция по темата в София, на която да поканим партийни лидери, експерти и да обсъдим ползите и рисковете от пълноправното членство на еврозоната. Но със сигурност примерите от ранните години на създаването й са без покритие в последните години. Механизмите за контрол върху спекулативно увеличаване на инфлацията, които са приложени в Словакия или в балтийските държави, работят успешно. А предимствата са безспорни. Първо, повишаване на доверието в българската икономика. Премахване на всички ограничения, свързани с управлението на активите на БНБ. Намаляване със сигурност на лихвените равнища за бизнеса и населението заради достъпа до ликвидност, който ЕЦБ осигурява. Вероятно веднага след присъединяването към ERM II оценката на кредитните агенции за конкурентността на нашата икономика ще бъде повишена. Така че аз убедено вярвам, че от членството в еврозоната България и българското общество ще извлекат само предимства. Така смятат и работодателите, и синдикатите, а и повечето парламентарно представени партии. Може би дори всички. Ако си представим степените на интеграция в ЕС, ние се намираме на практика в преддверието, само с членството в него. Отсъствието ни от Шенген и от еврозоната може да се приеме за непълноценно членство. Можем да ги разглеждаме като три концентрични кръга, от които еврозоната е най-вътрешният. Ние още сме в най-външния.", "date": "2018.04.25", "title": "Приемането на еврото ще донесе само ползи"}
{"url": "http://standartnews.com/sport/politsiya_blokira_tsentara_na_sofiya_za_vechnoto_derbi-370838.html", "text": "Извънредни мерки за сигурност преди вечното дерби „Левски\"-ЦСКА. Срещата тази вечер е реванш за Купата на България. Заради инцидента с бомбичка на последния мач, при който двама жандармеристи пострадаха, мерките за сигурност ще са още по-засилени. Националният стадион „Васил Левски\" вече е оборудван с нови камери с висока резолюция. Още на входа всички футболни фенове ще бъдат щателно проверявани. Няма да се допускат зрители във видимо нетрезво състояние, както и лица, носещи забранени предмети. Срещата „Левски\"-ЦСКА започва в 18.30 часа.", "date": "2018.04.25", "title": "Полиция блокира центъра на София за вечното дерби"}
{"url": "http://standartnews.com/biznes/nu_image_inc_kupuva_50_ot_telegraf_monitor_i_meridian_mach-370862.html", "text": "„Nu Image Inc.\" купува 50% от вестниците \"Телеграф\", \"Монитор\", \"Политика\" и \"Меридиан мач\".  В специално съобщение от управителите на „Интръст\" ЕАД и „Ню Имидж България\" ЕАД, става ясно, че днес между „Интръст\" ЕАД, като продавач и „Ню Имидж България\" ЕАД, като купувач, се е подписал предварителен договор за придобиване на 50% от капитала на „Телеграф Медиа\" ЕООД, което дружество е издател на  печатните медии „Телеграф\", „Монитор\", „Политика\" и „Меридиан мач\", и е акционер в регионалната медия „Издателска къща Борба\" АД. \"Приключването на сделката ще се извърши след произнасяне на Комисията за защита на конкуренцията. Печатните издания, предмет на сделката, са сред водещите в страната, като всекидневникът „Телеграф\" е изданието с най-висок тираж и продаваемост на българския вестникарски пазар. „Ню Имидж България\" ЕАД създава специално за целта на сделката ново дъщерно дружество, което да придобие дяловото участие. „Ню Имидж България\" ЕАД е част от американската компания „Nu Image Inc.\", чиято дейност е производство на филми, собственик e на филмовото студио „Ню Бояна Филм\" и е добре позната в България\", се казва още в официалното съобщение. Посредством сделката страните желаят да развият дейността на печатните медии, като ще работят съвместно за създаване на високи журналистическите стандарти и утвърждаването на медийния плурализъм. ", "date": "2018.04.25", "title": "„Nu Image Inc.\" купува 50% от \"Телеграф\", \"Монитор\" и \"Меридиан мач\""}
{"url": "http://standartnews.com/sport/bok_prie_novi_chlenove_s_palno_mnozinstvo-370858.html", "text": "Две спортни федерация бяха приети с пълно мнозинство за нови членове на Българския олимпийски комитет. Общото събрание одобри днес кандидатурите на Българска федерация по катерене и алпинизъм и на Българска национална федерация по карате. На предстоящите след две години олимпийски игри в Токио карате е един от петте спорта, които се включват допълнително в олимпийската програма. Така общият брой на членовете на БОК става 84 (44 спортни федерации, 11 обществени организации и съюзи и 29 индивидуални членове). Общото събрание прие Доклада за отчетния период, Доклада на Контролния съвет, Счетоводния отчет, Бюджета и Програмата за дейността. Поради закъснял полет и забавена самолетна връзка председателят на БОК Стефка Костадинова бе възпрепятствана да присъства на заседанието и то бе открито от вицепрезидента проф. Пенчо Гешев и ръководено от олимпийската шампионка Здравка Йорданова, член на Изпълкома на БОК.", "date": "2018.04.25", "title": "БОК прие нови членове с пълно мнозинство"}
{"url": "http://standartnews.com/biznes/kevr_iska_obyasneniya_ot_toplofikatsiya_sofiya_za_visokite_smetki-370866.html", "text": "Във връзка с оповестените информации и възникналия дебат в средствата за масово осведомяване за по-високи сметки на клиенти на \"Топлофикация София\" ЕАД за март 2018 г. председателят на КЕВР Иван Иванов изиска ръководството на дружеството да предостави подробна информация. Това съобщиха от пресцентъра на КЕВР. В тридневен срок \"Топлофикация София\" ЕАД следва да представи на Комисията пълни данни за количеството топлинна енергия, която е доставена и фактурирана на клиентите на дружеството за март 2017 г. и за март 2018 г. - общо и по групи клиенти. От дружеството е изискана информация и за броя на битовите клиенти, избрали дяловото разпределение да се извършва по прогнозни данни, съгласно чл. 71 от Наредбата за топлоснабдяването /НТ/ от 6 април 2007 г. За тези клиенти топлоснабдителното дружество трябва да посочи както количеството на потребената от тях топлинна енергия, така и начислените суми в сметките им за март 2017 г. и за март 2018 г. Отделно в КЕВР трябва да постъпи информация и за броя на битовите клиенти, избрали дяловото разпределение да се извършва по реален месечен отчет на средствата за дялово разпределение в имотите на клиентите. \"Топлофикация София\" ЕАД трябва да предостави и данни за количеството на потребената от тези клиенти топлинна енергия, както и начислените суми в сметките им за март 2017 г. и за март 2018 г. След получаването на цялата искана информация, КЕВР ще изготви подробен анализ, резултатите от който ще бъдат публично обявени.", "date": "2018.04.25", "title": "КЕВР иска обяснения от \"Топлофикация София\" за високите сметки"}
{"url": "http://standartnews.com/sport/shtangite_prosyat_pari_za_da_si_platyat_globata-370856.html", "text": "Уважаеми дами и господа, На свое заседание, проведено на 13.04.2018 година, членовете на УС на БФВТ обсъдиха внимателно всички обстоятелства около наложената ни глоба от МФВТ и последствията, които биха възникнали при невъзможност да се справим с този проблем. Оказва се, че след 18.06.2018 година БФВТ ще загуби  правата си да участва във всички прояви от международния спортен календар на МФВТ и всички произтичащи от това последствия. В тази връзка БФВТ ОТКРИВА ЦЕЛЕВА НАБИРАТЕЛНА СМЕТКА НА ФЕДЕРАЦИЯТА ЗА ИЗПЛАЩАНЕ САНКЦИЯТА НА МФВТ, НАЛОЖЕНА НИ В  НАЧАЛОТО НА 2018 ГОДИНА, А ИМЕННО: До: СДРУЖЕНИЕ БЪЛГАРСКА ФЕДЕРАЦИЯ ВДИГАНЕ НА ТЕЖЕСТИ бул.ВАСИЛ ЛЕВСКИ 75, СОФИЯ IBAN:BG76UNCR70001523248969  BIC: UNCRBGSF Ние приканваме всички настоящи  и бивши европейски, световни и олимпийски шампиони и медалисти, техните треньори и ръководители на клубове, техните семейства и приятели, всички  граждани на страната да помогнат на българските щанги в този критичен за тях момент. Българските щанги имат огромен принос за издигане името и авторитета на  нашата страна - те са донесли на България: ►37 медала от олимпийски игри, от които 12 златни, 17 сребърни и 8 бронзови, а имаме и трима олимпийски шампиони от младежките олимпийски игри; ►224 медала от световни първенства за мъже и жени, от които 79 златни, 82 сребърни  и 63 бронзови; ►397 медала от европейски първенства за мъже и жени, от които 168 златни, 133 сребърни  и 96 бронзови; ►Стотици са й отличията, спечелени от по-младите генерации тежкоатлети - юноши, девойки и кадети. Видно е, че нашето семейство е голямо, че много български младежи и девойки са дали във времето най-хубавите дни от живота си за прослава на Родината. И са успели. В този момент е необходимо всички ние, свързани по някакъв начин с вдигането на тежести, да помогнем в границите на своите  възможности за излизане от ситуацията, в която се намира федерацията. В своята, вече повече от 70-годишна история, БФВТ никога не е принадлежала някому - ръководители, деятели, състезатели и треньори, поколение след поколение, идват и си отиват. Помощта, за която се обръщаме към Вас,  е именно за федерацията и хората, работещи на попрището на вдигането на тежести в страната - като състезатели, треньори, деятели, радетели и всички съпричастни с тях. В заключение, Ви информираме, че в сайта на федерацията ще бъдат оповестявани размерите на всички персонални финансови преводи, така че те да станат достояние на нашата общественост. УС на БФВТ", "date": "2018.04.25", "title": "Щангите просят пари, за да си платят глобата"}
{"url": "http://standartnews.com/sport/karanga_izliza_sreshtu_levski_v_traur-370859.html", "text": "Голяма трагедия сполетя Фернандо Каранга часове преди полуфиналната среща реванш от турнира за Купата на България срещу Левски. Тази нощ е починала майката на нападателя, но въпреки това бразилецът е категоричен, че днес ще играе срещу сините. \"Един от най-сърцатите ни футболисти загуби свой много близък човек. Тази нощ майката на Фернандо Каранга е починала. Ние - ръководството, треньорският щаб и служителите на клуба изказваме своите съболезнования за загубата на Фернандо и изразяваме пълната си подкрепа за този изключителен футболист. Въпреки загубата, Фернандо заяви, че ще играе в така важния мач за всички ни. Фернандо, ние сме едно семейство! Всички скърбим с теб!\", се казва в официално изявление на ЦСКА-София.", "date": "2018.04.25", "title": "Каранга излиза срещу \"Левски\" в траур"}
{"url": "http://standartnews.com/biznes/ovtsevadite_ni_ne_se_razbraha_za_alashverisha_s_turtsiya-370864.html", "text": "  След 4 г. преговори между министерствата на земеделието на България и Турция на ниво администрация и ветеринари, износът на български агнета за Турция преди Гергьовден няма да се реализира. Това съобщи съветникът на земеделския министър по животновъдните въпроси Бойко Синапов в интервю за Агропловдив.БГ. Този път препъни-камъкът не са бюрократични спънки или предлаганата цена, а начинът на плащане между турската държавна фирма изкупвач и българските овцевъди. Ценовата оферта от страна на турските търговци била изгодна, но българските животновъди настояли плащането да стане веднага при предаването на агнетата от оборите, докато турците не отстъпили от своята практика преводите да станат след преминаването на границата. Според Синапов проблемът щял да се реши.", "date": "2018.04.25", "title": "Овцевъдите ни не се разбраха за алъш-вериша с Турция"}
{"url": "http://standartnews.com/biznes/rabotodatelite_s_pozitsiya_za_promeni_v_zakona_za_energetikata-370871.html", "text": "ОТВОРЕНО ПИСМО Относно наложителни промени в Закона за енергетика Благодарение на остарял нормативен текст (пропуск) в Закона за енергетиката, ТЕЦ \"Варна\", ТЕЦ \"Бобов дол\" и ТЕЦ \"Марица 3\", Димитровград, поискаха поскъпване на тока за битовите потребители с над 20%. Трите ТЕЦ-а искат да продават ток на регулирания пазар, но на три пъти по-високи цени спрямо пазарните. Така потребителите ще трябва да съберат над 330 млн. лева над нормалните ценови нива, което ще доведе до поскъпване на тока за бита с минимум 20%. За да не се допусне подобно непазарно поведение, Асоциацията на организациите на българските работодатели (АОБР) настоява Народното събрание да подкрепи утре (26 април 2018 г.) на второ четене в пленарна зала приетата вчера (24 април 2018 г.) от Комисията по енергетика на НС поправка в Закона за енергетиката, предложена от председателя на комисията Делян Добрев. Поправката предвижда КЕВР да не определя разполагаемост на производители, чиято регулирана цена надхвърля с повече от 10% прогнозната пазарна цена за регулаторния период. Добрев обясни, че в КЕВР, че КЕВР е затруднена какво решение да вземе, поради противоречивата съдебна практика.  Добрев мотивира предложението си с това, че трябва производителите на регулирания пазар да са със справедлива пазарна цена, цена, която да не натоварва ненужно сметките на домакинствата. АОБР напомня, че през 2015 г. бизнесът плати натрупания дефицит в енергетиката от 800 млн. лева чрез увеличената такса „Задължения към обществото\". Тогава се постигна споразумение с правителството на Бойко Борисов, а и с политическите сили, за мораториум върху всякакви нови субсидирани електропроизводители и изкупуване на електроенергия на непазарни цени. Въпреки това сме свидетели на зле прикрито лобиране от депутати от една политическа сила за ново източване на портмонетата на гражданите от посочените 3 централи! АКО ТОВА СЕ ДОПУСНЕ, ОТНОВО ЩЕ ИМА ПРОТЕСТИ!!! ТОЗИ ПЪТ ГРАЖДАНИ И РАБОТОДАТЕЛИ ЗАЕДНО!!!", "date": "2018.04.25", "title": "Работодателите с позиция за промени в Закона за енергетиката"}
{"url": "http://standartnews.com/svyat/naymalko_10_dushi_zaginaha_pri_pozhar_v_neften_kladenets_v_indoneziya-370835.html", "text": "Най-малко 10 души загинаха и много други бяха ранени при пожар в нефтен кладенец в североизточния индонезийски град Банда Ачех. Засегнат е и жилищен район, където са изгорели най-малко три къщи. Според индонезийската агенция за извънредни ситуации пожарът може да е причинен от незаконен опит за пробиване на тръбопровод. Пожарникари и спасители са на мястото и се борят с последствията от инцидента.", "date": "2018.04.25", "title": "Най-малко 10 души загинаха при пожар в нефтен кладенец в Индонезия"}
{"url": "http://standartnews.com/svyat/napadatelyat_ot_toronto_publikuval_stranno_saobshtenie_vav_feysbuk-370843.html", "text": "Минути преди нападението човекът, врязал се с ван в група пешеходци в Торонто, публикувал \"шифровано\" съобщение във Фейсбук, съобщи местната полиция, цитирана от Асошиейтед прес. Във вече изтритият си акаунт във Фейсбук Алек Минасян приветства студент, убил шестима и ранил 13 души при стрелба и нападения с нож край Калифорнийския университет в Санта Барбара през 2014 г. Той нарекъл убиеца от Калифорния Елиът Роджър \"Върховният джентълмен\". В поста във Фейсбук се казвало: \"Бунтът на въздържателите по принуда вече започна! Ще разгромим всички Чадове и Стейсита\". Минасян използвал съкращения, както и пренебрежителни жаргонни названия, с които във интернет форумите наричат мъжете и жените, които имат активен сексуален живот. Двадесет и две годишният Роджър употребявал същото съкращение за \"въздържател по принуда\" в постове в интернет, в които изразявал гнева си срещу жени, които го били отхвърлили. При нападението в неделя Минасян уби 10 души и рани 14. Франс прес цитира следователя Греъм Гибсън, който отбеляза на пресконференция, че повечето от жертвите са жени. Сред загиналите има двама южнокорейски граждани, както и един сред ранените, съобщи южнокорейската информационна агенция Йонхап, като се позова на правителствени източници. Според йорданската осведомителна агенция Петра сред жертвите има гражданин на Йордания. Правителствена говорителка каза, че миналата година Минасян бил за около два месеца в редовете на канадските въоръжени сили. Той не завършил обучението за наемане и поискал да бъде освободен, каза тя.", "date": "2018.04.25", "title": "Нападателят от Торонто публикувал странно съобщение във Фейсбук"}
{"url": "http://standartnews.com/biznes/tema_ot_denya_rabotnitsi_s_dogovor_i_za_4_chasa-370867.html", "text": "Сезонни работници ще могат да се наемат вече и на половин работен ден. Еднодневните им трудови договори ще могат да бъдат не само 8 - часови, но и 4-часови. Това предвиждат промени в Кодекса на труда, гласувани вчера на първо четене от парламента. Идеята бе подкрепена от 90 народни представители, 7 бяха против, 46 се въздържаха. Целта е да се осигури гъвкаво прилагане на трудовите договори за краткотрайна сезонна селскостопанска работа, а също така по-коректно да се изчисляват дължимите възнаграждения и осигурителни вноски. При този тип договори не се признава трудов стаж, но се трупа осигурителен, а работодателят плаща здравни и социални осигуровки. БСП и ДПС се обявиха против промените. Разпоредбата за еднодневните договори не се нуждае от поправки, а от отмяна, каза социалистът Георги Гьоков. Промените са внесени по настояване на земеделските стопани, отговори зам.-шефката на социалната комисия в НС Светлана Ангелова (ГЕРБ) и даде пример със розобера и прибирането на лавандулата. Председателят на социалната комисия в НС Хасан Адемов от ДПС пък изтъкна, че докато измененията влязат в сила, розоберът ще е свършил и проектът няма да свърши никаква работа. Промени, свързани с извънредния труд на МВР-служителите, назначени по Закона за държавния служител или Кодекса на труда, въвеждат още поправките, гласувани вчера. Те разширяват кръга от лица, които имат право на заплащане за извънреден труд, когато става дума зa paбoтa, cвъpзaнa c пpoвeждaнeтo нa избopи, изгoтвянeтo нa eĸcпepтизи и пcиxoлoгичecĸo пoдпoмaгaнe пpи oпepaтивнo – издиpвaтeлни дeйнocти и oвлaдявaнe нa ĸpитични cитyaции. Темата предизвика нов спор в пленарната зала. Красимир Янков (БСП) заяви, че така хаосът в МВР щял да продължи. По думите му допустимият извънреден труд на служителите на МВР, чийто статут е уреден по Кодекса на труда, ще е 150 часа годишно, а на тези по специалния закон - по 280 часа годишно. „Нали работят в екип\", попита риторично той. Промените в Кодекса на труда са в полза на служителите в МВР и на селскостопанските работници. По-добре да имаш договор за четири часа, отколкото да нямаш никакъв, по-добре да имаш някакви осигурителни права, отколкото да нямаш никакви, контрира председателят на правната комисия Данаил Кирилов (ГЕРБ). Според него единственото, което трябва да се прецизира, е да не може да се злоупотребява с еднодневните трудови договори. По думите му по време на избори се работи денонощно и това важи за цялата администрация.", "date": "2018.04.25", "title": "ТЕМА ОТ ДЕНЯ: Работници с договор и за 4 часа"}
{"url": "http://standartnews.com/svyat/tramp_posreshtnaha_makron_na_parvata_si_darzhavna_vecherya_v_beliya_dom-370844.html", "text": "Американският президент Доналд Тръмп посрещна френския си колега Еманюел Макрон на първата държавна вечеря, организирана от правителството му, предаде Асошиейтед прес. При пристигането си Еманюел и Брижит Макрон си размениха прегръдки и целувки с Доналд Тръмп и съпругата му Мелания. Американската първа дама беше избрала дълга сребриста рокля \"Шанел\", изрисувана ръчно със сребро и украсена с кристали и пайети. Брижит Макрон носеше кремава дълга рокля \"Луи Вюитон\" с дълги ръкави и златни детайли. Двамата президенти бяха облечени в черни смокинги. На държавната вечеря присъстваха 123-ма гости. Сред тях са вицепрезидентът Майк Пенс, членове на правителството, председателят на Върховния съд Джон Робъртс, 94-годишният бивш държавен секретар Хенри Кисинджър, шефът на \"Епъл\" Тим Кук и двама шампиони от зимните олимпийски игри. На първата държава вечеря, дадена от бившия президент Барак Обама в чест на Индия, имаше над 300 гости, припомня АП.", "date": "2018.04.25", "title": "Тръмп посрещнаха Макрон на първата си държавна вечеря в Белия дом"}
{"url": "http://standartnews.com/balgariya/izbirat_klisurov_za_vremenen_kmet_na_mladost-370863.html", "text": "С извънреден доклад, подписан от целия председателски съвет утре общинският съвет ще избере за временно изпълняващ длъжността г-н Владимир Клисуров, т.е. заместник-кметът, посочен в заявлението на г-жа Десислава Иванчева. Това каза председателят на Столичния общински съвет Елен Герджиков пред журналисти след председателски съвет. „Днес в Столична община се получи декларация от двамата в момента изпълняващи длъжността заместник-кметове на „Младост\", в която те предлагат единият от тях да заеме тази длъжност. Обсъдихме на председателски съвет създадения административен вакум в район „Младост\" и като цяло ситуацията и преценихме, че г-жа Иванчева е действащият кмет на района, който е пуснал заявление до кмета на Столична община, че излиза в отпуск. Тя е забравила, че трябва да пусне и заповед за временно изпълняващ длъжността, докато е в отпуска, въпреки това в заявлението тя е посочила своята воля тази длъжност да се изпълнява от г-н Клисуров. При тази ситуация се налага спешно Общинският съвет да влезе в своята функция и да запълни този пропуск на г-жа Иванчева – липсата на заповед, и със свое нарочно решение да посочи временно изпълняващ длъжността кмет на район „Младост\", каза Герджиков. Той подчерта, че никой не иска да противоречи на действащ, мажоритарно избран кмет.", "date": "2018.04.25", "title": "Избират Клисуров за временен кмет на \"Младост\""}
{"url": "http://standartnews.com/balgariya/karayancheva_za_skandala_s_maykite_oblekloto_tryabva_da_otgovarya_na_avtoriteta_na_institutsiyata-370870.html", "text": "Решението майки на хора с увреждания да не бъдат пуснати в парламента заради тениски с надпис „Системата убива\" е „недоразумение\", но НСО и зам.-председателят на НС Емил Христов (ГЕРБ) са си свършили добре работата. Това заяви председателят на институцията Цвета Караянчева пред Би Ти Ви. „Разрешение за влизане на тези дами е имало, но те са били спрени, защото имаме Правилник за посещаване на Народното събрание и там пише, че „в сградата на НС се допускат лица, чието облекло отговаря на авторитета на институцията и съответства на общоприетите правила\". (...) Просто е трябвало да се преоблекат, да не бъдат с тези тениски, които са вид агитация\", заяви тя. Според нея става дума за „измислен скандал\" и ГЕРБ ще подкрепят Христов при евентуално гласуване на оставката му в пленарна зала. По думите й БСП са използвали ситуацията, „за да получат медийна изява, да се получи скандал\". По повод искането на ДБГ зам.-председателят от „Атака\" Явор Нотев да се оттегли заради визитата си в Крим, Караянчева посочи, че той не е бил в командировка от НС, а е пътувал с пари на партията си. „Единственото, за което съм уведомена, е, че те (Нотев и Волен Сидеров – б.р.) ще отсъстват от парламента. „Атака\" са самостоятелна партия, ние следваме евроатлантическата позиция\", обясни председателят на НС. Тя нападна президента Румен Радев, който е в тежък конфликт с ГЕРБ и особено със зам.-председателят Цветан Цветанов след последния КСНС. „Държавната институция в лицето на г-н Радев прекрачи една червена линия, която я има във всички демократични цивилизации. Трябва думите да се претеглят, защото не сме случайни хора\", заяви Караянчева и подчерта, че е недопустимо президентът да напада Цветанов („председателят на най-голямата парламентарна група, който е избран преди само една година на избори\"). По повод твърденията, че държавният глава работи по свой политически проект, тя подчерта, че „успешна партия се прави с ентусиазъм, вдъхновение, оптимизъм, надежда. Не се прави с жлъч, подхвърлени подмятания, със слушане на определена групичка хора, която му дава грешни съвети\".", "date": "2018.04.25", "title": "Караянчева за скандала с майките: Облеклото трябва да отговаря на авторитета на институцията"}
{"url": "http://standartnews.com/balgariya/voenen_lager_gotvi_detsa_za_trudni_situatsii-370860.html", "text": "Ученическият лагер край Широко поле ще бъде моделът, по който ще се въвежда началната военна подготовка в училищата в страната, прототип на залегналата за изпълнение идея. Това обяви по време на посещението си в базата шефът на дирекция „Социална политика\" в Министерството на отбраната Иво Антонов. „Похвално е изпълнението на тази идея тук. Децата имат възможност освен на теория, но и на практика да усвоят интересни знания, свързани с военната подготовка\", посочи Антонов. По думите му в Школата ще бъдат осигурени учебни автомати, с които учениците да бъдат запознати с устройството на оръжието. В „Националния ученически център по военно дело и спасителни дейности\" в село Широко поле край Кърджали преди дни се проведе комплексно занятие с ученици от 10-тите класове на шест от средните училища в област Кърджали. Участваха близо 250 ученици от  кърджалийските училища СУ \"Отец Паисий\", ПГ по селско и горско стопанство, СУ „Христо Ботев\" от село Чорбаджийско, СУ „Отец Паисий\" село Кирково и СУ \"Н. Й. Вапцаров\" село Бенковски. Обучението през последните няколко години  се организира от Военно окръжие в Кърджали съвместно с Общинската организация на Съюза на офицерите и сержантите от запаса и резерва (СОСЗР) и Военен клуб – Кърджали. „Една от основните задачи на структурите на Центъра за военно обучение по места през последните години е работата по патриотичното възпитание на младото поколение в страната\", обясни комендантът на  Школата Минчо Гумаров, преподавател по военно обучение в СУ\"П.Р. Славейков\"  Кърджали и основател на Ученическия военен център през  1997 г През месец април започнаха планираните практически занятия  в Националния ученически учебен център по военно обучение. Обхванати са ученици от деветите и десетите класове. Младежите и девойките усвояват полезни знания, умения и навици, които формират у тях  полезни способности за преодоляване на евентуални житейски изпитания, на които могат да бъдат подложени - природни и стихийни бедствия, крупни промишлени аварии и катастрофи. В организацията и провеждането на учебните занятия по начална военна подготовка  в Кърджалийско много добро взаимодействие има между МО, МОН и Съюза на офицерите и сержантите от запаса и резерва. Над 700 ученици от средните училища в област Кърджали обикновено провеждат практически занятия по военно дело в Националния ученически център по военно обучение и спасителни дейности в село Широко поле. Те се организират от експертите от сектор „ВОКНА\" на Военното окръжие и членове на Съюза на офицерите и сержантите от запаса и резерва в Кърджали. „Започнахме с 50 ученика преди няколко години. Сега обхващаме почти всички средни училища\", казва Бойко Бенеков и допълва, че се работи активно с общините за обучението на младите хора. Офицери и сержанти смятат, че в 9 и 10 клас. Затова практическите занятия във   Военния  лагер в село Широко поле са много полезни. Обособяват се  четири центъра, където се обучава по един клас. В единия се запознават  със стрелковото оръжие, във втория с екипировката, в третия  с артилерийските системи. В четвъртия център получават информация как да кандидатстват във висшите военни училища и Българската армия.  Упражняват се също в стрелба с въздушна пушка. Момчетата и девойките се запознават с колективно въоръжение –като 100-милиметрово противотанково оръдие и 80-милиметрова минохвъргачка, автомат Калашников, манлихер, маузер, ръчни нападателни и отбранителни гранати, както и с индивидуалните защитни средства. „Един генерал да излезе от Кърджали и трудът ни е оправдан. Преди две години близо 20 младежи от региона кандидатстваха във военни училища. Това се дължи на усилията положени в този център\" , подчертава  о.з  капитан Минчо Гумаров, който повече 20 годни ръководи единствения в страната Военен учебен център за ученици край Кърджали. Често в края на  практическите занятия гости на младежите са представители на Централно военно окръжие в София , кметът на Кърджали и областният  управител. Първият тренировъчен лагер сбор се провежда на територията на лагера през далечната 1996 г. Полевият военен ученически лагер може да се ползва целогодишно. От 2004 г е собственост на община Кърджали, която е приемник на бившата Мобилизационна база край Широко поле.„Кметът на  Кърджали Хасан Азис много ни помага, за което сме му изключително благодарни\", подчертава Минчо Гумаров и допълва, че помещенията в базата периодично се ремонтират, а лагерът е електрифициран и водоснабден. Преди 8 години там е монтирана фотоволтаична система за електричество и са обзаведени кабинети по „Начална военна отбрана\", „Млад огнеборец\" и „Гражданска защита\". В лагера  има и специална полева кухня, в която се приготвя храната. По думите на Гумаров през военния лагер в Широко поле за тези малко над двадесет години са минали 60 000 ученици. От  пролетта до есента занятията са еднодневни в рамките на 8 часа.През летните месеци престоят на групите е за по 3-4 дни, защото топлото време позволява нощуването на палатки.Участват предимно деца от учебни заведения, в които военното обучение се  изучава като свободноизбираема подготовка. Най- сериозно то е застъпено в СОУ\"П.Р. Славейков\"Кърджали, където са обхванати желаещите са от 4 до 11 клас „Идват деца не само от цялата Кърджалийска област, но и от страната\", казва Гумаров и подчертава, че досега в практиката си не е имал проблеми с родители, които спират децата си. Напротив даже ги насърчавали, а понякога в лагера пристигали и бащите на малчуганите. „Още с пристигането в лагера децата трябва да се съобразяват с въведения режим. след това с предвидените по програма часове\", споделя капитанът. Обучението с тийнеджърите минава под формата на състезателни игри, в които се включени различни елементи като поставяне на противогаз, преминаване на въжен мост при наводнение, хвърляне на граната, стрелба по мишена, преодоляване на препятствие и изтегляне във вертолет. Специални занятия са предвидени за даване на първа медицинска помощ и безопасност на  движение.Отиграват се и различни ситуации, възникнали при бедствия, пожар, обгазяване, обезвреждане на терористи, оцеляване при екстремни случаи.\"Това увлича много момчетата и момичетата и те участват с желание\", коментира Гумаров. През 2010 г по повод Международния ден на мира Националният ученически център по военно обучение получава противотанково 100 милиметрово оръдие БС-3, единствено по рода си в Южна България. Година по –късно в ученическия военен лагер започва възстановяване и на стара бойна летателна машина Ми-4, която през средата на 80-те години е била на полигона на Вътрешни войски край Вишеград.Идеята е вертолетът да помага на децата  в състезателната тренировъчна игра „щурмуване от въздуха на обекти на земята\". Гумаров е доволен, че полевият лагер край Широко поле се ползва по предназначение  от ученици, желаещите да придобият военни умения от четвърти до дванадесети клас.  В двора на лагера има паметна плоча на загиналите фронтоваци. Винаги по повод 6 май - Деня на храбростта, 9 май и други празници ветерани от войните, офицери и сержанти от резерва и запаса провеждат срещи с децата и младежите в Широко поле. Учениците и гостите поднасят  цветя пред паметната плоча на загиналите фронтоваци във Втората световна война от 10-пехотна родопска дивизия. Базата през годините е посещавана от военни министри, депутати и представители на президентството.", "date": "2018.04.25", "title": "Военен лагер готви деца за трудни ситуации"}
{"url": "http://standartnews.com/balgariya/da_pozhalim_detsata_si-370872.html", "text": "Училище-мъчилище. Така децата от моето поколение наричахме безкрайните уроци и извънкласни занимания, с които ни затрупваха. И все пак, в сравнение с днешните деца, ние, родените в края на 70-те и през 80-те години, сме си живели доста щастлив живот. Днес, ако се разходите сутрин около някое училище, ще видите малчугани, превити на две от тежки раници или пък тътрещи чанти на колелца, пълни догоре с учебници. За тях ходенето на училище буквално изисква физически усилия. Ето защо намеренията за въвеждане на електронни учебници и олекотяването на ученическите чанти е решаваща стъпка в правилната посока. И ако тя ще облекчи живота на настоящите ученици, то една този на хлапетата, които сега са в детската градина.  Промени в наредбата за предучилищно образование предвиждат децата в предучилищната група да държат тест за първи клас. Той ще е стандартизиран, няма да се оценява с оценки и няма да играе ролята на вход за влизане в първи клас. Целта е учителките да разберат в кои области децата имат талант за развитие и в кои имат нужда от подкрепа. На пръв поглед идеята е смислена. Няма лошо да се установи какво е интересно на отделното дете, кое му се отдава повече и кое го затруднява. Така учителките наистина ще могат да имат индивидуален подход към всяко хлапе. Въпросът е обаче защо тази идея трябва да е под формата на изпит. Нима в хода на заниманията в детската градина преподавателките толкова не могат да установят кое представлява интерес за малчугана и кое не? И да впишат това в индивидуалното му дело, където от следващата година ще влизат резултатите от теста. За това обаче е нужно повече внимание към всяко отделно дете, поетапно проследяване на неговото развитие и евентуалните му заложби. А често учителките нямат време да отделят подобно внимание на своите възпитаници. Защото групите понякога са твърде многобройни - 30-40 деца, защото преподавателките са изнервени и уморени, а в някои случаи дори достигат до ексцесии, каквито видяхме в някои детски градини – с крясъци и дори посягане на хлапетата. Тяхното подлагане на изпит вероятно ще увеличи още повече стреса им. И без това преходът от детската градина към училището е достатъчно сериозен, защо трябва да го усложняваме още повече. Децата имат право на истинско детство и да не бъдат затрупвани от задачи и занимания, които понякога ги изтощават до безкрай. И без това от модерните технологии, компютърните игри и телевизията. Както и от липсата на детски площадки и градинки в кварталите, където да лудуват на воля. Да, вина имат и родителите, които,  уморени до смърт от ежедневието си, предпочитат да оставят детето да зяпа в телевизора, вместо да общуват истински с него. Често единствената комуникация между родители и деца са разговорите за оценки, наказания или похвали в училището. Представете си какво ще се случи в главите на невръстните деца и под какъв стрес ще бъдат поставени и родителите, ако тези разговори започнат още докато хлапетата са в детската градина. Нека не ги затормозяваме с тестове и изпити още преди истински да са започнали своя процес на обучение. Да пожалим децата си, те и без това са достатъчно зомбирани от сложното време, в което живеем и последиците от него.", "date": "2018.04.25", "title": "Да пожалим децата си"}
{"url": "http://standartnews.com/balgariya/prezidentat_kritikuva_naprezhenieto_mezhdu_institutsiite-370857.html", "text": "Как очакваме да бъдем приети в Шенген и Еврозоната, когато властта насажда убеждението, че тук няма консенсус относно нашата европейска принадлежност. Колкото повече се кълнат в евроатлантизма, толкова повече ни отдалечават от Европа. Това заяви пред журналисти президентът Румен Радев, коментирайки напрежението между институциите, появило се след заседанието на КСНС. „За мен това съвсем не е махленски дебат. Това е режисирана кампания и тя не е първата. Има политици, които водят война с българската държавност. Вие виждате какви лъжи се тиражират в медиите. В стремежа си да дискредитират президентската институция, тези хора залагат на карта европейската принадлежност на България и то в разгара на Европейското председателство\", посочи президентът Радев. По думите му в страната ни има политици, които опитват се да приватизират европейската идея за лични и политически цели. „Колко струват техните евроатлантически клетви, след като деградират армията и заблуждават съюзниците? Какви европейци са тези политици, след като допуснаха корупцията, бедността и несправедливостта да се превърнат във визитка на страната? А България да бъде изхвърлена от европейската карта, що се касае до свободата на медиите. Виждате, че нашата корупция вече се вижда и отвъд океана. Чели сте доклада на Държавния департамент на САЩ\", коментира пред журналисти президентът Радев. На въпрос дали при него са идвали министри от кабинета, за да обсъждат сфери, в които има съмнения за корупция, съгласно заръката на премиера, държавният глава отговори: „Щом премиерът счита, че някой друг трябва да контролира министрите му, той трябва да инициира съответните промени в Конституцията\".", "date": "2018.04.25", "title": "Президентът критикува напрежението между институциите"}
{"url": "http://standartnews.com/balgariya/zaharieva_da_priznaem_greshkite_za_siriya_i_da_pravim_kompromisi-370861.html", "text": "Трябва най-после да признаем допуснатите грешки за Сирия и да започнем да правим компромиси. Това заяви вицепремиерът Екатерина Захариева, която участва в организираната в Брюксел от ЕС и ООН втора хуманитарна конференция за близкоизточната страна, предава БТА. Тя отбеляза, че е изразила в изказването си пожелание догодина конференцията да бъде за възстановяването на Сирия - т.е. най-после да се прекратят военните действия, да започне политическият процес, да се помисли за осигуряването на безопасното връщане на бежанците по родните им места, за да участват във възстановяването на собствената им страна. Захариева уточни в отговор на въпрос на български журналисти, че на днешната среща Русия е била представена на ниско равнище (посланик) и изрази надеждата в това да няма знак. Дадохме сигнал, че всички трябва да изпълняваме решенията, които сме взели. Всички заинтересовани страни в Сирия трябва да осъзнаят, че без да направят компромиси, няма как това да се случи, посочи министърът. Захариева определи конференцията като възможност на сирийците да се покаже, че не са забравени и изоставени седем и половина години след началото на сблъсъците в тяхната страна. Много важна част от конференцията е да дадем силен политически сигнал, че възстановяването може да започне само след истински политически процес. Всички признахме, че от 2015 г. и резолюцията на ООН за политически преход, истинският политически процес с компромиси и от двете страни още не е започнал, добави тя.", "date": "2018.04.25", "title": "Захариева: Да признаем грешките за Сирия и да правим компромиси"}
{"url": "http://standartnews.com/balgariya/novite_studentski_taksi_za_20182019_g_-370851.html", "text": "Правителството утвърди таксите за кандидатстване и обучение в държавните висши училища за учебната 2018/2019 година. Те са определени въз основа на предложенията на академичните ръководства на висшите училища, предаде БГНЕС. Намаление на такси за студенти се регистрира единствено при СУ „Св. Климент Охридски\". Те са с най-големи стойности при специалностите от професионално направление „Физически науки\" и за специалността „Ядрена химия\". В редовна форма на обучение годишните такси са 200 лв. (при 750 лв. за настоящата учебна година), а в задочна форма на обучение са 100 лева (при 300 лева за тази година). СУ „Св. Кл. Охридски\" обаче увеличава таксите за новоприети студенти в професионалните направления „Администрация и управление\", „Право\", „Психология\", и „Филология\". Увеличението за редовната форма на обучение е в границите 40-61 лв., а за задочна форма – 100-160 лв. Единствено в професионално направление „Социални дейности\" се отчита по-голямо увеличение в задочната форма – 300 лв. Без промяна остават таксите за студенти в 17 държавни висши училища – Университет „Проф. д-р Асен Златаров\" – Бургас, ШУ „Епископ Константин Преславски\", ТУ – София, ТУ – Варна, УАСГ – София, МГУ – София, ЛТУ – София, МУ – София, МУ – Варна, УНСС, Икономически университет – Варна, НМА „Проф. Панчо Владигеров\", НАТФИЗ „Кр. Сарафов\", АМТИ – Пловдив, НСА, ВСУ \"Л. Каравелов\" и УниБИТ. В 16 висши училища се увеличават таксите за обучение в някои професионални направления средно с 11,7 на сто. В ПУ „Паисий Хилендарски\" се увеличават таксите с по 40 лв. във всички професионални направления, с изключение на тези в „Администрация и управление\", „Туризъм\", „Икономика\" и направленията от природните науки, математика и информатика, както и техническите науки. Във ВТУ \"Св. Св. Кирил и Методий\" увеличението е с 50 лв. само за новоприети студенти в професионално направление „Педагогика\" – редовна и задочна форма. В техническите университети увеличение има в Габрово – от 100 лв. до 240 лв. в редовна форма и до 30 лв. в задочна форма, а студентите в ХТМУ – София, ще плащат 50 лв. повече във всички професионални направления. В медицинските университети повишение на таксите има в Пловдив и в Плевен. За първия университет таксите се повишават с 250 лв. в направленията „Медицина\", „Фармация\" и „Стоматология\" – за І курс редовна форма на обучение. При втория университет се наблюдава увеличение от 50 лв. до 100 лв. в различните професионални направления. От 6% до 8% е увеличението на таксите за всички специалности в РУ „Ангел Кънчев\", с изключение на тези от социалните, стопански и правни науки. Увеличението в ЮЗУ „Неофит Рилски\" е от 11 до 24 процента. При сравнителния анализ на досегашните такси и предложенията на висшите училища за новата учебна година е установено, че при девет държавни висши училища размерът на таксите за обучение на докторанти се увеличава средно с 13,1% (от 20 лв. до 300 лева). При 24 държавни висши училища и БАН няма промяна в размера на таксите за обучение на докторантите.", "date": "2018.04.25", "title": "Новите студентски такси за 2018/2019 г."}
{"url": "http://standartnews.com/balgariya/klimatolog_lyatoto_se_ochertava_da_bade_toplo-370837.html", "text": "„Лятото се очертава да бъде топло – хубаво и слънчево. Нищо чудно да бъде и доста горещо. Има предпоставки за по-топло лято от нормалното\", заяви в студиото на „Здравей, България\" климатологът Георги Рачев. И прогнозира, че май месец ще бъде дъждовен за почти три-четвърти от територията на България, особено в Източна България ще бъде по-сухо. Следващият месец също ще бъде топъл. „Има голяма вероятност април да завърши като един от много топлите месеци като средна месечна температура, откакто се водят метеорологичните наблюдения. Особено що се отнася до планините. Мусала по всяка вероятност ще бие всякакъв рекорд и ще бъде най-топлият април, откакто се водят метеорологичните наблюдения\", каза още климатологът Рачев. По думите му дъждът се очертава да бъде малко през този месец април, на много места е под 20% под месечната норма. „От Пловдив, през Хасково и Сливен на практика не е валял дъжд. Това е огромен проблем, защото в първите 10-15 см, в които се садят пролетниците, вода няма. Това е проблем за посевите. На 1-ви май очакваме температура от порядъка на 25-26 градуса. Типично лятно време. Само ниските сутрешни температури ни пречат да наречем това време типично лятно\", добави Рачев.", "date": "2018.04.25", "title": "Климатолог: Лятото се очертава да бъде топло"}
{"url": "http://standartnews.com/balgariya/ne_edin_a_dvama_sa_bili_pilotite_na_helikoptera_katsnal_avariyno_v_svishtov-370836.html", "text": "Пилотите на хеликоптера, който кацна принудително в базата на винпром в Свищов, са двама пенсионери, научи bTV от свои източници. Единият е от Пловдив, а другият от Враца. Вертолетът е бил даден за скрап. Те го откупуват, „стягат го\" и започват да извършват дейност. Пазарят се на черно. Вероятно машината не е кацнала аварийно, а пилотът не е успял да я приземи на по-широкия плац, където я прибирали предишните вечери след пръскането на лозовите масиви.", "date": "2018.04.25", "title": "Не един, а двама са били пилотите на хеликоптера, кацнал аварийно в Свищов"}
{"url": "http://standartnews.com/balgariya/partiite_se_obediniha_sreshtu_futbolnite_huligani-370841.html", "text": "Водещите политически сили у нас се обединиха изцяло срещу футболното хулиганство. Депутати от ГЕРБ, БСП и Обединени патриоти обявиха в предаването „Тази сутрин\" по bTV, че обществото е достигнало своята степен на търпимост по проблема. Миналата сряда привърженик на „Левски\" рани тежко с бомбичка полицейски служител по време на дербито с ЦСКА. По-късно извършителят се предаде. На тристранна среща между Министерство на отбраната, Министерството на младежта и спорта и БФС миналата седмица бяха обсъдени спешни мерки. „Всяка държава, която иска да прояви твърда роля, успява да се справи с футболното хулиганство. Всяка общество има своята степен на търпимост, миналата сряда тя бе премината. Време е да бъдем единни по този проблем. От повече от 6 месеца работим по тези промени. Идеята първо бе да променим стария закон, но промените са толкова много, че трябва да направим нов. Проучихме законодателствата на Англия, Испания и Италия. Има настройка от всички политически сили\", заяви Славчо Атанасов от Обединени патриоти. „Да, мерки трябва да се вземат. Има няколко притеснителни неща - на „Васил Левски\" едва онзи ден му смениха камерите, това е националният стадион на България – припомни Иван Ченчев от БСП. -  В България нямаше шествия на феновете, появиха се преди десетина години. Идеята е полицията да пази тази организирана маса от хора. От една страна е добре, защото те не са разпръснати из града. Проблемът е как се разрешава маршрутът – не бива включва „Триъгълника на властта\" и да се хвърлят бомби... Там има и майки с деца.\" „Необходим е интегриран подход - всички институции трябва да бъдат отговорни. Футболният съюз, организаторите, клубовете на привържениците... Сега действащият закон от 2004 г. дава възможност на съда да налага задържане в МВР и недопускане на посещение на футболни мачове, включително и в чужбина\", допълни Димитър Лазаров от ГЕРБ.", "date": "2018.04.25", "title": "Партиите се обединиха срещу футболните хулигани"}
{"url": "http://standartnews.com/balgariya/sotir_tsatsarov_nyama_predpostavki_za_ekstradiraneto_na_zhelyaz_andreev-370840.html", "text": "„Веднага след определението на Окръжен съд Добрич заявих, че нашето предложение е по силата на чл. 20 от Договора за екстрадиция между двете страни да започнат консултации. От вчера тези консултации са факт. В тях участваха представители на Министерството на правосъдието и на Върховната прокуратура от наша страна и съответно на Държавния департамент на прокуратурата на Флорида от американска страна. Не са налице предпоставките на договора за временно задържане. Казано по друг начин, няма неотложен случай, както е в текста по самия договор. Аз мисля, че по това имаме необходимото разбиране. Но резултатите ще бъдат обявени малко по-късно\". Това заяви главният прокурор Сотир Цацаров в отговор на въпрос на NOVA дали прокуратурата ще поиска ареста на петимата българи по казуса „Желяз Андреев\". По думите му конкретното задържане на Желяз ще бъде избегнато. „Вторият етап е свързан неизбежно с екстрадиционно производство по същество, ако американската страна действително предяви молбите за екстрадиция. На този етап прокуратурата ще трябва да внесе исканията в съда\", добави Цацаров. По думите му, с оглед изискванията за двойна наказуемост, каквато съществува по силата на договора, предпоставките за екстрадиция не са налице. Аз вярвам и в разума, и в правната подготовка на нашите съдии, добави Цацаров. По случая „Иванчева\", главният прокурор коментира, че прокуратурата е направила всичко възможно, за да изпълни своите задължения по закон. \"Аз считам, че колегите ми си свършиха работата и категорично стоя зад тях. Обвиняемата трябваше според изискванията на закона да присъства на всички действия по разследването, конкретно на огледа и на претърсването на автомобила. Не мисля, че беше прекрачена границата. Беше спазен законът\", категоричен бе главният прокурор Сотир Ццааров. Относно позицията на министър Екатерина Захариева за задържането на Десислава Иванчева, Цацаров заяви, че за него било важно да си изясни дали позицията й е била лична или е била позиция на правителството и е получил отговор на този въпрос. По повод футболното хулиганство на мача „Левски\" -  ЦСКА, на който полицайка пострада от хвърлена бомбичка, Цацаров заяви, че ще бъдат въведени промени в Закона, регламентиращ наказанията за футболното хулиганство, както и организацията на футболните срещи. „Трудно мога да приема насрочване на футболни мачове, което да блокира живота на цялата столица и да води до подобни ексцесии\", заяви Сотир Цацаров.", "date": "2018.04.25", "title": "Сотир Цацаров: Няма предпоставки за екстрадирането на Желяз Андреев"}
{"url": "http://standartnews.com/balgariya/evrostat_vseki_treti_balgarin_zhivee_v_seriozen_risk_ot_bednost-370839.html", "text": "Около 30 процента от българското население или почти всеки трети българин живее в сериозен риск от бедност, показват данни от анализ на Евростат за делът на хората в тежки материални лишения в ЕС през 2017 г. Средният показател за ЕС на хора живеещи в тежки материални лишения, е 6,7 на сто. Все пак страната ни е постигнала значителен ръст в социалната си политика, тъй като през 2010 г. делът на хората в тежки материални лишения у нас е бил 46 процента, докато за миналата година той е отчетен на 30 процента, показват данните на Евростат. Отнесени към населението на страната цифрите показват, че през 2010 г. в материални лишения са живели около 3,5 милиона българи, докато през 2017 г. техният брой е бил около 2,1 милиона или намаление от 1,4 млн. души на лицата у нас, които са имали сериозни материални лишения. Според актуални данни на НСИ най-висок дял на хората у нас, които живеят в сериозен риск от бедност или материални лишения, е най-голям сред българите на възраст 65 + години - около 46 на сто от сънародниците ни в тази възрастова категория или близо над 670 хиляди души. Втората група, за която също се отчитат показатели на бедност и материални лишения е на младите българи до 17-годишна възраст, които са около 42 процента или над 550 хиляди. Сред българите в активна трудова възраст 18-64 години процентът на риск от бедност е 37 на сто, показват данните на родната статистика. Около 33 милиона души в ЕС са били в тежки материални лишения през 2017 г. Около 33 милиона европейци или 6,7 на сто от гражданите на Евросъюза са били в ситуация на сериозни материални лишения през 2017 г., отчитат данните на Евростат. Най-ниски нива на материални лишения са регистрирани в следните страни-членки: Швеция /0,8 на сто/, Люксембург /1,6 на сто/, Финландия /2 на сто/ и Холандия /2,6 на сто/, показват данните на европейската статистика. В другия край на скалата, страните от ЕС, в които се регистрира най-висок процент на хора в материални лишения са: България - 30 на сто, Гърция - 21 на сто, Румъния - 19, 4 на сто и Унгария - 14, 5 на сто. Най-високи дялове на хората в ЕС, които са били в тежки материални лишения са регистрирани сред домакинствата с един възрастен човек - около 10 на сто. Още по-висок е делът на хората с материални лишения сред възрастните домакинства с деца - 14 процента. За домакинствата с двама или повече членове /с деца или без деца/ показателят за бедност е значително по-нисък и варира между 5 - 6 процента. Според европейската практика се счита, че един човек е изложен в риск от бедност, когато не може да си позволи поне четири от следните неща, за които повечето хора смятат, че са желателни или необходими, за адекватен социален живот: да плащат сметките си навреме; да поддържат дома си топъл; изправени пред неочаквани разходи да ги поемат без проблеми; да ядат месо /или вегетариански еквивалент/ редовно; да могат да си позволят една седмица почивка далеч от дома; да ползват без проблеми телевизор, пералня, кола, телефон. Източник Новини.бг", "date": "2018.04.25", "title": "Евростат: Всеки трети българин живее в сериозен риск от бедност"}
{"url": "http://standartnews.com/balgariya/bsp_svikva_parvomayski_protest_-370834.html", "text": "БСП за България организира митинг-протест срещу корупцията и лошото управление на държавата на 1 май от 10.30 часа пред Паметника на незнайния воин. Депутатът Георги Свиленски коментира, че управляващите генерират корупция и даде за пример задържането на служители на ДАИ в Благоевград. \"Нито министърът на транспорта чува, нито директорът на Автомобилна администрация, който е в болнични. Кой носи отговорност за действията на корумпираните служители? По новите закони, които ще бъдат обсъдени в парламента, на тези хора е възложена отговорността да контролират сервизите, пунктовете за технически прегледи и автобусите, а ги хващат с 300-600 евро\", заяви Свиленски.", "date": "2018.04.25", "title": "БСП свиква първомайски протест"}
{"url": "http://standartnews.com/balgariya/menda_stoyanova_balgariya_zapazva_vodeshtata_si_pozitsiya_za_nayniska_zadlazhnyalost-370845.html", "text": "България запазва водещата си позиция за най-ниска задлъжнялост, само след Естония и Люксембург – третата страна в Европа. Това заяви от парламентарната трибуна народният представител от ПГ на ГЕРБ Менда Стоянова, четейки декларация от името на група, предаде агенция „Фокус\". Повод за декларацията на ГЕРБ стана оповестената от ЕВРОСТАТ информация, че страната ни отчита изключително ниско ниво на държавния дълг. „От числата е видно, че провежданата от правителството благоразумна фискална политика поставя България в едно от челните места на в ЕС по нисък размер на консолидирания дълг „Държавно управление\". Съотнесен към БВП, той бележи спад до ниво 25,4%, при 29% в края на 2016 г.\", коментира Стоянова. По думите ѝ отчетените ниски нива са значително под средните нива за всички 28 страни-членки на ЕС. „Това не е просто статистика, а резултат от политиката по управление на дълга на правителството и на финансовото министерство\", аргументира се Стоянова. „Дълг не се управлява с кухи фрази и лозунги. Не се управлява със страховити лъжи пред медиите, нито с неоснователни критики, чрез които се нагнетява несигурност и страх от хората\", допълни още тя и се обърна към опозицията с думите: „От години се бяхте заели със задачата да внушите трайно на обществото, че дългът на страната ни расте, но след вчерашния ден, мисля че трябва да замълчите. Опорната точка на БСП се спука\".", "date": "2018.04.25", "title": "Менда Стоянова: България запазва водещата си позиция за най-ниска задлъжнялост"}
{"url": "http://standartnews.com/balgariya/premierat_borisov_s_23_mlrd_lv_balgariya_e_namalila_vanshniya_si_dalg__treti_sme_v_evropa-370847.html", "text": "Преди година слушахме как сме задължили държавата. Как външният дълг расте, как поколения наред ще плащат. Излезе докладът на „Евростат\" от 29% на 25,4% намалява външният дълг на България. Това се похвали министър-председателят Бойко Борисов в началото на правителственото заседание. Трети сме в класацията по най-нисък външен дълг в Европа след Естония и Люксембург. Люксембург има към 23%, но с това темпо, с което работи правителството, накрая на годината ще го свалим докъм 20%. Сиреч поколенията в България и сега са в тройката на отличните по нисък външен дълг в Европа\", коментира Борисов. По думите му в пари това е около 2,3 млрд. по-малко задължения. „И на финансовия министър, и на всички вас, когато питат за една година управление, може и с това да почвате – намаляване на външния дълг с 2,3 млрд. лв.\", каза още Бойко Борисов.", "date": "2018.04.25", "title": "Премиерът Борисов: С 2,3 млрд. лв. България е намалила външния си дълг – трети сме в Европа"}
{"url": "http://standartnews.com/balgariya/devet_ot_zadarzhanite_sluzhiteli_na_dai__blagoevgrad_ostavat_v_aresta-370842.html", "text": "Девет от задържаните вчера служители на \"Автомобилна администрация\" (ДАИ) в Благоевград остават в ареста, съобщи БНР. При акцията на Специализираната прокуратура и ГДБОП над 10 работещи в контролната транспортна институция бяха отведени с белезници в полицията. Сред освободените е началникът на контролното звено Бойко Ханджийски, спряган за директор на областната структура, която близо две години няма постоянен ръководител. До късно снощи са продължили процесуално-следствените действия на спецорганите по събиране на доказателства за дейността на организираната престъпна група в ДАИ, която е вземала подкупи от транспортни фирми, за да не издава актове за нарушения и наказателни постановления. По непотвърдена информация екипи на ГДБОП са извършили проверки в две счетоводни къщи на територията на град Петрич, които обработвали документи на транспортни фирми, предимно гръцки. Очаква се по-късно днес на пресконференция Специализираната прокуратура да даде повече информация по акцията \"Антикорупция\" в \"Автомобилна администрация\". По случая със задържаните служители на ДАИ-Благоевград са използвани специални разузнавателни средства, стана ясно от коментара на главния прокурор Сотир Цацаров пред журналисти в Европарламента.", "date": "2018.04.25", "title": "Девет от задържаните служители на ДАИ - Благоевград остават в ареста"}
{"url": "http://standartnews.com/balgariya/novi_obvineniya_za_ivancheva_i_sie-370849.html", "text": "Нови обвинения ще бъдат повдигнати на кметицата на \"Младост\" Десислава Иванчева, нейната заместничка Биляна Петрова и Петко Дюлгеров. Това стана ясно от адвокат Ирен Савова, защитник на Петрова, която е призована в Националното следствие, за да представлява своята подзащитна. Преди седмица при акция в центъра на София прокуратурата и КПКОНПИ задържаха кметицата на \"Младост\", заместничката й и бившия районен кмет с подкуп в размер на 70 000 евро. Специализираният съд остави тримата за постоянно в ареста, като се очаква утре, четвъртък, взетата мярка да бъде обжалвана пред по-горната инстанция. \"Да бъдем призовани днес за нови обвинения е процесуално нарушение, защото от момента на призоваването до сега няма изискуемия тридневен срок, както го изисква НПК\" , каза адвокат Савова. Тя обясни, че не й е била дадена възможност да говори с нейната подзащитна Петрова, с която са били разделени от стъкло. Обвиненията обаче все още не са готови и адвокатите чакат да бъдат привикани.", "date": "2018.04.25", "title": "Нови обвинения за Иванчева и сие"}
{"url": "http://standartnews.com/balgariya/tsvetanov_se_razgranichi_ot_krimskite_izyavleniya_na_siderov-370852.html", "text": "Не приемам за нормално и се разграничавам от посещението на Волен Сидеров в Крим - предстоящите дни ще се съберем на коалиционен съвет. Това каза председателят на ПГ на ГЕРБ Цветан Цветанов пред журналисти във връзка с посещението на лидера на Атака Волен Сидеров в Крим. „В предстоящия дни ще се съберем\", каза Цветанов и поясни, че няма да се обсъжда само темата за Атака, а и теми, свързани със законодателството и програмата за управление. Той посочи, че Волен Сидеров не е изразител на външната политика на правителството. Цветанов коментира и отношенията си с президента Румен Радев. \"С президента имаме принципни политически различия, но не и междуличностни противоречия\", обясни той. Попитан дали принципните различия ще продължат да ескалират между него и президента, Цветанов отговори: „Ще защитавам принципната си политическа позиция, която кореспондира с ЕНП и демократичната общност на България\". Той поясни, че може да има нормален диалог с президента, стига да има единомислие.", "date": "2018.04.25", "title": "Цветанов се разграничи от кримските изявления на Сидеров"}
{"url": "http://standartnews.com/balgariya/tsatsarov_postignahme_konsensus_sas_sasht_zhelyaz_andreev_nyama_da_bade_ekstradiran-370848.html", "text": "Постигнахме консенсус след консултациите със САЩ, съгласно чл. 20 по Договора за екстрадиция. Първият резултат е налице. Българинът Желяз Андреев няма да бъде екстрадиран, заяви  главният прокурор Сотир Цацаров на брифинг в Министерски съвет заедно с правосъдния министър Цецка Цачева. Той уточни, че по действащия договор в неотложни случаи всяка от молещите страни може да изиска задържане на лица до 60 дни. „Такова е било поискано и отказано от съда в Добрич за лицето Желяз Андреев. Американската страна ще приеме, че не се касае за неотложен случай. Така няма да се пристъпи към задържане на него и останалите лица. Това е само първия етап\", уточни Цацаров. „При определен срок ще последват искания за екстрадиция по същество с придружаващи документи, които към този момент не са ни предоставени. Юридическите съображения са свързани с това са, че не са налице всички предпоставки за екстрадиция на лицата. Липсва заповед за наказуемост за извършено деяние. Ясно сме посочили, че тези хипотези не са налице. От страна на посланика на САЩ е налице разбиране към проблема\", подчерта главният прокурор. Министърът на правосъдието Цецка Цачева допълни, че на 22-23 май в рамките на Българското председателство на Съвета на ЕС в София ще се проведе среща между ЕС и САЩ. „ЕС ще са представени от министрите на правосъдието, а САЩ от главния прокурор на страната. Продължаваме с консултациите, контактите и диалога, за да не се стигне до екстрадиция на нашите граждани\", увери тя. „Ние не поставяме под съмнение Договора за екстрадиция със САЩ, но интересите на българските граждани трябва да са защитени от българските институции\", категоричен бе Сотир Цацаров.", "date": "2018.04.25", "title": "Цацаров: Постигнахме консенсус със САЩ! Желяз Андреев няма да бъде екстрадиран"}
{"url": "http://standartnews.com/balgariya/meteorolozite_protestirat_zastrashena_e_natsionalnata_sigurnost-370846.html", "text": "Националният институт по метеорология и хидрология към Българската академия на науките протестира, предава Нова тв. Метеоролозите са недоволни от \"несправедливото разпределение на бюджетната субсидия за 2018 от страна на Общото събрание на БАН\". А това според тях застрашава националната сигурност. На сайта на института е публикувано съобщение. В него се казва, че заради липсата на средства все повече специалисти се готвят да напуснат. Институтът няма да може да работи, което е свързано с националната сигурност.", "date": "2018.04.25", "title": "Метеоролозите протестират, застрашена е националната сигурност"}
{"url": "http://standartnews.com/balgariya/namalyavat_byurokratsiyata_za_horata_s_uvrezhdaniya_do_mesets-370850.html", "text": "До месец хората с увреждания ще бъдат административно облекчени, на брифинг в Министерския съвет министърът на труда и социалната политика Бисер Петков. „След предприетите действия за отпадането на представянето на документи на хартиен носител, които могат да бъдат снабдени от други администрации, анализът показва, че за заявяване и ползване на услуги от хора с увреждания, свързани с изплащане на интеграционни добавки, се изисква представяне на копие от експертно решение на ТЕЛК или НЕЛК. Затова след проведено вчера работно заседание беше взето решение със съдействието на Държавна агенция „Електронно управление\" и на националната експертна лекарска комисия да бъде осигурен достъп до регистъра на НЕЛК, в който са регистрирани всички ТЕЛК-ови решения, издадени след 2014 г. до средата за междурегистров обмен „Реджикс\". Това трябва да стане в рамките на един месец\", коментира Петков. По думите му то ще позволи достъп на Агенцията за социално подпомагане и на други администрации, които се нуждаят от това дали едно лице има издадено валидно ТЕЛК-ово решение, да получава тази информация по служебен път, без да се иска от лицата да представят копия от тези листове. „По този начин ще се облекчат хората с увреждания, които по правило са затруднени в своето придвижване. Незабавно Агенцията за социално подпомагане ще даде разпореждане до своите териториални структури да не се изисква при кандидатстване за винетен стикер копие от валидна застраховка „Гражданска отговорност\". Справките ще бъдат правени правени в публичния регистър на КФН. Съвместно с НАП се предприемат действия, за да се осигури присъединяване към средата за междурегистров обмен на информация от регистъра на осигурените лица, за да може да се удостоверява осигурителният статус на лицата\", допълни социалният министър. Той подчерта, че услугите, които изискват доходи на лицето, също ще се извършват по служебен път.", "date": "2018.04.25", "title": "Намаляват бюрокрацията за хората с увреждания до месец"}
{"url": "http://standartnews.com/balgariya/vrashtat_zemi_na_rozhenskiya_manastir-370822.html", "text": "Община Сандански ще върне утре земеделски земи на Роженския манастир „Свето Рождество Богородично\". „Няма проблем общинският съвет да вземе това решение. Въпросните имоти са били на светата обител преди време, по-късно е прехвърлена собствеността на общината. Затова сега ще възстановим тези парцели на манастира. Те се намират в землището на село Виногради\", каза кметът на община Сандански – Кирил Котев. В началото на тази година общината дари друг имот на светата обител в близост до манастира. Върху нето през 1914 г. е построена църквата „Свети свети Кирил и Методий\", чийто ктитор е борецът за освобождение на Македония – Яне Сандански. Войводата е убит на 21 април 1915 година в Пилин планина и е погребан до съградения от него храм, на 200 метра от Роженския манастир.", "date": "2018.04.25", "title": "Връщат земи на Роженския манастир"}
{"url": "http://standartnews.com/balgariya/lyato-370815.html", "text": "И днес ни очаква топло и слънчево време с летен характер. Сутринта минималните температури ще са между 9 и 14 градуса. През деня ще се развива купеста и купесто-дъждовна облачност и на много места, главно в следобедните часове ще има краткотрайни валежи с гръмотевици и временно усилване на вятъра. Максималните температури ще са между 26 и 31 градуса. Атмосферното налягане ще се задържи почти без промяна, малко по-високо от средното за април.", "date": "2018.04.25", "title": "Лято"}
