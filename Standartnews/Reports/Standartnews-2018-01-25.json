{"url": "http://standartnews.com/biznes/biznesat_otkaza_sreshta_s_energiyniya_ministar-367565.html", "text": "Четирите национално представени бизнес организации са отказали среща с енергийния министър, насрочена за сряда, на която да се обсъдят техните притеснения от повишените цени на електроенергията на свободния пазар. Това съобщиха от Асоциацията на организациите на българските работодатели. Според АОБР е безсмислена предвидената среща с участието на държавните производители на ток АЕЦ \"Козлодуй\", ТЕЦ \"Марица Изток 2\" и \"Националната електрическа компания\", на асоциациите на търговците на ток, енергийния регулатор и двата синдиката. В писмото си за отказ от участие в срещата АОБР посочва, че вече е имало две подобни срещи, но те не са довели до никаква промяна в ситуацията в българската енергетика и \"особено около неприемливите отклонения на \"либерализирания\" пазар на електроенергия\". \"От наша гледна точка, тези проблеми вече могат да се решат само на най-високо ниво в йерархията на изпълнителната власт, във взаимодействие с Комисията по енергетика в Народното събрание и ръководствата на парламентарните групи\", пише в писмото на организациите, които още в понеделник поискаха среща с премиера Бойко Борисов по проблема с цената на тока. Във вторник Комисията за защита на конкуренцията започна проверка на пазара на електроенергия и изготвянето на секторен анализ, който трябва да покаже дали има злоупотреби с пазарни позиции и картелни споразумения за цени.", "date": "2018.01.24", "title": "Бизнесът отказа среща с енергийния министър"}
{"url": "http://standartnews.com/biznes/obzor_drakonovski_merki_za_pazara_na_tok-367564.html", "text": "Драконовски мерки за контрол на свободния пазар на ток предвижда проект за промени в Закона за енергетиката/, който е пуснат за обществено обсъждане. Предложенията за изменение и допълнение на ЗЕ се правят с цел транспониране в националното законодателство на европейските директиви относно общите правила за вътрешния пазар на електроенергия и на природен газ. Според поправките, на Комисията за енергийно и водно регулиране /КЕВР/ се възлага текущото контролиране на интегритета и прозрачността на пазара на търговия на едро с енергия. Контролните органи ще имат право да изискват от играчите на пазара съществуващи записи за телефонни разговори и предаване на данни, да поискат от съд да наложи запор на движими вещи и вземания и/или възбрана върху недвижим имот. И дори да правят предложения за временно лишаване от право за упражняване на определена професия или дейност. Глоби от 1500 до 15 000 лв. се предвиждат при нарушенията на регламента, в частта му за прозрачност на пазара на ток и газ, манипулации и пазарни злоупотреби. Когато това се прави от юридическо лице или от едноличен търговец, имуществената санкция е от 20 000 до 150 000 лв. Тези санкции са и за опити за манипулиране на пазара за търговия на едро с енергия. При повторно нарушение глобата е трикратна, като се изчислява по максималния размер. Това означава, че за физически лица тя е 45 000 лв., а за фирми – 450 000 лв. КЕВР може да наложи и наказание лишаване от право за упражняване на определена дейност за срок от шест месеца до една година, ако нарушението не подлежи на по-тежко наказание. Законопроектът урежда и независимостта на оператора на газовата мрежа. Предвижда се операторът на газовото хранилище да има независими права за вземане на решения за активите, необходими за функционирането, поддръжката или развитието на съоръжения за съхранение. В проекта за първи път е предвиден и раздел за зарядните точки за електрически автомобили. Предвижда се операторите на зарядната точка да могат да купуват ток от търговец, различен от този, който доставя еленергия на сградата, в която е тя. ЕСО няма право да откаже свръзване на зарядна станция с мрежата с мотив за претоварване или повече разходи.", "date": "2018.01.24", "title": "ОБЗОР: Драконовски мерки за пазара на ток"}
{"url": "http://standartnews.com/biznes/pozitsiya_balgarskiyat_biznes_e_prinuden_da_tarsi_zashtita_v_sada-367554.html", "text": "Докладът на Гринпийс България „Финансовите мини на Ковачки\" бе публикуван именно във вторник, с основна цел отклоняване на общественото внимание от други значими за деня събития като дебатите по вота на недоверие и отлагането на делото за КТБ. Напоследък стана модерно разпространяването на сензационни неверни новини за отвличане на фокуса на медиите от значимите теми на деня. Всички твърдения в доклада на организацията би трябвало да са придружени с ясни доказателства, а такива не виждаме. Постоянно моето име се свързва с всичко негативно в българската енергетика. Търговският регистър на Република България е изцяло публичен и от него може да се види с кои фирми съм реално свързан. През последните 10-15 години непрекъснато се говори за фалит на опоменатите дружества от енергийния сектор в страната, но досега никой не е чул за реален фалит. За всички е видно, че те са действащи предприятия и продължават да развиват търговската си дейност. Смятам, че вече успях да докажа правотата си пред различни институции. За съжаление представителите на българския бизнес са принудени постоянно да търсят защита от съда, водейки дела за клевети, за да защитят името си. Това е поредната спекулация, целяща името ми да бъде замесено в неясен сценарий. Докладът е опит за клевета и неговите автори трябва да са готови да понесат законовите последствия от действията си.", "date": "2018.01.24", "title": "ПОЗИЦИЯ: Българският бизнес е принуден да търси защита в съда"}
{"url": "http://standartnews.com/mneniya/74__gotovi_da_slyazat_ot_kolite_pri_smog-367558.html", "text": "Мнозинството софиянци  оценяват замърсяването на въздуха като един от най-сериозните проблеми на столицата през последните години и са готови да подкрепят широка палитра от мерки за неговото преодоляване. Това показват резултатите от представително за пълнолетното население на София проучване на агенция \"Алфа Рисърч\", реализирано в периода 15-21 януари сред 800 души по поръчка на Столична община. Независимо от района, в който живеят, за 86% от анкетираните има проблем с качеството на въздуха в определени дни от годината. Като основни източници на замърсяване хората сочат автомобилния трафик (51%), отоплението на дърва и въглища (24%) и нерегламентираното горене на отпадъци в някои квартали (19%). Макар и субективна,  оценката за основните замърсители, възпроизвежда в значителна степен  реалните практики на жителите на града. Всяко второ домакинство в София - или приблизително 600 хиляди души ползват автомобил практически ежедневно. Значително по-нисък е делът на домакинствата, които се отопляват на дърва, въглища или пелети – 9%. Сред тях се открояват най-вече ниско доходни групи, поради което и готовността им да подменят отоплителната си система с по-екологична е сравнително ниска. Сред обсъжданите през последните седмици възможни решения на проблема, топ 3 мерки, които гражданите са склонни да подкрепят, са: ангажимента на Столична община за по-често миене на улиците (93%); осигуряване на безплатен градски транспорт в дни с високо замърсяване (92%); въвеждане на зелен билет на цена от 1 лв. за целия ден за пътуване в градския транспорт (89%). Силна е подкрепата и за безплатно паркиране в буферните паркинги срещу билет за използване на градски транспорт (87%). По-поляризирано е отношението към рестриктивните потенциални решения. Така например, затварянето на центъра на София за автомобили в дни с високо замърсяване се одобрява от 60%, но останалите 40% го отхвърлят. Аналогично, 55% одобряват идеята за намаляване на времето за паркиране в синя зона от 2 часа на 1 час, срещу 45%, които му се противопоставят. Евентуално увеличение на цената за паркиране в синя зона  се посреща с още по-големи резерви и разделя хората в съотношение 50:50 на сто. Аналогична е нагласата и на самите шофьори: най-голям дял от тях (74%) декларират готовност да ползват буферните паркинги и безплатен или евтин градски транспорт в дни с повишено замърсяване на въздуха. Други 58% биха излезли без автомобила си при наличие на предварителна информация за предстоящо замърсяване. Почти всеки втори е готов да остави автомобила си и да ползва зелен билет в дни на смог. Най-ниско (35%) е одобрението за забраната за влизане на автомобили в райони с повишено замърсяване и глоби при нарушаването й. Поредица от обсъждани цялостни инициативи за превенция получават висока обществена подкрепа. 81% е одобрението за извършването на проверки от КАТ на автомобилите в града, дали отговарят на екологичните норми и дали са технически изправни. По-поляризирани са мненията за санкциите към нарушителите: 43%  смятат, че те трябва да бъдат спирани от движение, а 38%, че трябва само да бъдат глобявани. 69% одобряват инициативата за въвеждане на стандарти за дървата и въглищата като се продават само такива с ниско съдържание на пепел и сяра. 60% са позитивно настроени  и към идеята да се отказва първоначална регистрация на автомобили, които нямат работеща система за очистване на отработените газове. Наред с очакванията към общината, столичани имат ясно разбиране и за необходимостта от собствения си принос  – 69% смятат, че ежедневното поведение на гражданите би допринесло за подобряване на състоянието на въздуха в София, срещу 32% привърженици на тезата, че това е изцяло отговорност на общината.", "date": "2018.01.24", "title": "74 % готови да слязат от колите при смог"}
{"url": "http://standartnews.com/mneniya/avstriya_pripoznava_chetirite_prioriteta_na_bg_predsedatelstvoto-367547.html", "text": "- Преди всичко, позволете ми да отбележа по принцип, че сътрудничеството с България в рамките на триото за председателство е много добро както на политическо, така и на ниво на висши държавни институции. Австрия може да се идентифицира много добре с всичките четири приоритета на българското председателство. Много важен за мен е фокусът върху страните от Западните Балкани. По-нататъшното развитие на европейската перспектива за тези страни е един от приоритетите на австрийската външна политика в продължение на много години. Освен това от австрийска гледна точка въпросът за сигурността и стабилността на Европа, и по-специално за защитата на външните граници на ЕС, за което България има изключително ценен принос, е от особено значение. - Последователните председателства на Съвета на ЕС придават допълнителна динамика на и без друго много интензивните отношения между България и Австрия. Наред с участието на членове на австрийското правителство в неформалните съвети, организирани в София и, разбира се, Срещата на високо равнище за Западните Балкани през май, ще се проведат редица двустранни посещения на високо равнище. Нашият нов външен министър Карин Кнайсл беше на работно посещение в София на 18 януари и беше приета от президента Радев и вицепремиера и външен министър Захариева. За първата половина на 2018 г. са планирани и посещения на федералния канцлер Себастиан Курц и на нашия федерален президент Александър Ван дер Белен. В центъра на всички разговори ще бъде възможно най-голямата приемственост между нашите две председателства на Съвета на ЕС, както съобщи и премиерът Борисов на официалната церемония по откриването на българското председателство. - Доколкото успявам да проследя, много чуждестранни наблюдатели се интересуваха предимно от въпроса как новото австрийско правителство ще се позиционира по отношение на ЕС. Бих искал да насоча в тази връзка вниманието ви към правителствената програма, в която ясно се посочва, че бъдещето на Австрия е тясно свързано с европейския проект за мир и интеграция и че Австрия е неразделна част от Европейския съюз и общата валута - еврото. Първото пътуване на Себастиан Курц беше в Брюксел, където канцлерът успя да изясни на ръководителите на институциите на ЕС точно тези основни принципи. Между другото, канцлерът Курц призова за новото федерално правителство да се съди по бъдещите му действия. - На 31 години Себастиан Курц е най-младият ръководител на правителство в света. В същото време федералният канцлер вече има седемгодишен опит в управлението. Наблюдаваме и в други страни - като Франция - поемането на държавна отговорност от относително млади политици. Комбинацията от младост и опит със сигурност може да помогне да се даде нова динамика на понякога закостенелите структури в политиката. - Икономическите отношения между нашите две страни са много интензивни. В България присъстват над 350 австрийски компании. Австрия е де факто най-големият инвеститор в страната, двустранният обем на търговията надвишава 1 милиард евро годишно. От друга страна, най-големите австрийски инвеститори се борят със значителни проблеми. Бих си пожелал по-стабилен инвестиционен климат, включително върховенството на закона, прозрачността и защитата на инвестициите. - Австрия винаги е подкрепяла загрижеността на България и съседните страни за диверсификацията на техните енергийни източници. Подобрената свързаност на страните от Балканския полуостров играе специална роля в този контекст и Европейският съюз подкрепя съответни мерки в рамките на Енергийния съюз. България постигна добри резултати през последните години: свързващият газопровод с Румъния е завършен, а също така е планиран и този с Гърция за присъединяване към Трансадриатическия газопровод. - Творческата общност на българите в Австрия, разбира се, предлага добри възможности и за посолството за реализиране на културни проекти. Наред с  подпомагането на концерт на Албена Данаилова и Софийската филхармония посолството организира през 2017 г. също изложба на българската художничка Боряна Венциславова, която живее и работи в Австрия. Един от важните ни големи проекти – FLUCA - Австрийски културен павилион Пловдив има художествен директор от Пловдив, който дълго е живял във Виена. Друг важен проект на посолството – издигането на Бронзовата къща на художника Пламен Деянов в София през 2018 г. също има пряка връзка с взаимното обогатяване на културните кръгове в двете страни. Въпреки това е важно да се отбележи, че независимо от българските корени на много творци, винаги във фокуса на всяка подкрепа от посолството е качеството на художествената работа и поради това не може да бъде пренебрегвано и представянето на съвременното австрийско творчество. - Първо бих искал да ви поздравя за юбилея – 25 години вестник „Стандарт\" означава, че изданието присъства на българския медиен пазар непосредствено след самото начало на демократичните промени в страната. Използвам възможността да пожелая на колектива да допринася и в бъдеще за гарантирането на медиен плурализъм и свобода на медиите.", "date": "2018.01.24", "title": "Австрия припознава четирите приоритета на БГ председателството"}
{"url": "http://standartnews.com/sport/svetovnata_kupa_po_futbol_na_fifa_idva_v_sofiya_s_cocacola-367544.html", "text": "Coca-Cola ще даде на феновете на Световното първенство по футбол в България и на всички, които искат да станат част от едно историческо събитие, неповторимата възможност да се доближат до най-желаната футболна награда в света – оригиналния трофей на FIFA. Статуетката пристига в България със специален самолет на Coca-Cola и ще бъде изложена за широката публика на 14 февруари 2018 г. от 14:00 ч. в Sofia Event Center, Paradise Center. Статуетката е направена от масивно злато и тежи 6 кг и 142 г и изобразява две човешки фигури, които държат земното кълбо над тях. Сегашният дизайн на оригиналния трофей датира от далечната 1974 г. Като една от най-разпознаваемите емблеми на спорта, купата на FIFA може да бъде докосвана само от избран кръг от хора – отборите – победители на Световно първенство, и държавни глави. Отборите - победители от Световното първенство по футбол печелят оригиналния трофей на FIFA, но той неизменно остава притежание на FIFA. Според правилата на FIFA отборът победител задържа временно оригинала на купата до следващото Световно първенство, след което получава за постоянно реплика на трофея (позлатена, а не от масивно злато, гравирана с годината, държавата домакин на първенството и името на победителя). „За първи път българските фенове и широката аудитория в България могат да видят на живо легендарния трофей на FIFA и да сбъднат една своя футболна мечта. Като дългогодишен спонсор на FIFA и официален партньор  на Световната купа по футбол за нас е гордост и отговорност, че хората имат уникалния шанс да станат свидетели на подобно значимо събитие. Като организираме такива инициативи, ние, заедно с FIFA, насърчаваме развитието на спорта и създаваме положителни емоции и еуфория около наближаващото посещение на купата в България\", сподели Стоян Иванов, изпълнителен директор на Coca-Cola за България. Обиколката на оригиналния трофей на ФИФА с Coca-Cola предоставя изключителна възможност за хората, да вземат участие в емблематичното събитие и да споделят своята страст към спорта. Емоцията от срещата с оригиналния трофей на Световното първенство по футбол на FIFA ще остане за дълго време в съзнанието на всички любители и футболни фенове.", "date": "2018.01.24", "title": "Световната купа по футбол на ФИФА идва в София с Coca-Cola"}
{"url": "http://standartnews.com/sport/balgariya_sreshtu_sloveniya_norvegiya_i_kipar_v_ligata_na_natsiite-367549.html", "text": "Днес в Лозана бе изтеглен жребият за групите на Nations League - новият турнир под егидата на УЕФА, който беше създаден с цел да се премахнат лишените от интрига приятелски мачове между националните отбори. Идеята е отделните тимове да играят срещу равностойни съперници, а най-добрите ще заслужат правото да се класират за финалите на Евро 2020. 55-те отбора бяха разпределени в 4 дивизии според мястото си в ранглистата на УЕФА. Тези от 1-о до 12-о място са в Дивизия \"А\", от 13-о до 24-о място са в Дивизия \"В\", от 25-о до 39-о в Дивизия \"С\" и от 40-о до 55-о - в Дивизия \"D\". България бе в трета урна на жребия за Дивизия \"C\". \"Лъвовете\" попаднаха в \"Група 3\" заедно с отборите на Словения, Норвегия и Кипър. Победителите в 4-те групи на Дивизия \"А\" ще се срещнат във финален турнир през юни следващата година. Победителите в останалите три дивизии ще се изкачат в по-горната такава. Най-слабите отбори в дивизии \"А\", \"В\" и \"С\" ще изпаднат в по-долната. Ако някои от тимовете са се класирали за финалите на шампионата през 2020 година чрез квалификациите, мястото им в плейофите ще бъде заето от следващия отбор в съответната група. Във всяка дивизия ще има полуфинални мачове при разменено домакинство и финал. Победителите ще се класират за Евро 2020. Жребият по дивизии и групи: Дивизия \"А\" Група 1 1. Германия 2. Франция 3. Холандия Група 2 1. Белгия 2. Швейцария 3. Исландия Група 3 1. Португалия 2. Италия 3. Полша Група 4 1. Испания 2. Англия 3. Хърватия Дивизия \"В\" Група 1 1. Словакия 2. Украйна 3. Чехия Група 2 1. Русия 2. Швеция 3. Турция Група 3 1. Австрия 2. Босна и Херцеговина 3. Северна Ирландия Група 4 1. Уелс 2.Ирландия 3. Дания Дивизия \"C\" Група 1 1. Шотландия 2. Албания 3. Израел Група 2 1. Унгария 2. Гърция 3. Финландия 4. Естония Група 3 1. Словения 2. Норвегия 3. БЪЛГАРИЯ 4. Кипър Група 4 1. Румъния 2. Сърбия 3. Черна гора 4. Литва Дивизия \"D\" Група 1 1. Грузия 2. Латвия 3. Казахстан 4. Андора Група 2 1. Беларус 2. Люксембург 3. Молдова 4. Сан Марино Група 3 1. Азербайджан 2. Фарьорски о-ви 3. Малта 4. Косово Група 4 1. Македония 2. Армения 3. Лихтенщайн 4. Гибралтар", "date": "2018.01.24", "title": "България срещу Словения, Норвегия и Кипър в Лигата на нациите"}
{"url": "http://standartnews.com/svyat/tsvetanov_obsadi_prioritetite_na_predsedatelstvoto_s_manfred_veber-367569.html", "text": "Сигурността в Европа, политическата обстановка, Брекзит и предстоящите догодина европейски избори бяха сред основните теми, които обсъдиха в Брюксел председателят на ПГ на ГЕРБ и зам.-председател на партията Цветан Цветанов и председателят на Групата на ЕНП в ЕП Манфред Вебер. Манфред Вебер обяви пълната си подкрепа за правителството на премиера Бойко Борисов и изрази увереност, че Българското председателство на Съвета на ЕС ще бъде успешно. Доказателство за подкрепата на Германия е и посещението в България преди няколко дни на канцлера Ангела Меркел. Вебер и Цветанов разговаряха конкретно и за един от приоритетите на България по време на Председателството - ангажираност за европейското бъдеще на Западните Балкани. Този приоритет се припокрива и с Берлинския процес - дипломатическа инициатива, свързана с бъдещото разширяване на Европейския съюз. Подготовката за предстоящите през май 2019 година европейски избори също беше сред обсъдените теми. Цветан Цветанов и Манфред Вебер се обединиха около идеята партиите от ЕНП ще работят усилено, за да покажат силната страна на Европейския съюз и да противодействат на популизма, който кресливо посочва недостатъците, но без да дава решения на проблемите и без да предлага дългосрочни планове. ЕНП ще работи върху общи послания за всички свои партии-членки и намирането на европейски решения за подобряване на ежедневния живот на европейските граждани. Манфред Вебер и Цветан Цветанов разговаряха и за Брекзит, тъй като това е едно от досиетата, по които на Българското председателство му предстои усилена работа. Потвърдено бе, че няма да се прави компромис с правата на европейските граждани, живеещи във Великобритания, след излизането на страната от ЕС.", "date": "2018.01.24", "title": "Цветанов обсъди приоритетите на председателството с Манфред Вебер"}
{"url": "http://standartnews.com/sport/kralev_obsadi_politikite_v_borbata_s_dopinga_-367561.html", "text": "„Глобализацията в спорта изисква обединени усилия и подобряване на борбата срещу допинга на базата на споделения опит. Вярвам, че споделеният опит и съвместните действия на всички отговорни за спорта институции ще помогнат за спазване и прилагане на световната антидопингова политика в международен мащаб и че заедно можем да съхраним спорта чист и да запазим здравето на нашите състезатели.\" Това заяви министърът на младежта и спорта и член на Управителния съвет на WADA Красен Кралев на откриването на международния семинар „Предотвратяване на употребата на допинг в професионалния и в спорта за всички чрез обучение и разследване\" в София, в който участват над 80 чужденци и 40 българи. Над 120 представители на международни организации, свързани с антидопинга, представители на страните-членки на ЕС и на антидопинговите организации от Европа, както и представители на спортните федерации в България присъстваха в първия ден на семинара. Представени са 25 антидопингови организации и 14 държави-членки на ЕС. „Министерството на младежта и спорта на Република България постави борбата срещу употребата на допинг в спорта сред приоритетите на Българското председателство, защото темата за чист спорт и спазване правилата на честната игра е изключително важна за целия спортен свят\", допълни министър Кралев. Той припомни, че в последните години са обезпокоителни данните за употребата на допинг в спорта в свободното време. Министър Кралев беше категоричен, че е необходимо създаването на специализирани  антидопингови програми за обучение, които обхващат не само спортисти, треньори, спортно-технически персонал, но и спортуващи в свободното време, ученици, фитнес инструктори и граждани. \"Получаваме много добра оценка за включването в темата за борбата с допинга на спорта за всички и спорта при подрастващите. Представителите на останалите страни-членки признават, че проблемът е валиден за цяла Европа. Забелязва се употреба на забранени субстанции повече при аматьорите, отколкото при професионалистите\", сподели министър Кралев. Той уточни, че по време на Българското председателство на Съвета на ЕС ще започне синхронизацията на позицията на страните-членки на ЕС за промяната в Световния антидопингов кодекс. По време на речта си министър Кралев предаде на участниците в семинара поздравления от името на президента на Международния олимпийски комитет Томас Бах, с който е провел разговор по-рано през деня, заедно с вицепрезидента на МОК проф. д-р Угур Ерденер. Проф. Ерденер, който е и член на Управителния съвет и Изпълнителния комитет на WADA, председател на Медицинската комисия към световната агенция и президент на Турския олимпийски комитет е един от гостите на семинара по лична покана на министър Кралев.", "date": "2018.01.24", "title": "Кралев обсъди политиките в борбата с допинга"}
{"url": "http://standartnews.com/mneniya/neoliberalnata_varhushka_podvede_britantsite_za_brekzit-367548.html", "text": "- Не, това решение няма да бъде ревизирано. Има гласове, които предлагат \"мек вариант\", според който Великобритания да остане в европейския митнически съюз и търговска зона, но тогава се обезсмисля самото излизане от ЕС. - Зависи за коя част от страната става дума. За по-голямата част от обществото несъмнено отрицателните последици ще са изключително големи- икономически, политически, социални, при това за няколко поколения напред. Освен това, излизането ще се отрази много отрицателно и на вътрешното функциониране на Великобритания. Не бива да забравяме, че тя е многонационална държава- англичани, шотландци, ирландци... Това ще ускори центробежните тенденции и няма да е учудващо, ако скоро се разпадне на три нови, отделни държави- Шотландия, Уелс и Англия, а ирландците се обединят. Впрочем ирландци и шотландци гласуваха преимуществено против излизането. - Ако внимателно се вгледаме в историята на Великобритания ще видим, че тя е история на най-успешната управляваща класа! Но забелязвам, че през последното столетие равнището й все повече пада и деградира. - Такива разчети и анализи няма. Или поне няма публикувани и публично обсъждани. В медиите присъстваше само пропаганда в подкрепа на излизането. - Най-сериозни са нещата с Ирландия. След присъединяването на Великобритания към ЕС през 1973 г. границата на практика беше премахната. Сега тази придобивка може отново да изчезне и да се стигне до милитаризирането й, какъвто беше случая по-рано. - Това е големият въпрос! До сега страната се ръководеше от следвоенния политически фундамент заложен по времето на Уинстън Чърчил- триъгълникът САЩ-Европа-Великобритания. С излизането от ЕС връзките й с Европа ще се нарушат. - Според мен, т.н. \"специални взаимоотношения\" между Великобритания и САЩ са силно преувеличени, те са много по-малко \"специални\" отколкото си въобразяват или им се иска да бъдат в Лондон, особено в епохата на Трамп. Излизането ще влоши и отношенията със САЩ, Трамп със сигурност няма да предостави някакви по-специални условия на излязлата от ЕС Великобритания. По-скоро очаквам Великобритания да изпадне в сериозна международна изолация по отношение на всички страни и групи страни в света. Дори такива като Австралия и Канада, които са членки на Британската общност отдавна искат да се освободят от \"сътрудничеството\" с нея и биха могли да се възползват от ситуацията. - Младежите гласуваха в мнозинството си против излизането и са склонни да се ориентират в поддръжка на Лейбъристката партия, като се надяват тя наистина да е против излизането и да защити техните и на широките слоеве на населението интереси. Но лейбъристите нямат куража да направят това. - Със сигурност силите, които стоят зад излизането смятат, че ще ориентират Великобритания към по-активни икономически връзки с Китай и Индия и ще изградят по-специални, привилегировани взаимоотношения с тези страни, особено с Индия, като се имат предвид историческите връзки по време и след колониалния период. Трябва да подчертая, че нещата съвсем не са така. Индийското правителство няма никакви намерения да поставя Великобритания в привилегировано положение. То няма намерения да издига нивото на взаимоотношенията си с нея за сметка на ЕС. За китайците да не говорим, те така или иначе виждат себе си в ролята на новите глобалисти най-вече в областта на търговията и финансите. Едва ли биха влезли в какъвто и да е съюз със страна, която би била за тях спънка по пътя им към световно икономическо господство. - Считам, че британската върхушка се заблуждава в очакванията си. Дори да речем, че това се случи с някоя от другите страни от БРИКС, то преговорите по такова търговско съглашение обикновено се проточват 8, 10, понякога и 12 години. А до тогава? Освен това, в рамките на ЕС Великобритания вече имаше максимално изгодни условия за търговия с Китай и с другите страни. - Според инициаторите на излизането те виждат бъдещето на Великобритания в ролята на един нов Сингапур в непосредствена близост до ЕС, в който да се концентрират нови финансови потоци благодарение на по-ниски мита, данъци и по-либерално законодателство. Това теоретически би било възможно, но Великобритания не е Сингапур. Обществото е свикнало с редица социални придобивки- здравеопазване, образование, социални помощи и т.н. Едва ли биха могли така бързо и лесно да отнемат тези придобивки за да превърнат страната в своеобразен офшорен данъчен оазис. - Според мен има няколко, при това противоречиви причини. Някои от кръговете, които инициираха излизането бяха представители на екстремния глобализъм, които считат, че страната трябва да отиде до край в политиката на свободното движение на стоки и пари- без регулатори, без бариери, като напр. ГМО ограничения и т.н., т.е. фритрейдърство по-екстремно дори и от това на сегашните глобалисти. Други кръгове подкрепиха идеята за излизането изхождайки от своите националистически убеждения, като се ръководеха от идеята, че така Великобритания ще може по-добре да се огради и предпази от стоките и емигрантите, които идват свободно на британския пазар от останалите страни на ЕС. - Не е лесно правилно да се разберат всички цели и мотиви, тъй като са различни и противоречиви. Мотивите на неолибералната върхушка по никакъв начин не съвпадат с тези на масовите избиратели. Първите, без да го обявяват публично, искат да паднат ограниченията, което в съчетание с по-ниски данъци неминуемо ще доведе до значително влошаване на жизненото равнище на населението. Масовите избиратели с помощта на медиите бяха подведени от нео-либералите, че спестените плащания във фондовете на ЕС ще бъдат насочени в техен интерес. Проекта на елита и очакванията на населението са коренно различни. - Пропагандистите в полза на елите бяха хора като Майкъл Гоуф и Борис Джонсън, които се ползват с името на най-яростни нео-либерали и с не особено висока репутация. Борис Джонсън на два пъти е уволняван като журналист за съчиняване и разпространяване на лъжлива информация. Избирателите, от своя страна, очакват по-голяма социална защита, повишаване равнището на образованието, на здравеопазването, по-равномерно разпределение на доходите. Неща съвършено несъвместими едно с друго. Затова и върхушката се стараеше по всякакъв начин преди референдума да избегне каквато и да било дискусия за последиците от излизането за да не се разбере истината за техните намерения. - Най-силният лозунг на антиевропейските пропагандисти беше: \"350 милиона фунта на седмица вместо да остават в нашия бюджет и да ги използваме за подобряване на здравеопазването ни ги взема ЕС\". Това, разбира се, беше явна лъжа. Но тя подейства, защото хората си представиха, че тези средства ще бъдат използвани за техни нужди, което всъщност никога няма да стане.", "date": "2018.01.24", "title": "Неолибералната върхушка подведе британците за Брекзит"}
{"url": "http://standartnews.com/svyat/petima_raneni_pri_strelbata_v_kentaki_sa_v_kritichno_sastoyanie-367530.html", "text": "Ученикът, застрелял във вторник двама свои съученици и прострелял други в училище в щата Кентъки, ще бъде обвинен в убийство и опит за убийство, съобщиха американски медии. Вчера двама тийнейджъри бяха убити, а 19 души бяха ранени при стрелба в гимназия в град Бентън в Кентъки. 14 от пострадалите са с огнестрелни рани. Състоянието на петима от ранените е критично. Стрелецът - 15-годишен ученик, беше задържан без да окаже съпротива. Началникът на местната полиция Ричард Сандърс обяви, че първи на мястото на стрелбата е пристигнал служител от силите за сигурност, опасявайки се за дъщеря си. Тя учела в училището, в което станала стрелбата.", "date": "2018.01.24", "title": "Петима ранени при стрелбата в Кeнтъки са в критично състояние"}
{"url": "http://standartnews.com/svyat/150_evakuirani_sled_lavina_v_italiya_-367534.html", "text": "Четири хеликоптера евакуираха 150 души, блокирани в четиризвезден хотел и други отдалечени постройки в италианските Алпи след падане на лавина, предаде Асошиейтед прес, като се позова на властите. Намиращият се до границата с Австрия хотел \"Лангтауферер\" не е бил пряко засегнат от лавината, но районът е бил силно заплашен от още свличания на снежни маси, заяви службата за гражданска защита в италианския град Болцано, цитирана от БТА. Евакуираните хора са били откарани във физкултурен салон в Сан Валентино, където са били нахранени. Селото е било откъснато от най-близкия главен път заради обилния снеговалеж и лавинната опасност. Властите заявиха, че по целия северен хребет на Алпите граничещ с Австрия има голяма лавинна опасност, след като в района е паднал два метра сняг, подобрявайки на някои места рекорда от началото на 80-те години на 20 век.", "date": "2018.01.24", "title": "150 евакуирани след лавина в Италия"}
{"url": "http://standartnews.com/svyat/6_golemi_kralski_sabitiya_prez_2018_godina-367528.html", "text": "2018 се очертава като щастлива, важна и славна година за британското кралско семейство. Съвсем скоро стана ясно, че 27-годишната британска принцеса Юджини, която е внучка на кралица Елизабет Втора и осма поред за наследяване на британския престол, се е сгодила за своя дългогодишен приятел Джак Бруксбанк. Те ще сключат брак през есента, но преди това дворецът има и друга кралска сватба, която да подготви. Принц Хари ще се ожени за своята американска годеница Меган Маркъл няколко месеца преди тяхната сватба – на 19 май. И двете двойки са избрали да се венчаят в параклиса \"Сейнт Джордж\" в замъка Уиндзор. Кралското семейство се подготвя да посрещне и още две нови бебета. Уилям и Кейт очакват третото си дете– брат или сестра на принц Джордж и принцеса Шарлот. Бебето се очаква да се роди през април. Второто очаквано кралско бебе е на братовчедката на Уилям Зара Тиндъл и нейният съпруг Майк. То се очаква да се появи на бял свят през лятото. 91-годишната кралица Елизабет Втора също отбелязва важно събитие тази година. На 2 юни тя ще отбележи 65 години от коронясването й. Кралските събития ще продължат до края на годината, когато през ноември принц Чарлз ще навърши 70 години.", "date": "2018.01.24", "title": "6 големи кралски събития през 2018 година"}
{"url": "http://standartnews.com/svyat/rekord_temperaturite_v_severen_kitay_padnaha_do_445_gradusa_-367539.html", "text": "Рекордно ниски температури бяха измерени в Североизточен Китай, предаде ТАСС, като се позова на националната метеорологична служба. Термометрите в провинция Хейлунцзян показаха тази нощ 44,5 градуса под нулата по Целзий - отрицателен рекорд за тази зима. Вчера в регионалната столица Харбин бяха измерени минус 43,1 градуса - най-ниската стойност от 57 години. Китайските метеоролози обясниха студеното време в Хейлунцзян със силен антициклон от Сибир. Според прогнозите през следващите дни в провинцията ще започне леко \"затопляне\", като на места температурите ще се повишат до минус 30 градуса. В северната част на Хейлунцзян обаче термометрите ще продължат да показват под минус 40 градуса.", "date": "2018.01.24", "title": "Рекорд: температурите в Северен Китай паднаха до -44,5 градуса"}
{"url": "http://standartnews.com/balgariya/tarsyat_se_360_meraklii_za_nachalno_voenno_obuchenie-367566.html", "text": "Министерството на отбраната организира четири курса за начално военно обучение на български граждани в Единния център за начална военна подготовка в Плевен, в Националния военен университет \"Васил Левски\" във Велико Търново и във Висшето военноморско училище \"Н. Й. Вапцаров\" във Варна. Предвижда се до 360 български граждани да получат начална военна подготовка, която включва повишаване на основните физически качества, придобиване на умения за действие с въоръжение и стрелба с леко стрелково оръжие, изпълнение на строеви хватки, изучаване на задълженията на войника, оказване на първа медицинска помощ. Кандидатите, които желаят да придобият знания и умения по начална военна подготовка, трябва да са пълнолетни български граждани, да са годни и психологически пригодни за военна служба, да не са осъждани за умишлено престъпление от общ характер, срещу тях да няма образувано наказателно производство за умишлено престъпление от общ характер. За времето на обучението на кандидатите се осигурява настаняване, хранене и униформа, безплатно медицинско обслужване и задължително застраховане. Предвижда се първият курс по начално военно обучение да се състои в Единния център за начална подготовка в Плевен в периода 12 март - 5 април т.г. Кандидатите могат да подадат документи до 16 февруари във военните окръжия в областните градове, отдел \"Столичен\" - за София, отдел \"София-област\" - за Софийска област, или в офисите за водене на военен отчет в общините/районите. Следващият курс по начална военна подготовка ще бъде в Националния военен университет във Велико Търново в периода 10 април - 4 май, а документи на желаещите кандидати се приемат до 26 февруари. Предвижда се курс по начална военна подготовка да се състои във Висшето военноморско училище \"Н. Й. Вапцаров\" във Варна в периода 23 юли - 17 август, като срокът за подаване на документи е до 8 юни т.г. Последният за тази година курс ще се състои в периода 1 - 26 октомври 2018 г. в Единния център за начална подготовка в Плевен, за който кандидатите могат да подадат документи до 17 август.", "date": "2018.01.24", "title": "Търсят се 360 мераклии за начално военно обучение"}
{"url": "http://standartnews.com/balgariya/zhiva_muzika_zaradva_patnitsite_na_metrostantsiya_serdika-367568.html", "text": "В навечерието на отбелязването на 20 години от пускането в експлоатация на първия участък от метрото в София, Столична община и \"Метрополитен\" организираха безплатен концерт на \"Дикси Бойс Бенд\". Групата заби в метростанцияа \"Сердика\", за радост и изненада на пътниците. До края на седмицата във връзка с годишнината се предвиждат различни музикално-артистични прояви, които ще се проведат в метрото. На 28 януари 2018 г. софийското метро отбелязва 20 години от пускането в експлоатация на първия си участък между станциите \"Сливница\" и \"Константин Величков\". На този ден през 1998 г. потегля първото влакче на столичната подземна железница по метро трасе с дължина 6,4 км и 5 станции. Строителството на първите 5 станции започва през 1979 г., когато е направена първата копка на станция \"Вардар\", припомнят от Общината. Двадесет години след историческото първо пътуване на подземно влакче по новопостроената отсечка от 6,4 км от кв. \"Люлин\" до бул. \"Константин Величков\" столичната подземна железница има вече изградено трасе от 40 км.", "date": "2018.01.24", "title": "Жива музика зарадва пътниците на метростанция \"Сердика\""}
{"url": "http://standartnews.com/balgariya/dps_imame_pogolemi_ochakvaniya_kam_radev-367543.html", "text": "От ДПС оцениха положително, макар и с някои резерви, първата година от мандата на президента Румен Радев. \"Той се опитва да бъде обединител на нацията, но нашите избиратели, които гласуваха за него, имат малко по-големи очаквания\", заяви лидерът на движението Мустафа Карадайъ в кулоарите на парламента. \"Оценяваме положително първата година от мандата\", все пак обобщи той. \"Президентът имаше и успешни опити да бъде коректив и на законодателната, и на изпълнителната, и на съдебната власт\", изреди той още впечатления от първата година на Румен Радев на \"Дондуков\" 2.", "date": "2018.01.24", "title": "ДПС: Имаме по-големи очаквания към Радев"}
{"url": "http://standartnews.com/balgariya/prez_sledvashtite_dni__bez_valezhi_no_studeno-367540.html", "text": "Днес над източната половина от страната ще остане предимно слънчево, а над западната облачността ще е значителна с временни разкъсвания следобед. Ще духа слаб североизточен, в източните райони – умерен северен вятър. Максималните температури ще са между минус 2 и плюс 3 градуса, в София – около нулата. В планините ще е предимно слънчево. Ще духа до умерен север-североизточен вятър. Максималната температура на височина 1200 метра ще е около минус 3 градуса, на 2000 метра – около минус 8. Утре преди обяд ще е мъгливо, а следобед ще има разкъсана облачност. Сутринта ще е студено с минимални температури между минус 11 и минус 6 градуса. Максималните ще са предимно между минус 1 и плюс 4 градуса. През следващите дни до края на седмицата в планините и планинските райони ще бъде слънчево и бавно ще се затопля. В равнинната част от страната в сутрешните часове ще е мъгливо и студено с минимални температури в много райони на Северна България - около и под минус 10 градуса, в Южна – между минус 7 и минус 2 градуса. Следобед ще има слънчеви часове, а максималните температури ще са предимно между 0 и 5 градуса. В началото на следващата седмица ще се затопли.", "date": "2018.01.24", "title": "През следващите дни - без валежи, но студено"}
{"url": "http://standartnews.com/balgariya/uvolnyavat_shefkata_na_agentsiyata_za_zakrila_na_deteto-367542.html", "text": "Председателят на Държавната агенция за закрила на детето (ДАЗД) Офелия Кънева да бъде освободена от поста си. Това предложение внесе премиерът Бойко Борисов до Министерския съвет. За временно изпълняващ длъжността е определен д-р Валентин Димитров, заместник-председател на агенцията, съобщиха от Министерския съвет. Борисов разпореди също така Главният инспекторат на Министерския съвет да направи цялостна проверка на дейността на ДАЗД, в която специално да бъдат анализирани извършените наблюдение и контрол на специализираните институции за отглеждане на деца относно спазването на правата на детето. Мотивът за предложената от премиера Борисов промяна в ръководството на ДАЗД е липсата на адекватни мерки срещу насилието в дома за деца и младежи с увреждания \"Хризантема\" в Габрово. Припомняме, преди дни в публичното пространство бяха публикувани видеозаписи с насилие в този дом. В началото на юни 2016 г. предишният директор на ДАЗД Ева Жечева бе атакувана след провеждането на парламентарна Кръгла маса по въпросите на децата в риск. На нейно място бе назначена Офелия Кънева.", "date": "2018.01.24", "title": "Уволняват шефката на Агенцията за закрила на детето"}
{"url": "http://standartnews.com/balgariya/bsp_iska_referendum_za_istanbulskata_konventsiya-367545.html", "text": "БСП поиска спиране на дебатите за Истанбулската конвенция и взимане на решение след провеждане на референдум. \"Ние искаме да бъде спряно гледането на Истанбулската конвенцията в Народното събрание. Утре внасяме необходимите подписи на народни представители от БСП за България в НС с искане за решение за провеждане на референдум по Истанбулската конвенция\", заяви лидерът на БСП Корнелия Нинова. „Тя създаде огромно напрежение в българското общество, различни мнения, мнения на църквата, тежка дискусия вчера. Това е разделение. Към конвенцията не е приложен обяснителният доклад, както и доклад на МС, който да указва какви национални закони трябва да променим след нейното ратифициране. Няма яснота, заяви Нинова. - Затова, каза тя, искат да се спрат всички процедури по гледането й в парламента, да се направи истинска обществена дискусия. „Смятаме, че този, който трябва да се произнесе по този въпрос е българският народ. Ето защо утре внасяме необходимите подписи на народни представители от „БСП за България\" в НС с искане за решение за провеждане на референдум по Истанбулската конвенция. Само народът и суверенът може да каже волята си по този въпрос, след създалата се вече ситуация\", заяви Нинова. Въпросът, който предлагат да бъде зададен е: „За\" или „против\" сте ратификацията на Истанбулската конвенция.", "date": "2018.01.24", "title": "БСП иска референдум за Истанбулската конвенция"}
{"url": "http://standartnews.com/balgariya/nov_vid_telefonna_izmama_napompva_smetkata_ni_v_pati_-367541.html", "text": "Нов вид телефонна измама напомпва сметката ни в пъти, предупреди Нова тв. Схемата действа чрез пропуснати повиквания от чужбина. Пропуснати повиквания от цял свят - Хаити, Монако, Румъния и Гърция. Ако върнеш обаждането, плащаш скъпо. Граждани се оплакват, че получавали по 30 обаждания за половин час. Новината за новата телефонна измама плъзва във Facebook. Измамените се оказват десетки. А набелязаните за жертви - стотици. За да спрат атаката, мобилните оператори блокират обажданията до остров Възнесение. Островът се намира в Атлантическия океан. Предполага се, че там е седалището на измамниците. Номерата, на които клипват, се избират на случаен принцип чрез софтуер. Има няколко сценария. След осъществяване на връзката се включва автоматизирана система с някакво гласово съобщение и човек докато се ориентира за какво става въпрос, на какъв език, отнася ли се до него, минават няколко минути и се генерира трафик. По-подвеждащата ситуация е тогава, когато се върне такова повикване, има системи, които включват записан сигнал свободно. Тоест, след набиране на номера, човек чува сигнал свободно, но всъщност в този момент тече таксуването. Потребителят смята, че все още никой не му е отговорил отсреща. И така сметката ни може да набъбне с между 7 и 8 лева за минута. За да не попаднем в същия капан, от Комисията за регулиране на съобщенията съветват преди да върнем обаждането, да проверим номера в интернет и ако се налага, да попитаме мобилния оператор.", "date": "2018.01.24", "title": "Нов вид телефонна измама напомпва сметката ни в пъти"}
{"url": "http://standartnews.com/balgariya/pravnata_komisiya_sprya_debatite_po_istanbulskata_konventsiya-367546.html", "text": "Правната комисия в Народното събрание не обсъди на първо четене ратификацията на Истанбулската конвенция, подпалила остри дебати в обществото. С 10 гласа \"за\" точката бе отхвърлена от дневния ред на заседанието. За отлагането на спорната тема настояха от БСП, а по време на гласуването \"против\" се обявиха и народните представители на Обединените патриоти и Воля. Разглеждането на конвенцията бе подкрепено с 8 гласа \"за\" само от депутатите на ГЕРБ. Документът бе внесен в парламента на 12 януари от правителството и успя да го раздели, след като 8 министри не го одобриха. За изтеглянето му се обявиха от БСП и Обединените патриоти. Президентът Румен Радев също обяви, че не е сега времето за приемането й.", "date": "2018.01.24", "title": "Правната комисия спря дебатите по Истанбулската конвенция"}
{"url": "http://standartnews.com/balgariya/zhozef_dol_kam_tsvetanov_votat_na_nedoverie_nyama_da_mine-367551.html", "text": "Председателят на ПГ на ГЕРБ и заместник-председател на партията Цветан Цветанов проведе работна среща с председателя на Европейската народна партия (ЕНП) Жозеф Дол. В Брюксел двамата разговаряха по въпроси, свързани с актуалната политическа обстановка в България и Европейския съюз. Цветан Цветанов запозна Жозеф Дол с проведените дебати по вота на недоверие и предстоящото му гласуване в четвъртък в Народното събрание. За пореден път този вот доказа несъстоятелните тези на БСП, които на практика показват как може да се губи парламентарно време, подчерта Цветанов. Председателят на ЕНП изрази убеденост, че вотът ще бъде неуспешен. Жозеф Дол изрази пълна подкрепа за Българското председателство и за пълния четиригодишен мандат на българското правителство с министър-председател Бойко Борисов. Председателят на ЕНП поздрави българския парламент и правителство за ратификацията на Договора за добросъседство между България и Македония, който е важен за стабилността в региона. Двамата коментираха също острите изказвания на депутати от БСП по време на дебатите за ратификация на договора. По отношение на Истанбулската конвенция, чието ратифициране БСП категорично отхвърля, Жозеф Дол изрази недоумение от двойния стандарт, прилаган от БСП, която в България всява паника заради конвенцията, а нейните представители в Европейския парламент подкрепиха документа. Цветан Цветанов запозна председателя на ЕНП с подготовката на две важни събития в България на ЕНП, които ГЕРБ ще домакинства. През март София ще бъде домакин на събитие на Групата на ЕНП в Комитета на регионите, на което се очакват 150 гости от ЕНП, както и 250 представители на местната власт от ГЕРБ. На срещата се очаква да присъства и Жозеф Дол. По време на срещата стана ясно, че в момента в България е на посещение делегация на ЕНП, а утре Цветан Цветанов ще проведе работна среща с нейни представители, за да обсъдят подготовката на среща на върха на лидерите от ЕНП, която ще предшества заседанието на лидерите от Европейския съвет в България през месец май.", "date": "2018.01.24", "title": "Жозеф Дол към Цветанов: Вотът на недоверие няма да мине"}
{"url": "http://standartnews.com/balgariya/komisiyata_na_slavcho_atanasov_v_ns_othvarli_konventsiyata-367555.html", "text": "С 10 на 9 гласа Комисията по въпросите на децата, младежта и спорта отхвърли ратификацията на Истанбулската конвенция, съобщи председателят на комисията и депутат от НФСБ в групата на „Обединени патриоти\" Славчо Атанасов. „Против\" гласуваха патриотите, Георги Марков от ГЕРБ, „Воля\" и депутатите от БСП. „За\" ратифицирането на конвенцията се обявиха представителите на ГЕРБ и ДПС. „По принцип колегите са за защита на жените от насилие – това бе посочено като безспорен факт. Но в тази конвенция, която аз определих като красив бонбон, в който има отровен плод, се съдържат опасни текстове\", коментира Славчо Атанасов. По думите му в Конвенцията има 5 скандални члена, които променят изцяло нейната същност. Те отварят вратата към еднополовите бракове и налагат нестереотипни роли на половете, различни от традиционно утвърдените „мъж\" и „жена\".", "date": "2018.01.24", "title": "Комисията на Славчо Атанасов в НС отхвърли конвенцията"}
{"url": "http://standartnews.com/balgariya/spetsprokuraturata_obvini_4ima_za_imotni_izmami-367553.html", "text": "Специализираната прокуратура повдигна обвинения на 4-ма души за участие в организирана престъпна група за имотни измами чрез съставяне на фалшиви документи. Те са задържани на 21 януари при операция на ГДБОП, старозагорски антимафиоти и прокуратурата на територията на Стара Загора, Казанлък и Мъглиж. Според събраните до момента доказателства групата е осъществила пет фиктивни сделки с недвижими имоти, от които е усвоила около 300 000 лева, съобщиха от пресцентъра на държавното обвинение. В жилището на участник в бандата (един от осемте претърсени адреса) е открита \"печатницата\", където са изготвяни неистинските документи. Оттам са иззети компютри, скенери, принтери и друга техника. Четири неистински нотариални акта, фалшиви квитанции за платени данъци на имоти, пълномощни и други документи са намерени в офиса, ползван от лидера на групата Ивайло К. В BMW X6 пък е открит фалшив нотариален акт, платежно нареждане между лица, пълномощни. По делото са иззети и неистинска диплома за средно образование, газов пистолет без документ за произход, 50 патрона калибър 22. Двама от участниците в схемата издирвали малоимотни или наркозависими лица от региона, които срещу 500-1000 лева им предоставяли личните си данни. С тях \"печатарят\" Славчо И. изготвял неистински нотариални актове за собственост. Впоследствие въпросните имоти били прехвърляни пред нотариус на реални купувачи. Те от своя страна превеждали сумите по договорите за покупка по банков път. Незабавно след преводите парите били изтегляни и взимани от ръководителя на групата. Ивайло К. и двама от участниците са осъждани за различни престъпления, като срещу него има и висящо дело за измама. Специализираният наказателен съд е уважил искането на прокуратурата и е наложил мярка за неотклонение \"задържане под стража\" за всеки от тях. С постановление на наблюдаващия прокурор на четвъртия участник е наложена мярка \"подписка\".", "date": "2018.01.24", "title": "Спецпрокуратурата обвини 4-има за имотни измами"}
{"url": "http://standartnews.com/balgariya/probiv_vanshnata_komisiya_prie_konventsiyata_sas_spor_obnovena-367560.html", "text": "Външната комисия в Народното събрание прие Истанбулската конвенция, напук на Комисията по младежта, която я отхвърли, и Правната, която отложи гледането й. \"За\" бяха 10-има, 7 - против, а един се въздържа, но имаше спор между председателката на комисията Джема Грозданова и БСП. Вследствие на него не са били зачетени отрицателните гласове на трима отсъстващи депутати, оставили пълномощни на колегите си. Така при гласуването не е бил зачетен гласът на шефа на ПГ на ОП  Волен Сидеров \"против\" конвенцията, както и двата гласа \"против\" на Тома Томов и Иво Христов от БСП. Ако пълномощните бяха признати, конвенцията нямаше да мине и през тази комисия. Резерви изразиха и депутати от ГЕРБ, които обясниха, че произхождат от традиционни християнски семейства и документът ги смущава.", "date": "2018.01.24", "title": "ПРОБИВ! Външната комисия прие конвенцията със спор /ОБНОВЕНА/"}
{"url": "http://standartnews.com/balgariya/karayancheva_prezidentat_ima_vina_za_niskiya_reyting_na_parlamenta-367563.html", "text": "Председателят на Народното събрание Цвета Караянчева изрази недоумение от констатацията на президента Румен Радев, че парламентарната република е атрофирала. В извънредно изявление тя показа, че възприема думите му като \"обида, от черна по-черна\". \"Защото мнозинството защитава правителството ли?\", попита за причината Караянчева. И напомни на президента, че няма нищо по-естествено от това мнозинството да одкрепя кабинета, който е излъчило. \"Катастрофичното говорене, изглежда, е предпочитан похват. Президентът говори за председателството като алиби на бездействие по болните теми. Толкова тънко прикрит израз на раздразнение заради силната европейска подкрепа на правителството! По-добре да го беше казал направо!\", възкликна Караянчева. Тя обвини и държавния глава за ниското доверие на Народното събрание. \"В голяма степен се дължи и на грубите и непремерени нападки на държавния глава, който по конституция трябва да води диалог, а не да раздава обидни квалификации\", заключи председателят на Народното събрание. /Неотдавна социологическо проучване показа, че Румен Радев е политикът с най-висок рейтинг в страната./ „В годишния си отчет той говори за критичен период от развитието на България, за опасност от суспендиране на демокрацията и отменяне на обществения дебат за Председателството като алиби за бездействие по болните теми\", продължи Караянчева. - Естествено мрачната картина веднага беше подсилена от обвинения към Брюксел - в безразличие и липса на разбиране и съдействие. Толкова тънко прикрит израз на раздразнение заради силната европейска подкрепа за правителството - по-добре да го беше казал направо\", заяви тя.", "date": "2018.01.24", "title": "Караянчева: Президентът има вина за ниския рейтинг на парламента"}
{"url": "http://standartnews.com/balgariya/kmetat_na_gabrovo_direktorkata_na_doma_e_krila_ot_men_za_nasilieto-367567.html", "text": "Директорката на дом \"Хризантема\" Маринела Лазарова е знаела още от 2016 г. за насилието в центъра. Тогава е направен първия видеозапис, който излезе публично преди дни. Тя е скрила от мен като неин работодател този факт, но по-важното е, че не е изпълнила задължението си да информира МВР и прокуратурата\", заяви за \"Стандарт\" Таня Христова, кмет на Габрово. Тя е получила материала на 15 януари и още същия ден е сигнализирала в прокуратурата за ставащото в дома \"Хризантема\". Социалният работник, заснел кадрите с насилие, Йорданка Милчева напуска дома по свое желание в края на 2017 г., когато тече проверката на общината за изчезването на \"вещи на екипа\". Крадците не са установени, но в разследването на МВР, макар да няма конкретни имена, се казва, че \"тези действия не са присъщи на деца\". За съжаление няма имена, каза още кметът Таня Христова. По-рано днес премиерът Бойко Борисов предложи председателя на Държавната агенция за закрила на детето (ДАЗД) Офелия Кънева за освобождаване. Причината - липсата на адекватни мерки срещу насилието в дома за деца и младежи с увреждания \"Хризантема\" в Габрово.", "date": "2018.01.24", "title": "Кметът на Габрово: Директорката на дома е крила от мен за насилието"}
{"url": "http://standartnews.com/balgariya/obzor_hlapetoubiets_obichalo_da_bie_vazrastni_hora-367556.html", "text": "Тийнейджърът, който уби бездомник във Варна, обичал да бие възрастни хора без причина. Това стана ясно на заседание на Варненския окръжен съд, който по искане на прокуратурата остави невръстния убиец зад решетките. 14-годишният Денис Живков бе задържан за жестокото убийство на 53-годишния Красимир Куртев. Той има и 13-годишен съучастник, а друго дете заснело побоя над клошаря. Свидетели разказали пред следователите, че Денис и Жертвите обаче не подавали жалби и затова досието на момчето останало чисто до деня, в който извършил убийство. За тези случаи ще се събира допълнително информация. Денис няма регистрации в Детска педагогическа стая, както и не е извършвал други престъпни деяния, за които да му е търсена отговорност. Въпреки това прокуратурата изтъкна, че той има проблеми с дисциплината в училище и е слаб ученик. Съдът остави зад решетките момчето, като за налагане на най-тежката мярка настояха от прокуратурата, изтъквайки, че престъплението е извършено с изключителна агресия, бруталност и жестокост. Момчето не е изразило съжаление за строеното, след като е било задържано от полицията. В съдебната зала Денис заяви през сълзи, че иска да види майка си и баща си. Неговият защитник поиска момчето да бъде пуснато под домашен арест. От прокуратурата обаче изтъкнаха, че От заседанието на Окръжния съд във Варна за определяне на мярката стана ясно, че Денис вече е признал участието си в престъплението и е съдействал на разследващите. Постоянното задържане под стража е изключение за непълнолетните деца, но в случая става въпрос за изключително тежко престъпление. Това беше основният довод, с който съдът остави момчето в ареста. Съучастник му е 13-годишно момче, което обаче не може да носи наказателна отговорност по закон. То е в дом за временно настаняване на малолетни и непълнолетни извършители на престъпления. „Искам да видя майка си и баща си\", каза Денис пред съда. Изясни се също, че родителите му упражняват някакъв контрол върху него, но той очевидно не е достатъчен. Престъплението, извършено от Денис, се квалифицира като осъществено с особена жестокост и с особено големи за жертвата мъки – аутопсията е показала тежка черепно-мозъчна травма и счупване на почти всички ребра и последвали от него разкъсвания на вътрешни органи. Всичко това – само с удари с крака и ръце. Бездомникът бил намерен в безпомощно състояние в района на пазара до блок 20 в кв. \"Владиславово\" във Варна. Случаен минувач повикал Бърза помощ. На 16 януари момчетата се скарали с бездомно живеещия Красимир. На следващия ден го набили. Три дни по-късно двете момчета за бездомника. Досъдебното производство е образувано за умишлено убийство по особено мъчителен начин, извършено в съучастие и по хулигански подбуди. \"Убийството е извършено с особена жестокост и по особено мъчителен начин. То е извършено по хулигански подбуди. Още на 16 януари е възникнал спор между мъжа и децата в пункт за събиране на вторични отпадъци. На другия ден двете момчета са решили да му отмъстят, нанасяйки му побой. На 20-и те са решили, че побоят не е достатъчен и отново го направили\", обясни завчера окръжният прокурор на Варна Владимир Чавдаров.", "date": "2018.01.24", "title": "ОБЗОР: Хлапето-убиец обичало да бие възрастни хора"}
{"url": "http://standartnews.com/balgariya/i_myuftiystvoto_osadi_istanbulskata_konventsiya-367557.html", "text": "\"Обществена дискусия по Решение №17 от 11 януари 2018 г. на Министерски съвет на Р. България относно изготвеното предложение до Народното събрание за ратифициране на Конвенцията на Съвета на Европа (ЕС) за превенция и борба с насилието над жени и домашно насилие, Главното мюфтийство на Мюсюлманското изповедание в България изразява своето становище по този значим и за религиозната ни общност въпрос, залегнал в международен документ, изготвен в Истанбул и известен като „Истанбулска конвенция\". Решението одобрява въпросната Конвенция на ЕС, подписана от Р. България на 21 април 2016 г. на Френски и Английски език. В мотивите се предвижда създаване на цялостна правна рамка за защита на жените и децата от женски пол против насилие, но не са посочени мерки за прилагане, като обръщаме внимание и на факта, че конвенцията е неприложима в сегашната й форма в правната ни система, поради редица недефинирани понятия. Към днешна дата конвенцията е подписана от 44 държави - 28 членки на ЕС като 17 от тях са я ратифицирали. Случаят е актуален и за България. У нас има 1 милион регистрирани случая на домашно насилие върху нежния пол. Дискусията около съдбата на конвенцията разцепи българската общественост. Религиозните деноминации, защитниците на човешки права, младото поколение, което се тревожи дали ще имат внуци, юристи, научни работници и др. заедно се опълчиха срещу одобрения от Съвета на министрите на ЕС закон. При едно евентуално ратифициране на „Истанбулската конвенция\" предвижда се недопускането на промени от конституционен или нормативен характер. Но се знае, че ако се одобри тази конвенция в качеството си на международен договор, тя ще бъде с предимство и приоритет пред националните правни норми на България. Ратификацията ѝ предвижда промени в Семейния кодекс, Закона за Защита от дискриминация, Закона за Министерството на вътрешните работи, Закона за младежта, Закона за правната помощ и др., също и приемане на актове против домашното насилие над нежния пол, регламентиране на допълнителни мерки за защита на пострадали по отношение на които при извършване на престъплението е упражнено физическо или психическо насилие. Нашето становище по Истанбулската конвенцията е основано преди всичко на договора за „Защита правата на човека и основните свободи\"; На препоръките на Комитета на Министрите от ЕС до държавите членки на ЕС за защита на жените срещу насилие; Договора за стандарти и механизми относно равнопоставеността на половете; както и Конвенцията относно ролята на жените и мъжете в предотвратяването и разрешаването на конфликти и установяване на мирни отношения; и не на последно място документите на ООН относно насилието над жените, правата на децата и хората с увреждания приети и ратифицирани и от българският парламент. Всички те осъждат насилието над жените, домашното насилие, но години наред те не са приложени у нас в цялост. Всичко това доведе до разцепление на обществото ни по най-различни признаци, в това число и до неравнопоставеност между двата пола в социалния, трудовия и семеен живот. Семейният мир и толерантност, взаимното уважение между хората от различен пол и възраст са определени и дефинирани в нашия морален кодекс. Подражава се на живота и делото на нашия Пророк. Свещения Коран, определя жената като „майка, дъщеря и съпруга\", правното й положение в семейството и обществото е дефинирано в 12 сури и многобройни айети. Всички те са залегнали в традициите и в семейните ни отношения. Моралните норми залегнали в свещената книга забраняват използване на насилие в семейството, срещу майката, жената и децата от женски и мъжки пол. Не се позволява грубото поведение по отношение на женския пол. По много ясен начин се дефинират правата и задълженията на бременните, кърмачета, майките, при развод, след развод, аборт, имуществени и наследствени такива; домашно насилие; физическо и психическо насилие върху женския пол; при сключване на брак или изповядване на развод пред свидетели; функциите на жената като съпруга и майка; материалната й обезпеченост като съпруга й майка и др. а също въпросите отнасящи се до нейната духовна роля в семейството и обществото. Тези правни канони и морални норми бяха в сила и се прилагаха официално от Ислямските съдилища на Царство България до 1934 г. През последните 80 години те останаха определящи в мюсюлманските семейства в смесените райони на България. И днес те определят и гарантират физическото и духовното ни възпроизводство. В Глава трета от конвенцията „Жената\" е основно понятие. Включва и момичета под 18 годишна възраст. „Жертва\" на насилие са всички физически лица от нежния пол. Обект на „насилие\", основано на „пола\" е жената, защото е жена. Конвенцията определя „домашното насилие\" като съвкупност от всички актове на физическо, сексуално, психологическо и икономическо насилие като отношение и между бивши членове на семейството, настоящи съпрузи или партньори, независимо дали извършителят живее или живял заедно с жертвата. Ислямското право предвижда 3 етапна скала за решаване на семейните конфликти свързани с жените. На първи етап се напътства; На втори етап „съпруга и съпругата разделят леглата си.\" На трети етап – „религиозен арбитраж\". Четвъртата сура на свещената книга е озаглавена „Жените\" и е посветена изцяло на правата и задълженията на вярващите жени. Ценностната система на жената заема централно място в Корана. На юридическото положение на проповядващата ислям жена, на нейното определящо положение в семейството са посветени енциклопедии в много томове. Тя е освободена от робското си положение в семейството и обществото, в което положение се намирала преди Исляма. Ислямското право отрежда равно и много отговорно място на жената в семейството като мъжът губи даже правото си да унаследява изцяло жена си. Сура 6/139 Проклина посегателството над собствени деца. Сура 43/17 Благославя равнопоставеността между половете. Сура 65/6 е с заглавие „Развод\". В детайли са дефинирани условията на развода и последствията произтичащи от него. Всички, които не оказват насилие върху жените след развод и помагат на жените изпаднали в беда са благословени. Насилието над жените не е посрещнато никога с одобрение от страна на българските мюсюлмани. Те остават верни на следните завети на Пророка Мохамед: „Бъдете учтиви с жените! \" „Женете се!\" „Дайте благи съвети на жените си!\" Мюсюлманката е на почит и уважение в семейната среда. Тя е обичана съпруга и майка. За разлика от положението ѝ в много страни с гражданско общество, които ратифицираха „Истанбулската конвенция\", семействата на българските мюсюлмани се управляват от съпрузите. Загадъчни са традициите в семейните ни отношения. В годините на социализма и през Преходния период тези отношения не се промениха съществено. Защото през втората половина на последното столетие голяма част от мъжката половина на мюсюлманските ни семейства бяха изселени в различни села и градове на страната. Истанбулската конвенция не е привилегия за българските мюсюлмани. Тя крие рискове за тяхната идентичност като под формата на възпрепятстване на насилието над женския пол взима на прицел устойчивостта на семействата ни. Направените анкети по темата показват, че насилието над жените и въобще върху женския пол в семейството или извън него са дело предимно на онези, които са се отлъчили от ислямската култура, морал и семейни традиции, употребяващи алкохол, наркотици, занимаващи се с проституция, със залагания и т.н. „Изкореняването\" на насилието над женския пол, което е в основата на „Истанбулската конвенция\" не е наш естествен проблем, отговарящ на злободневните ни нужди. Недостатъчното религиозно образование в българските училища и пренебрегването и е в същността в гръмналия скандал в обществото причинена от опасността, че приемането на конвенцията ще обезличи половата, моралната, етническата, национална и религиозна идентичност на гражданите, като на определящо място в отношенията между половете ще заеме „социалната\" личност. Чл. 30 на конвенцията определя биологичния пол и новото за нас явление „Джендър\". Той е една от многото нови понятия, които навлязоха през последните 30 години в българския език. Английска дума от американската лексика. По първото разяснение „Джендър\" е жена от „социален пол\", от „трети пол\". В този смисъл чуждицата няма значение в българското ежедневие и литература. Разяснението по случая, дойде от научните среди. „Джендър\" е бил името на ритуал по обрязване на женския полов орган в Йемен. Според нашета религия залъгалката „трети пол\", „гей общество\", „гей бракове\", а също \"„Мюнхаузенския синдром\" и особено „Джендър\" тематиката са опасни бездънни капани, скрити под „Истанбулската конвенция\". Този тип явление предвещава голяма драма за България, която без това преживява тежка демографска криза, причините за която не трябва да се търси само в насилието върху нежния пол. В обществото ни все още не са зараснали дълбоките душевните рани на тоталитаризмът . Фашизмът и комунизмът от близкото ни минало се предадоха и рухнаха, защото посегнаха на религиозните ни ценности и устои. Бранител на семейните нрави и ценности, изключващи насилието над женския пол в мюсюлманското семейство е вярата в Аллах и произтичащите от него право, морал и предания на пророка Мухаммед (с.а.с). В това отношение да останем верни на повелята на Всевишния, който казва \"Не посягайте на жените!\"", "date": "2018.01.24", "title": "И мюфтийството осъди Истанбулската конвенция"}
{"url": "http://standartnews.com/balgariya/edna_godina_ot_mandata_na_prezidenta_rumen_radev-367529.html", "text": "Президентът Румен Радев и вицепрезидентът Илияна Йотова ще дадат пресконференция днес по повод една година от встъпването им в длъжност. Държавният глава ще отчете дейността си за времето от полагането на клетва в Народното събрание на 19 януари миналата година до ден днешен. Като президент Румен Радев проведе три заседания на Консултативния съвет по национална сигурност. Първото – на 30 май 2017 г., където бяха обсъдени актуалните рискове и заплахи за националната сигурност на Република България в контекста на динамичните промени и негативни процеси, протичащи в средата на сигурност. На 17 октомври 2017 г. КСНС обсъди необходимите законодателни мерки за противодействие на корупцията. Изразено бе становище, че корупцията е съществена заплаха за националната сигурност, която руши правовата държава, подкопава доверието на гражданите в демократичните ценности и възпрепятства развитието на икономиката и повишаване благосъстоянието на гражданите на Република България и че тя е особено опасна сред лицата, заемащи висши държавни длъжности, тъй като тя е основен фактор за формиране на корупционната среда и възпрепятства ефективното прилагане на антикорупционните политики и мерки. Третият КСНС – на 9 януари тази година, обсъди темата за ролята и ангажиментите на Република България за развитието на Общата политика за сигурност и отбрана на ЕС (ОПСО) в контекста на българското председателство на Съвета на Европейския съюз. Президентът Румен Радев използва пет пъти правомощията си да наложи вето върху приети закони. Последното му вето бе върху антикорупционния закон. Съветът на президентите е нова инициатива на президентската институция. На нея президентът кани своите предшественици на ежегодна среща, за да бъдат дискутирани приоритетни въпроси и теми. Съветът на президентите се провежда всяка година през януари, когато българският държавен глава встъпва в длъжност. Целта на инициативата е да създаде нова традиция на приемственост в президентската институция, търсене на конструктивен диалог и обмяна на идеи. Благотворителната инициатива на държавния глава „Българската Коледа\" в подкрепа на спасения детски живот продължава. Над 2 милиона лева достигна набраната сума за петнадесетото издание на кампанията след края на благотворителния спектакъл, който се състоя навръх Коледа в Народния театър „Иван Вазов\" под патронажа на президента Румен Радев.", "date": "2018.01.24", "title": "Една година от мандата на президента Румен Радев"}
{"url": "http://standartnews.com/balgariya/otkriha_izbyagaliya_uchenik_ot_tsentara_za_nastanyavane_v_smolyan-367538.html", "text": "16-годишен младеж, който е избягал преди дни от Центъра за настаняване от семеен тип в Смолян и обявен за издирване, бе намерен след подаден сигнал за пожар, съобщи Дарик радио. Момчето, което за пореден път бяга от Центъра, е намерено от пожарникарите тази сутрин около 07:00 часа в една от стаите на закрития вече Тубдиспансар в родопския град, след като получили сигнал от патрулиращи полицаи за пожар в сградата. Оказало се, че момчето е запалило няколко кашона, за да се стопли, но нямало други поражения в бившия диспансер. След като загасили огъня, пожарникарите и полицаите върнали младежа в Центъра. Момчето е било във видимо добро състояние и не се налагало медицинска помощ.", "date": "2018.01.24", "title": "Откриха избягалия ученик от Центъра за настаняване в Смолян"}
{"url": "http://standartnews.com/balgariya/opasni_dupki_na_okolovrastnoto-367531.html", "text": "Един сигнал от организацията \"Спаси София\". Опасни дълбоки шахти стоят необезопасени на западната дъга на Околовръстното шосе на София. По всяка вероятност капаците на отводнителните съоръжения са откраднати. Какъв е рискът за шофьорите и кой и за чия сметка ще поправи щетите? Околовръстният път край ж.к. \"Люлин\" е сред най-натоварените в София. Малко след пътния възел за границата обаче влизаме в локалното шосе, където край бордюра зеят опасни дупки. Мястото е такова, че от Околовръстното шосе колите влизат с висока скорост в локалното. Ако с 60 км/ч. например една кола премине през тези шахти, би могла да остане без колела. За разстоянието от 200 метра липсват металните решетки на 14 шахти. Най-вероятно са грижливо прибрани за скрап. Хора в района, които се изхранват с продажба на вторични суровини обаче отричат. Рискът от инциденти е сериозен. Особено в тъмната част на денонощието. „Обикновено, когато има проблем с некачествена инфраструктура, се казва, че е виновен шофьорът, който бил карал с несъобразена скорост. В такива случаи, когато държавата и институциите, които са призвани да гарантират, че инфраструктурата е безопасна не са си свършили работата, тогава те носят отговорност. А не клетият шофьор\", казва Борис Бонев от „Спаси София\". От Столична община установиха липсата на на почти 100 решетки в района. Изпратен е сигнал към Агенция \"Пътна инфраструктура\" и към полицията.", "date": "2018.01.24", "title": "Опасни дупки на Околовръстното"}
{"url": "http://standartnews.com/balgariya/obyavyavat_gripna_epidemiya_v_stara_zagora_i_vidin-367535.html", "text": "Грипната вълна продължава да се разпространява. След Благоевград от днес епидемия е обявена в областите Стара Загора и Видин. Училищата в Старозагорско затварят врати до края на седмицата. До момента 153 учебни заведения в цялата страна са обявили ваканция заради грипа. Пред епидемия е и област Русе.", "date": "2018.01.24", "title": "Обявяват грипна епидемия в Стара Загора и Видин"}
{"url": "http://standartnews.com/balgariya/sv_sinod_se_razgranichi_ot_arhim_dionisiy-367536.html", "text": "От Св. Синод напомнят още, че Дионисий е завел съдебни дела срещу Българския патриарх Неофит и Ловчанския митрополит Гавриил, поради което срещу него е заведено Църковно-наказателно дело и същият се намира под каноническо запрещение от свещенослужение т.е. не може да води богослужения и да изпълнява ролите на свещенослужител. \"Архимандрит Дионисий не може да бъде и не е изразител на позициите на Св. Синод\", завършва съобщението на Св. Синод.", "date": "2018.01.24", "title": "Св. Синод се разграничи от архим. Дионисий"}
{"url": "http://standartnews.com/balgariya/stud-367511.html", "text": "Днесвремето ще се задържи със студ сутринта и сравнително меко през деня. Облачността ще бъде незначителна на изток, а в централната и западна част на Дунавската равнина ще има плътна ниска слоеста облачност или мъгла. В местата с ясно  време ще бъде доста студено, с температури от около -9, на места и до малко под -10 градуса, до -6, -1 в по-голямата част на страната. През деня температурите ще бъдат от -3 до 4 градуса. Ще духа слаб източен, в източните райони - до умерен север-североизточен вятър.", "date": "2018.01.24", "title": "Студ"}
{"url": "http://standartnews.com/balgariya/radev_parlamentarnata_republika_atrofira-367537.html", "text": "Държавният глава Румен Радев декларира, че дейността му като президент през следващата година ще бъде посветена на съхраняване на демократичните права на българите. Това каза той на пресконференция с вицепрезидента Илияна Йотова по повод на изминалата първа година от встъпването им в длъжност, предаде \"Дарик радио\".  За първата година обнародвах 86 закона, като на пет наложих вето, каза президентът и допълни, че е упражнил това право в интерес на българските граждани, воден от убеждението, че въпросните закони ощетяват и не гарантират правата на хората. \"Парламентарната република атрофира\", смята Радев. „Парламентът се превръща в нотариат, който официализира решенията на правителството. Доверието към парламента е критично ниско\", допълни той. Президентът заяви категорично, че няма война между институциите, но обясни, че има определени ценностни разминавания. \"С парламента работим в рамките на законите. С премиера Борисов показахме, че можем да работим заедно и то ефективно. Не приемам българският премиер и германски канцлер да оповестяват покана към чужд държавен глава, а българският президент да го научава от медиите\", заяви Радев. Президентът каза, че трябва да си отговорим на въпроса има ли корупция в България. \"Очевидно има. Трябва да си отговорим на въпроса как се противопоставяме на тази корупция. За мен вотът на недоверие е част от усилията, които полага обществото за справянето с корупцията. Оценявам всяко едно усилие в тази насока\", каза той. Радев отбеляза, че със соцлидерката Корнелия Нинова се вижда толкова често, колкото и с премиера, колкото и с председателя на Народното събрание. Държавният глава заяви, че през изминалите месеци неотклонно се е ръководел от принципите, че българската външна политика трябва да се формира у нас и да се отстоява навън, а не обратното. Според него в годината, когато се отбелязваме 140 години от освобождението, трябва да се извадят българо-руските отношения от ледената епоха, в които са заварени от него. Президентът е категоричен, че трябва да отстояваме демократичните си права. Той посочи, че ще настоява за прозрачност на собственост, управленски решения и харчене на публични средства, ще стимулира обществения дебат за свободата на словото. \"Ще работя за реформа в правосъдната реформа и антикорупционното законодателство. Въвеждането на електронното управление е без алтернатива и не може да бъде отлагано повече. Децентрализацията на общините е важна стъпка\", заяви президентът. Нямам намерение да създавам свой политически проект,  заяви в отговор на журналистически въпрос президентът Румен Радев, цитиран от \"Епицентър.бг\".  Той обаче не скри, че от президентската институция непрекъснато се отнемат правомощия за сметка на изпълнителната власт. Според него така се нарушава балансът между властите, заложен в конституцията. Къде е квотата на президента в новия орган, който ще се бори с корупцията, попита държавният глава. Истанбулската конвенция взривява обществото, посочи още президентът. И призова парламентът да прояви разум, да се проведе обществена дискусия по темата. Не е моментът да ратифицираме Истанбулската конвенция, смята Румен Радев. Той призова правителството и парламентът да си запретнат ръкавите и да си напишат домашното по друга тема, като демографската криза. Изчезваме като нация, би камбаната Радев. Запитан ще наложи ли вето, ако конвенцията бъде ратифицирана, държавният глава каза: \"Вярвам в разума на българския парламент!\" \"За мен вотът на недоверие е част от усилията, които полага обществото, за да се справи с корупцията. Категорично искам да кажа, че няма война между институциите. Работя и с парламента, и с премиера. Не примемм обаче български премиер и германски канцлер да обявяват, че ще се проведе среща с чужд държавен глава. Това е недопустимо. Не го приемам за обида към мен, а за обида към Конституцията\", категоричен беше президентът. \"С г-жа Корнелия Нинова се виждам толкова често, колкото с премиера Бойко Борисов и председателя на парламента Цвета Караянчева. Аз имам позиция. Не виждам нищо ловшо в това, че тази позиция понякога съвпада с позицията на БСП. Тази партия издигна кандидатурата ми. Президентът не дължи обяснения на правителството, ако не харесва политиката. Времето, когато президентът беше безучастен наблюдател на действията на правителството, отмина. Ясно заявих, че трябва да подобрим отношенията си с Турция. С тях винаги сме имали чудесни отношения. Трябва обаче да сме наясно, че Турция опита да се намеси в изборния процес. Турция опитва да се меси и в работата на Главното мюфтийство. Трябва да поставим тези въпроси на масата открито. Само тогава ще можем да водим нормални разговори с Турция. Аз чакам Бойко Борисов да постави въпроси, но засега не го е направил. Избор на премиера е да работи предимно във външнополитически план по овреме на третия си мандат. Аз го подкрепям. Нямаме проблем. Всички трябва да обединим усилията си. Началникът на НСО не е подавал оставка. С тази служба също имаше скандали. Президентът може само да назначава началник на НСО, одобрен от МС. Дейността на НСО се контролира от парламентарна комисия. Реално началникът на НСО няма пряк ръководител. В последните години се отнемат правомощия на президента. Това не е добре за българската демокрация. Концентрира се прекалена власт в ръцете на правителството, а най-хубавото при демокрацията е баланса във властите. Нямам никакви намерения да създавам самостоятелна политическа партия. Това съм го обявил отдавна\", категоричен беше Радев. \"Аз не съм се конфронтирал по темата за изтребителите. Тази тема беше използвана, за да има непрекъснати нападки срещу президентската институция. Аз винаги съм бил за честност и прозрачност при закупуването на нови изтребители. Няма разкол в президентската власт по темата за Истанбулската конвенция. Аз също съм за дебат по темата. Факт е, че в България има насилие над жена и деца. Факт е обаче, че тази конвенция предизвиква спорове в обществото. Аз съм на мнение, че не е сега момента да се ратифицира тази конвенция. Има далеч по-болни проблеми. Не трябва с тази конвенция да се отвлича вниманието от сериозните проблеми. Да, тя е важна, но без работещи закони - конвенцията няма да промени нищо. Управляващите трябва да запретнат ръкави и да си напишат домашното. Не трябва да се бърза. Надявам се, че този път българският парламент ще прояви разум и няма да предизвика раздори в обществото, като ратифицира Истанбулската конвенция \", заяви президентът.", "date": "2018.01.24", "title": "Радев: Парламентарната република атрофира"}
{"url": "http://standartnews.com/balgariya/zhiva_muzika_v_metroto_za_negovata_20godishnina-367527.html", "text": "В навечерието на отбелязването на 20 години от пускането в експлоатация на първия участък от метрото в София, Столична община и \"Метрополитен\" организират безплатни музикални и артистични изпълнения, съобщиха от пресслужбата на Общината. Първото изпълнение, музика в метрото, ще бъде днес, 24 януари, на терасата на метростанция \"Сердика 2\". От 12.00 часа концерт ще изнесе \"Дикси Бойс Бенд\". До края на седмицата във връзка с годишнината се предвиждат различни музикално-артистични прояви, които ще се проведат в метрото. На 28 януари 2018 г. софийското метро отбелязва 20 години от пускането в експлоатация на първия си участък между станциите \"Сливница\" и \"Константин Величков\". На този ден през 1998 г. потегля първото влакче на столичната подземна железница по метро трасе с дължина 6,4 км и 5 станции. Строителството на първите 5 станции започва през 1979 г., когато е направена първата копка на станция \"Вардар\", припомнят от Общината. Двадесет години след историческото първо пътуване на подземно влакче по новопостроената отсечка от 6,4 км от кв. \"Люлин\" до бул. \"Константин Величков\" столичната подземна железница има вече изградено трасе от 40 км.", "date": "2018.01.24", "title": "Жива музика в метрото за неговата 20-годишнина"}
{"url": "http://standartnews.com/balgariya/topal_obyad_veche_2_dni_v_sedmitsata-367521.html", "text": "Кампанията „Топъл обяд\" се разширява и вместо само един ден, ще осигурява топла храна на нуждаещите се 2 дни в седмицата – в понеделник и петък. Това съобщиха от ръководството на Ортодоксалния орден на Хоспиталиерите, с чието съдействие повече от 4 г. се реализира благородната инициатива. Едновременно с това се променят и правилата – всички желаещи да получат храна от социалната кухня трябва да представят документи, с които да докажат, че месечните им доходи не надхвърлят 350 лв. Храна ще бъде осигурявана и на всички, които представят ТЕЛК с над 25% инвалидност, навършили са 70 г., както и на семейства с деца с увреждания. От днес желаещите да получават храна, могат да носят своите документи при портиера в МБАЛ „Медлайн\". Това, което ни накара да променим правилата, че напоследък все по-често виждаме на опашката хора в работоспособна възраст, отбеляза доц. д-р Невен Енчев, президент на хуманитарната организация. Той изрази огромната си благодарност към мениджъра на „Бултекс 99\" инж. Стефан Башев, който дари на ордена 10 000 лв.", "date": "2018.01.24", "title": "„Топъл обяд\" вече 2 дни в седмицата"}
