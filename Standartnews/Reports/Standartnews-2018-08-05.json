{"url": "http://standartnews.com/svyat/dva_vertoleta_se_sblaskaha_vav_vazduha_v_krasnoyarsk_ima_zaginali-374410.html", "text": "Хеликоптер Ми-8 е катастрофирал в Красноярския край, след като закачил с витлото си конструкцията с външно окачване за превоз на товари на друг вертолет, съобщи ТАСС, като цитира пресслужбата на \"Росавиация\". Според съобщението на сайта на ведомството след излитането хеликоптерът Ми-8 АМТ с пътници на борда по неустановени причини се е блъснал във външната конструкция, превозваща товар, на другия вертолет, в резултат на което е паднал, разбил се и изгорял, предаде БТА. Двете машини излетели една след друга в района на Ванкорското нефтонаходище. Първи излетял вертолет Ми-8 с външно окачения товар и без пътници на борда, а след него - вторият Ми-8АМТ с пътници - работници от смените на помпена станция. Катастрофата е станала при прости метеорологичните условия, без валежи. Загинали са всички на борда - тричленен екипаж и 15 пътници. Компанията \"РН-Ванкор\", чиито служители и подизпълнители се намирали в катастрофиралия хеликоптер, ще окаже помощ на семействата на загиналите, съобщи \"Роснефт\".", "date": "2018.08.04", "title": "Два вертолета се сблъскаха във въздуха в Красноярск, има загинали"}
{"url": "http://standartnews.com/svyat/ispaniya_sazdava_operativno_komandvane_po_migratsiyata-374413.html", "text": "Испания ще създаде централно оперативно командване, което да се занимава с миграцията, съобщи испанският премиер Педро Санчес, цитиран от Асошиейтед прес. По думите му новото ведомство ще координира действията на властите, свързани хилядите мигранти, които пристигат всеки месец в страната. Санчес каза, че неговото правителство преговаря с Мароко, откъдето трафиканти транспортират мигранти през Средиземно море. Преговори се водят и с властите на африканските държави, откъдето произхождат хората, търсещи по-добър живот в Европа. Засилилият се през лятото приток на мигранти от Северна Африка поставя под напрежение държавните и местните власти в Испания, отбеляза АП. По данни на агенцията на ООН по миграцията през първите пет месеца на тази година в испански териториални води са били спасени 8150 мигранти. Но от края на май досега броят на спасените от лодките е близо 15 хиляди души, средно по 240 дневно. Така Испания измести Италия като главна цел на устремилите се по море към Европа, посочи АП.", "date": "2018.08.04", "title": "Испания създава оперативно командване по миграцията"}
{"url": "http://standartnews.com/svyat/ministarat_na_grazhdanskata_zashtita_na_gartsiya_podade_ostavka_zaradi_pozharite_v_atika-374404.html", "text": "Кабинетът на гръцкия премиер Алексис Ципрас обяви в петък, че министър-председателят е приел оставката на министъра на гражданската защита Никос Тоскас заради смъртоносните пожари в Атика миналата седмица, пише електронното издание на вестник Kathimerini, цитирано от Агенция \"Фокус\". Тоскас отново повтори искането си да бъде освободен от поста, след като извънредното положение бе отменено, обясняват от канцеларията на Ципрас. Неговите задължения ще бъдат изпълнявани от министъра на вътрешните работи Панос Скурлетис, се добавя в съобщението. Тоскас, генерал от армията в оставка, бе поставен под сериозно напрежение след катастрофалните пожари, довели до смъртта на най-малко 88 души, пише изданието. „Природната катастрофа и загубата на толкова много мои съграждани в Мати отне желанието ми да продължа и това е нещо, което отбелязах публично още в първия момент\", заяви Тоскас чрез съобщение, в което благодари на пожарникарите, полицаите, войниците и доброволците, които спасиха множество човешки животи. Ципрас, от своя страна, заяви, че Тоскас е показал „смелост\" в своята задача. „Смелостта на един генерал не се измерва само в битка, но и по време на оценката. Топло благодаря на Никос Тоскас за честността и отдадеността, която показа, докато изпълняваше задачите, които му бях поставил\". Опозиционната „Нова Демокрация\" отговори критично на новините за оставката, като заявим че „е прекалено малко и прекалено късно, за да задоволи обществените очаквания\". „Отговорността си има име: Алексис Ципрас. Той и неговото правителство нямат смелост да я поемат, единадесет дни след трагедията\", написаха от основната опозиционна партия. От своя страна лидерът на „То Потами\" (Реката) Ставрос Теодоракис заяви, че гърците „платиха скъпо\" за службата на Тоскас. „Човекът, който не можа да намери никакви грешки за смъртта на най-малко 85 души в мирно време, най-накрая си подаде оставката\", заяви той чрез съобщение в „Туитър\". „Гърците платиха скъпо за дните му в министерството\". След пожарите има призиви висши държавни служители да поемат отговорност и на местно ниво, пише „Катимерини\". Общински съветници провеждат извънредна сесия, в която се призовава за оставката на кмета на Маратон Илия Псинакис, когото обвиняват за небрежност.", "date": "2018.08.04", "title": "Министърът на гражданската защита на Гърция подаде оставка заради пожарите в Атика"}
{"url": "http://standartnews.com/svyat/ubietsat_na_kardiologa_na_dzhordzh_bushstarshi_se_samoubi_pri_opit_da_bade_zaloven-374403.html", "text": "Заподезреният за убийството на кардиолога на бившия президент на САЩ Джордж Буш-старши се е самоубил при опит да бъде задържан, съобщават световните агенции, като се позоват на полицията. Доктор Марк Хаускнехт бил застрелян в Хюстън, щата Тексас, на 20 юли, докато карал велосипед, от друг колоездач. Убиецът избягал. Впоследствие полицията идентифицира убиеца като Джоузеф Папас. Властите предполагат, че Папас е бил воден от мотив за отмъщение, тъй като майка му починала по време на операция, извършвана от кардиолога преди повече от 20 години. При опит да бъде задържан, заподозреният се самоубил с изстрел в главата. Папас бил с бронежилетка.", "date": "2018.08.04", "title": "Убиецът на кардиолога на Джордж Буш-старши се самоуби при опит да бъде заловен"}
{"url": "http://standartnews.com/svyat/zhegi_prodalzhavat_da_machat_yuzhna_i_tsentralna_evropa-374399.html", "text": "Изключително горещото време в Южна и Централна и Европа продължава. Очаква се днес в Португалия да бъдат регистрирани нови температурни рекорди и живакът да достигне 47 градуса. В почти цяла Португалия е обявен червен код за опасни жеги, а екипи на медицинските и противопожарните служби са в повишена готовност за реакция при нужда. В Испания горещата вълна вече отне живота на двама души. В много админситративни области на страната е обявено предупреждение за опасни горещини с температури от над 40 градуса. В Швеция службите за гражданска защита определиха за днес и утре \"висок риск\" от пожари в централните и южните райони на страната. Горещата вълна не подмина и Острова. Метеорологичната служба във Великобритания съобщи, че миналият месец е бил третият най-топъл юли за повече от сто години. И Корейският полуостров беше обхванат от големи жеги, които станаха причина за смъртта на 35 души. Тази седмица в Южна Корея бяха измерени 41 градуса - най-високата температура в страната, откакто преди повече от сто години започва да се води статистика.", "date": "2018.08.04", "title": "Жеги продължават да мъчат Южна и Централна Европа"}
{"url": "http://standartnews.com/svyat/oon_nad_1500_migranti_sa_zaginali_v_sredizemno_more_ot_nachaloto_na_godinata-374408.html", "text": "Над 1500 мигранти за загинали през първите седем месеца на годината в Средиземно море, като трафикантите вече прибягват до още по-непригодни за море плавателни съдове. Това обяви Службата на Върховния комисар на ООН за бежанците, цитирана от Асошиейтед прес и БТА. Само през юни и юли над 850 души са намерили смъртта си на път за Европа по море. През тези два месеца един от 31 мигранти е намирал смъртта си в морето, докато през цялата минала година съотношението е било 1:49. Броят на загиналите мигранти в Средиземно море се е повишил, въпреки че броят на пристигналите по море в Европа през тази година е около 60 000 досега - около два пъти по-малко, отколкото през същия период на 2017 г. По думите на Венсан Коштел, специален пратеник на Върховния комисар, агенцията на ООН за бежанците призовава държавите и властите, през които минават транзитните пътища на мигрантите, \"да вземат всички необходими мерки\" за разбиването на трафикантските мрежи.", "date": "2018.08.04", "title": "ООН: Над 1500 мигранти са загинали в Средиземно море от началото на годината"}
{"url": "http://standartnews.com/svyat/v_germaniya_vzriviha_bomba_ot_vtorata_svetovna_voyna-374409.html", "text": "250-килограмова бомба от Втората световна война беше унищожена с контролиран взрив в източния град Потсдам, Германия. Сапьорите прецениха, че тя не може да бъде безопасно обезвредена, предаде БТА. Бомбата била заровена на дълбочина едва 60 см. Тя била леко деформирана и затова нямало как да бъде обезвредена. Около 3000 души, живеещи в радиус от 800 метра от местоположението на бомбата, били евакуирани от домовете си. В зоната за евакуация попаднали и сгради на регионалните власти и централата на федералната полиция. Това е 189-ото взривно устройство от Втората световна война, което е открито и обезопасено в Потсдам от обединението на двете Германии.", "date": "2018.08.04", "title": "В Германия взривиха бомба от Втората световна война"}
{"url": "http://standartnews.com/sport/koshmaren_zhrebiy_za_grigor_v_toronto-374407.html", "text": "Григор Димитров ще има трудна задача за добро представяне на турнира в Торонто, който започва следващата седмица. Българинът попадна в труден поток, като неговият евентуален първи съперник има положителен баланс в общите им мачове. Димитров е поставен под номер 5 в схемата, което означава, че ще започне участието си в надпреварата директно от втори кръг. Там ще го чака победителят от мача Пабло Вердаско - Петер Гойовчик. Вердаско и Григор са се срещали 5 пъти, а испанецът има 3 победи. При успех Димитров ще играе с Давид Гофен или Милош Раонич в трети кръг. Следва евентуално финалистът от \"Уимбълдън\" Кевин Андерсън, който обаче ще трябва да се справи с Новак Джокович и Доминик Тийм преди това. Димитров достигна до трети кръг в Торонто през 2017 г., а най-доброто му представяне е полуфинал от 2014 г.", "date": "2018.08.04", "title": "Кошмарен жребий за Григор в Торонто"}
{"url": "http://standartnews.com/biznes/protesti_gotvyat_oranzheriyni_proizvoditeli_zaradi_shemite_za_obvarzana_podkrepa-374400.html", "text": "Българската асоциация на производителите на оранжерийна продукция изпрати протестно писмо, с което иска спешна среща с ръководството на земеделското министерство и промяна в бюджета, определен за подпомагане на сектора. Производителите предупреждават, че ако исканията им не бъдат изпълнени, са готови на протестни действия, предаде БНР. Схемата за обвързано подпомагане за оранжерийни зеленчуци е обсъждана в работна група, ръководена от заместник-министър Вергиния Кръстева. \"Тя ме уверяваше в тази работна група, че промени в бюджета за оранжерийното производство няма да има\", казва Атанас Кунчев от Асоциацията. Когато виждат какво предложение България е изпратила до Европейската комисия идва неприятната изненада: \"Защото нашият бюджет беше отрязан с милион и 200 хиляди.\" Според производителите някой в Министерството по традиция не си е свършил добре работата: \"Или небрежност, или умишлена манипулация.\" Ако отрязаните милион и 200 хиляди лева не бъдат изплатени под друга форма, това ще доведе до свиване на българското производство: \"80% от плодовете и зеленчуците в България, които консумират българите, са внос. Какво може да стане? Ще станат 85%. Идеално. Парите, които дава Европа, не са в българско производство, а някъде другаде. Писна ни вече от схемаджийство в земеделието\", казва изпълнителният директор на Асоциацията на оранжерийните производители Атанас Кунчев.", "date": "2018.08.04", "title": "Протести готвят оранжерийни производители заради схемите за обвързана подкрепа"}
{"url": "http://standartnews.com/biznes/zashto_bankoviyat_sayuz_se_darpa_ot_balgariya-374395.html", "text": "  Да се разреши ли на България присъединяване към еврозоната и банковия съюз на ЕС? Така звучи въпросът, стоящ пред европейските политици това лято, пише в свой материал по темата авторитетното издание Euromoney. Естествено, на теория България има не само правото, но и законното задължение да участва и в двете, съгласно условията на своето присъединяване към блока. На практика обаче отговорът на лидерите на ЕС на искането на България за влизане в Механизма на обменните курсове – предшественика на приемането на еврото – е доста хладен. Макар да изразиха принципно съгласие в края на юни, те отложиха нещата колкото се  може повече, определяйки период за оценка от \"поне една година\". Тяхната предпазливост не се дължи на макроикономическата позиция на България. Страната с лекота покрива  маастрихтските критерии. Това, което тревожи политиците от ЕС, са ниските нива на доходите на България, неуспехът й да се справи с корупцията, и прозрачността – или липсата на такива – в банковия сектор. На пръв поглед подобна сдържаност изглежда разумна. Институциите в България остават слаби и зле управлявани. Опасенията относно стабилността на банковия сектор също не са безпочвени. Само преди четири години фалитът на четвъртия по големина кредитор в страната, КТБ, разкри шокиращи пропуски в управлението и надзора. Последиците от тази афера доведоха до обвинения на двама подуправители на българската централна банка, на основния акционер на КТБ, както и на над дузина нейни служители и двама местни одитори. Колкото и зле да изглежда ситуацията обаче, това е малко подвеждащо. Банковият сектор в България може да не е лишен от проблеми, но няма причина да се очаква системна криза. От десетте най-големи банки в страната, всички освен три са част от западни групи, включително лидерът на пазара УниКредит Булбанк. Втората по големина, Банка ДСК, е собственост на унгарската група ОТП. Помежду си, тези седем институции държат над две трети от всички банкови активи в България. Най-големият местен кредитор, Първа инвестиционна банка (Fibank) се нарежда на четвърто място по активи и има депозитна база от 7,4 млрд. лева (4,4 млрд. щ.д.). Нещо повече, ако нещо в сектора се обърка, шансовете други държави от ЕС да бъдат засегнати са пренебрежимо малки. Следва да споменем, че България има собствена солидна и добре финансирана схема за гарантиране на влоговете, докато ЕС от своя страна няма такава. В края на юни лидерите на еврозоната отново не постигнаха съгласие за създаването на обща схема за блока, или  т.нар. Трети стълб на банковия съюз. Остава Единният фонд за преструктуриране, който обаче няма да има задължение да спасява фалиращи български институции. А и във всички случаи България вече показа, че е способна да спасява собствените си банки. През 2014 г. тя го стори с  Fibank и може лесно да си позволи да го направи отново, като се има предвид съотношението й на дълг към БВП от едва 25%. Защо тогава лидерите на ЕС протакат разглеждането на молбата на България да се присъедини към еврозоната и банковия съюз? Някои биха казали, че блокът е бил твърде снизходителен към новите си членове в миналото и че е време, макар и със закъснение, да се въведе известна дисциплина. Но защо точно в случая на България? В крайна сметка, преди по-малко от четири години Латвия бе приветствана в зоната на единната валута, въпреки широко разгласената склонност на някои тамошни банки да перат руски пари. Възниква подозрението, че определени политици в ЕС поначало съжаляват за предоставянето на членство в блока на страни като България и сега се опитват да отхвърлят ангажиментите, поети по време на процеса на разширение. Ако е така, трябва просто да го кажат – а не да се крият зад страховити истории за българските банки.", "date": "2018.08.04", "title": "Защо Банковият съюз се дърпа от България?"}
{"url": "http://standartnews.com/kultura/alf_shte_se_zavarne_na_televizionniya_ekran-374397.html", "text": "\"Уорнър брадърс\" подготвят нова версия на хитовата телевизионна комедия \"Алф\", предаде ТАСС, позовавайки се на \"Варайъти\". Според изданието проектът е в начален етап и все още не избран сценарист, който да опише новите приключения на симпатичния пришълец от планетата Мелмак. Една от обсъжданите идеи е новата версия да проследи как Алф се завръща от военната база, в която е задържан в плен след финала на оригиналната поредица, и наблюдава как се е променил животът в негово отсъствие. От компания \"Уорнър брадърс\" отказват да разкрият подробности около проекта. Телевизия Ен Би Си излъчва сериала \"Алф\" в периода между 1986 и 1990 г. Поредицата, намерила своето място в популярната култура, е показвана в 80 страни. Алф се разбива с космическия си кораб в гаража на семейство Танер - обикновено американско четиричленно семейство от средната класа. Главата на семейството - Уили Танер, е чиновник, съпругата му Кейт е домакиня. Имат две деца - дъщеря Лин и син Брайън и домашен любимец - котаракът Лъки. Семейство Танер приемат Алф в своя дом и го крият от НАСА, военните и своите любопитни съседи - семейство Ачмонек, докато той поправи своя космически кораб. Става ясно, че Мелмак е избухнал и Алф е останал без дом, затова остава за постоянно в семейството, въпреки главоболията, които често създава. През 1996 г. по американската телевизия ABC е излъчен 90-минутен филм „Проект: Алф\", който е краят на историята. Действието в него се развива 6 години след събитията в сериала и фокусира вниманието върху един учен и един военен, които измъкват Алф от правителството и го завеждат при милионер, строящ космически кораб, с помощта на който косматият извънземен ще може да напусне Земята. В последния епизод от сериала Алф успява да се свърже със свои оцелели съпланетяни и да си уговори час и място на срещата, на която той трябва да се върне при тях. Разговорът обаче е засечен от ФБР и поради това Алф се оказва заобиколен от федерални агенти на самото поле, където трябва да се състои срещата. В този момент епизодът завършва с надпис „Очаквайте продължение...\", като филмът „Проект: Алф\" е именно това продължение - заключението на сериала.", "date": "2018.08.04", "title": "Алф ще се завърне на телевизионния екран"}
{"url": "http://standartnews.com/sport/botev_plovdiv_pobedi_etar_vze_vtora_pobeda_v_noviya_shampionat-374402.html", "text": "Отборът на Ботев Пловдив постигна втора поредна победа в Първа лига след домакински успех снощи с 2:0 над Етър. Пловдивчани стигнаха до трите точки, без да блестят, с голове през втората част на Стивън Петков и Тодор Неделев от дузпа. През първата част двата отбора действаха твърде предпазливо и не създадоха сериозни голови положения, без нито един точен удар в очертанията на вратите. Още в първата минута Васил Шопов можеше да вкара за Ботев, но ударът му премина над вратата. Стивън Петков също имаше възможност, но ударът му бе блокиран от бранителя на Етър Венцислав Василев. Ботев поведе веднага след почивката след великолепна триходова комбинация, започната от Тодор Неделев, преминала през капитана Лъчезар Балтанов и завършена на празна врата от Стивън Петков. В 74-а Тодор Неделев изпълни прецизно пряк свободен удар, но топката срещна напречната греда и излезе в аут. Фаулът бе отсъден заради нарушение на Иван Скерлев, който червен картон за фаула и остави Етър с 10 души. Седем минути по-късно реферът отсъди дузпа в полза на Ботев за нарушение срещу Васил Шопов. Зад топката застана Тодор Неделев, който не сбърка и осигури трите точки за Ботев. В добавеното време Неделев нацели за втори път сглобката на вратата от фаул.", "date": "2018.08.04", "title": "Ботев Пловдив победи Етър, взе втора победа в новия шампионат"}
{"url": "http://standartnews.com/kultura/startira_21iyat_mezhdunaroden_dzhaz_festival_v_bansko-374401.html", "text": "В Банско тази вечер започва 21-ият Международен джаз фестивал, който ще продължи до 11-и август. В курортния град ще се изявят джаз групи и изпълнители от Сърбия, Италия, Украйна, Германия, Белгия и Китай. Част от звездите на сцената ще бъдат певицата Киара Панкалди, саксофонистът Дмитрий Баевски и британската поп джаз формация \"Мат Бианко\". Официалното откриване на джазфеста ще се състои на площад \"Никола Вапцаров\" от 19.00 ч. с концерт на Петя Буюклиева и Биг бенд Благоевград. По традиция концертите са на откритата сцена в центъра на града, както и на различни камерни сцени в малки и големи заведения в планинския курорт. На 5 август почитателите на джаза ще чуят за пръв път у нас Биг бенд „Нишвил\" с диригент Владан Караджов от Сърбия. Музикантите пристигат от Ниш, а оркестърът носи името на известния фестивал, който всяко лято събира елитни джаз изпълнители от цял свят. Същата вечер на сцената ще бъдат „Рагтайм бенд\" с лидер Румен Александров и добре познатите на публиката в Банско Jazzbones от Германия. Немското участие тази година продължава с Gerdband (7 август), както и с Alexandrina Simeon Quintet&Benny Brown. Джаз певицата Александрина е наша сънародничка, която от години живее и работи в Германия, а в този фестивал ще участва за втори път (на 8 август). Сред участниците са и атрактивните изпълнители от Jive Aces от Великобритания. Любимци на публиката в Банско, те са последни в програмата на 8 август. Един от най-интересните гости е саксофонистът Дмитрий Баевский. Роден е в Санкт Петербург, там завършва музикално училище. На 19-годишна възраст се премества в Ню Йорк, където продължава образованието си и своето професионално развитие в обкръжението на големи имена от съвременната джаз сцена. Концертът му в Банско е на 9 август. Същата вечер е изявата на NATO Jazz Combo от Белгия, Камелия Тодорова и Станислав Арабаджиев от България и известните Gipsy Kings by Paco Baliardo. На 10 август за публиката предстои среща с джаз певицата Лиса Симон от САЩ - още едно от известните имена в афиша, дъщеря на легендарната певица и пианистка Нина Симон. Тогава е и концертът на британската поп и джаз формация Matt Bianco. Осемдневната програма на събитието представя още редица познати и непознати у нас изпълнители от Австрия, Русия, Китай, Франция, Унгария... Джаз фестивалът ще завърши с концерт на поп певицата Рут Колева и нейния бенд.", "date": "2018.08.04", "title": "Стартира 21-ият Международен джаз фестивал в Банско"}
{"url": "http://standartnews.com/balgariya/downshifting_zashto_mlado_semeystvo_napusna_sofiya_i_zazhivya_v_strandzha-374414.html", "text": "Иво Енчев избира да напусне града, за който е мечтал, за да заживее по нов начин, последван от съпругата си и малката им дъщеря. Родом от малък град във Врачанско, като ученик той иска да живее в София. И това се случва – след казармата Иво отива да учи икономика в столичен ВУЗ. Открих новите хоризонти на града, нови хора, предизвикателства. Неща, които липсват в малкия град, разказва той. Семейството сменило високите обороти на столицата със спокойни живот в Странджа dariknews.bg, Деян Герговски Завършва, успява да купи и апартамент – започва сигурна и добре заплатена работа. Среща и жената, с която иска да бъде завинаги – Силви. Тя също е дошла в столицата, дори от по-далеч – Царево. И така те ... решават да идат на село. Но не в село, близо до големия град, а такова в Странджа. Продават апартамента и купуват къща – с двор и градина. Точно тя е любимото място на Иво. Свикнал от дете с градинарството, той бързо започва да отглежда домати, краставици, тикви, както и дини. Семейството сменило високите обороти на столицата със спокойни живот в Странджа dariknews.bg, Деян Герговски Странно, но именно те са част от желанието му да напусне милионния град. Това е най-важното, основата на един човек – чистата храна, чистия въздух, спокойствие, природата и земята, обяснява Иво. Той обаче допълва, че не иска това само за себе си, а и за своето поколение. Искам детето ми да расте в една чиста среда, категоричен е той.  И не се притеснява да дава от своята продукция на малката си дъщеричка Ния. Семейството сменило високите обороти на столицата със спокойни живот в Странджа dariknews.bg, Деян Герговски Обичам София, но не смятам, че е хубаво място за едно дете, допълва младият мъж и обяснява, че това е била основната причина да се премести в село Изгрев. Животът в столицата е на бързи обороти и това е идеята – да намалиш скоростта, но да имаш повече свободно време – за мен, за жена ми, за децата. За да имам комуникация и общуване с тях, за да имаме трайна връзка, казва Иво. Връзката му с този район на Странджа обаче се оказва по-дългогодишна. Преди 10 години бях на море в Царево и тогава разбрах, че искам да живея тук. После срещнах Силви – моята жена, и вече бе ясно, че ще дойдем тук, обяснява Иво. Семейството сменило високите обороти на столицата със спокойни живот в Странджа dariknews.bg, Деян Герговски И въпреки че София събира двамата, Силви също решава да напусне големия град. Ако трябва да съм честна, за мен бе по-трудно да взема това решение. Точно бях завършила, бях на 24 години и имах известни съмнения, разказва тя. Но – след като видяла къщата в село Изгрев, „всички рационални мотиви отпаднаха\", разказва с усмивка Силви. Тук се чувствам много хармонично и не съжалявам, че напуснахме София, категорична е тя и признава, че в последните месеци в столицата е била изнервена от „градската обстановка\". Селото ни дава едно спокойствие, едно забавяне, без бързи обороти – може да се насладиш на деня, да си говориш с комшиите за краставиците, ако щеш – нещо, което го няма в София, обяснява младата жена. Тя дори приканва повече хора да помислят върху идеята за живот на село. Има и възможности за работа от вкъщи, не сме свързани с пъпна връв към компютрите и офисите, казва Силви и допълва: Не чакайте да станете на 50, за да го направите, защото ще похабите най-хубавите си години в тролея.", "date": "2018.08.04", "title": "Downshifting: Защо младо семейство напусна София и заживя в Странджа"}
{"url": "http://standartnews.com/balgariya/zadarzhaha_mityo_ochite_pri_spetsaktsiya_v_istanbul-374406.html", "text": "Димитър Желязков - Митьо Очите е бил арестуван тази нощ в Истанбул. Задържането му е станало след съвместна операция на българските и турски служби, координирана на най-високо ниво, разказаха източниците на \"Канал 3\". Задържането е станало в продължение на акцията по разпространение на наркотици, при която Очите успя да се изплъзне. Вчера Желязков бе обявен за издирване с червена бюлетина на Интерпол. По време на операцията преди дни бяха задържани 19 души, но Очите успя да се изплъзне. Според Спецпрокуратурата част от ОПГ-то са знакови фигури като Йордан Въчев-Ларша, Радослав Николов-Рачо и общински съветник от Несебър. На Митьо беше повдигнато задочно обвинение за участие в банда за палежи, рекет, изнудване, побои и други. Още 8 човека от задържаните получиха такива обвинения. Продължава издирването на още трима души от бандата.", "date": "2018.08.04", "title": "Задържаха Митьо Очите при спецакция в Истанбул"}
{"url": "http://standartnews.com/balgariya/organizatsiya_iska_vavezhdaneto_na_tselevi_otpusk_pri_osinovyavane_na_dete-374398.html", "text": "Държавата да въведе целеви отпуск при осиновяване на дете, независимо от неговата възраст - затова настояват от Българската асоциация \"Осиновени и осиновители\". Искането им е провокирано от решението на Комисията за защита от дискриминация, че правото на едногодишен отпуск по майчинство за осиновителите на деца до 5 години е непряка дискриминация и така се допуска по-неблагоприятно третиране на осиновителите на по-големи деца, съобщава Дарик. От асоциацията искат всички осиновители да имат право на отпуск за определен период, в който детето да се адаптира, и той да бъде компенсиран, в замяна на осигуровките, които те са внасяли. Решението на комисията не задължава държавата да предприеме мерки за изравняване на условията при осиновителите, а е препоръчително. От социалното министерство го обжалват пред Административния съд в София, с мотив, че е неправилно и необосновано. Миналата година след жалба на осиновители Комисията за защита от дискриминация задължи правителството да изравни условията за отпуск по майчинство за осиновителите на деца до 2 години и от 2 до 5 години, и беше въведено правото на едногодишен платен отпуск за всички осиновители на деца до 5 години. Сегашното решение на комисията е свързано с жалбата на Мира, която е осиновила дете на 7 години и половина, и от деня на предаването му нямала право на нито един ден отпуск, след като изхабила всичките си дни в събиране на документи и обикаляне на институции. Тя смята, че нейното дете е дискриминирано заради възрастта си, и че трябва да има отпуск за адаптиране на децата от минимум 6 месеца. \"Това е един период, в който и детето се адаптира към родителя, и родителят започва да опознава детето, да научава навиците му, да започне да го кара да се чувства малко сигурно, че няма да бъде прехвърлено в следващата институция. Детето трябва да може да разбере, че този родител е закрилата и опората, че може винаги да се опре на този родител\", аргументира тезата си Мира. Осиновителите стават родители от деня, в който се съберат с детето, а не от деня на неговото раждане, затова няма логика отпускът им да е съобразен с възрастта на детето, коментира и Желязка Иванова, председател на Българската асоциация \"Осиновени и осиновители\". \"Ние искаме време, което да бъде обезпечено, за адаптация. Всяко едно дете, което се осиновява, има нужда от адаптация, независимо на каква възраст е. Дори бих казала, че по-големите деца имат нужда от по-дълъг период от адаптация\", твърди Иванова. Според решението на комисията сегашните текстове в Кодекса на труда и Кодекса за социално осигуряване, които дават право на едногодишен платен отпуск при осиновяване на дете до 5-годишна възраст представляват непряка дискриминация по признак възраст. Комисията препоръчва на социалния министър и на правителството да предприемат мерки, с които да създадат условия за изравняване на възможностите на осиновителите на деца над 5 години с тези на осиновителите на по-малки деца. От Асоциацията очакват тази препоръка да бъде първата крачка за обсъждане на идеята за въвеждане на целеви отпуск при осиновяване, независимо от възрастта на детето.", "date": "2018.08.04", "title": "Организация иска въвеждането на целеви отпуск при осиновяване на дете"}
{"url": "http://standartnews.com/balgariya/turski_ministar_lichno_sledil_zalavyaneto_na_mityo_ochite-374415.html", "text": "Димитър Желязков – Митьо Очите е бил задържан за един час в Истанбул снощи. Лично турският министър се е задействал по случая заедно с главния прокурор, съобщи премиерът Бойко Борисов от ГПУ „Малко Търново\". Митьо Очите все още не е екстрадиран, сега се подготвят документите, допълни Борисов. Арестът е станал около 3 ч. тази нощ в хотел, съобщиха по-рано от специализираната прокуратура, откъдето допълниха, че Желязков е преминал границата Гърция – Турция в четвъртък и благодарение на светкавичната реакция на турските власти е бил задържан. „Министър Радев, главният прокурор Цацаров, аз каквото можах, още вчера се свързахме с турските колеги и затова ви казвам, че колкото и да не е модерно, отношенията ни с Турция, когато имаме такива прагматични отношения – доведе до резултат. Разговаряхме с техния вътрешен министър и един час след това в Истанбул вашият съгражданин го задържаха. Мисля, че се действа по тези международни заповеди за екстрадиция. (...) Не трябва да сте толкова взискателни, може да избяга някой, но както казах, може малко да забавят, но винаги ги хващат. Арестуван е и сега действат международните заповеди за екстрадиция. На мига лично министърът на Турция на вътрешните работи се задейства, заедно с техния главен прокурор, да го задържат и го задържаха в рамките на час\", каза премиерът Борисов. Димитър Желязков беше официално обявен за издирване от Интерпол преди дни, след като при специализирана акция в Бургас бяха задържани общо 19 души, за които се смята, че са близки до него.", "date": "2018.08.04", "title": "Турски министър лично следил залавянето на Митьо Очите"}
{"url": "http://standartnews.com/balgariya/startira_16to_gaydarsko_nadsvirvane_v_gela-374411.html", "text": "Днес стартира шестнадесетото издание на гайдарското надсвирване в Гела. Хиляди гости и изпълнители на каба гайда от цялата страна се очакват на традиционния събор на Илинденските поляни над родопското село през почивните дни. Гайдарите ще се надсвирват в три възрастови групи - до 14 г., от 15 до 18 г., и над 19 г. Ще се допускат изпълнители и на джура гайда, но те ще получат само грамота за участие. Гайдарите ще бъдат оценявани от професионално жури по десетобалната система, като се отчита стил, чисто интониране, постановка, костюм, сценичност, орнаментика и технически умения. Регламентът при възрастовата група до 14 г. предвижда изпълнения на две гайдарски мелодии до шест минути. Изпълнителите на каба гайда от 15 до 18 г. ще се представят с две гайдарски мелодии - бърза и бавна, до осем минути. Надсвирването в третата възрастова група е с гайдарски мелодии до 10 минути, включвайки бавни и бързи мелодии в сюита, а в бързите трябва да прозвучат неравноделни ритми. Записването на участниците в надсвирването стартира от ранните часове на днешния ден.", "date": "2018.08.04", "title": "Стартира 16-то гайдарско надсвирване в Гела"}
{"url": "http://standartnews.com/balgariya/slanchevo_vreme_valezhi_sa_malko_veroyatni-374396.html", "text": "Атмосферното налягане е малко по-високо от средното за месец август и ще остане без съществена промяна, съобщават от НИМХ. Днес ще преобладава слънчево време, с временни увеличения на облачността, но валежи са малко вероятни. Ще духа слаб до умерен вятър от изток-североизток. Максималните температури ще са предимно между 29° и 34°, в София – около 29°. По Черноморието ще е предимно слънчево. Ще духа слаб до умерен североизточен вятър. Максималните температури ще са 28°-30°. Температурата на морската вода е 26°-27°. Вълнението на морето ще бъде 2-3 бала. В планините ще е предимно слънчево, с временни увеличения на облачността. На отделни места слабо ще превали. Ще духа до умерен вятър от изток-североизток. Максималната температура на височина 1200 метра ще е около 22°, на 2000 метра – около 16°.", "date": "2018.08.04", "title": "Слънчево време, валежи са малко вероятни"}
{"url": "http://standartnews.com/balgariya/svatbeni_rekordi_v_kazanlak-374412.html", "text": "Своеобразен сватбен рекорд ще отбележи Казанлък на 18 август, става ясно от заявките за бракосъчетания в казанлъшкото „Гражданско\". Това е най-сватбеният ден за тази година в района. За този ден, който е събота, мераклиите да сключат граждански брак в града на розите са 12 младоженски двойки. Сред тях е и тази на народния представител от ГЕРБ Борис Кърчев. Той ще се бракосъчетае за дългогодишната си житейска спътница от повече от 12 години. В ролята на шафери ще са двамата синове на народния представител. За събитието се очакват ВИП партийни персони, както и много приятели на семейството. Ритуалът ще е изнесен, а ресторантът домакин на гощавката е тайна. Броят на сватбите на 18 август в Казанлък е без аналог за последните пет години. Другият \"фуул\" сватбен ден през август е на 8-ми, когато заявките за граждански брак са от осем младоженски двойки. Така комбинацията от 08-08.2018 се записва и с осем броя сватби. През септември сватбени се очертават дните 1-ви и 9-и, когато ще се съберат официално повече от осем сватбени двойки. От началото на годината до края на юли новите семейства в Казанлък са 184. За същия период на годината казанлъшките бебета са 334, като 150 от тях са родени в чужбина и са със пресъставени актове за раждане в Община Казанлък. Така, на практика, половината от новите граждани на общината не са родени и не живеят в нея към момента. Тенденцията е от последните десетина години, но през настоящата бележи своеобразен бум.", "date": "2018.08.04", "title": "Сватбени рекорди в Казанлък"}
{"url": "http://standartnews.com/balgariya/premierat_e_dovolen_ot_balgarskiya_variant_za_ohrana_na_granitsata-374416.html", "text": "България е на практика единствената държава, неуязвима от мигранти до този момент. Българският вариант, който приложихме, работи добре и се надявам и в Европа да го споделят. Това заяви министър-председателят Бойко Борисов след инспекция на състоянието на границата в района на Малко Търново. Премиерът отбеляза, че натискът по границата е голям, но контролът е силен, а споразумението с Турция работи много добре. Борисов изтъкна, че над 2500 човека са върнати по страни на произход за близо година. Министър-председателят съобщи, че от понеделник ще бъдат командировани още 40 граничари, както и допълнително 50 души от специалните сили. Предстои да бъдат закупени нови 70 автомобила, след като наскоро бяха получени 180. Граничарите са напълно обезпечени и с необходимото им облекло. „Доволен съм много от усилията, които се полагат. Българите имат храбри и добре подготвени граничари\", заяви премиерът Борисов. Той отбеляза, че има около 200 мигранти в центровете в страната. „Всички спим спокойно и си мислим, че това е даденост, а то не е – дължим го на всички граничари, които денонощно пазят границата\", каза още министър-председателят и добави, че най-изявените ще бъдат наградени.", "date": "2018.08.04", "title": "Премиерът е доволен от българския вариант за охрана на границата"}
{"url": "http://standartnews.com/balgariya/dvama_dushi_sa_postradali_pri_katastrofa_na_am_trakiya_v_uchastaka_karnobat__burgas-374405.html", "text": "Двама души пострадаха при катастрофа между два автомобила на магистрала „Тракия\" в участъка Карнобат – Бургас. Ранените са откарани в бургаската болница. Движението по АМ „Тракия\" се осъществява в едната лента и се регулира от Пътна полиция, съобщи агенция „Фокус\". В останалата част от областта движението се извършва с нормална интензивност. По-натоварен е трафикът на север от Бургас, по пътя Бургас – Поморие – Слънчев бряг, както и на юг от града по посока Атия и Созопол.", "date": "2018.08.04", "title": "Двама души са пострадали при катастрофа на АМ „Тракия” в участъка Карнобат – Бургас"}
