{"url": "http://standartnews.com/kultura/animatsiya_za_parvi_pat_otkri_berlinale-368410.html", "text": "Берлинале, един от трите най-авторитетни кинофестиви в света, стартира със слънчево настроение, малко сняг и куп знаменитости, които дойдоха с култовия режисьор Уес Андерсън за световната премиера на най-новия му филм „Островът на кучетата\". По червения килим под светлините на прожекторите пред Берлинале палас дефилираха най-големите звезди на световното кино в анимационния дублаж - Тилда Суинтън, Брайън Кранстън, Грета Геруиг, Бил Мъри, Джеф Голдблъм, Боб Балабан. Заедно с тях бяха съсценаристите на лентата Джейсън Шуорцман, Роман Копола и самият режисьор, който преди четири години отново откри фестивала с „Грандхотел Будапеща\" и грабна \"Сребърната мечка\". Сега неговите кучета тръгват на лов за мечки и след десет дни ще разберем до къде са стигнали в конкуренцията с още 20 заглавия. За първи път откриват Берлинале с анимация, но колкото и екстравагантно да изглежда този избор, филмът е невероятно забавна и в същото време проникновена политическа алегория за днешния свят. Макар че и е нещо като реверанс към великия  Куросава, всичко звучи толкова универсално, че може да се случва навсякъде, където управляват демагози и популисти. Кучета, които имат нужда от обич и семейство, внезапно се оказват държавен враг номер едно и трябва спешно да бъдат изолирани и унищожени. В града от филма лесно разпознаваме всички структури на властта и алчността, подхранвана от страха на хората  на фона на свободомислещите протестери, безволеви учени и изобретателни хакери, борещи се най-успешно с модерното робство. Но се наслаждаваме и на детската всеотдайност и безгранична любов, която е непобедима –  въображаем свят, който пулсира в ритъма на съвременното общество. „Островът на кучетата\" е триумф на фантазията, който съчетава най-новото в технологията и традиционния жанр и показва как една история, разказана от майстор, превръща в голяма алегория и дребните детайли. Тази политическа фентъзи версия на съвременния ни свят се оказва доста адекватен старт на най-политическия между трите елитни кинофестивали: Кан, Венеция и Берлин. На галата, разбира се, присъстваха много артисти и личности от културния и политически елит. Откриването на най-големото киносъбитие в навечерието на Оскарите мина под знака на започналото в Холивуд движение срещу сексуалното насилие. Какво по-подходящо място за дискусия по темата от кинодвореца сред площада, носещ името на една от най-еманципираните актриси – Марлене Дитрих, първа заменила на екрана роклята с мъжки костюм. И както германската министърка на културата точно отбеляза в своето приветствие, разговорите за не бива да заглъхват, защото в тях се отразява въпросът за властта. Солидарността е особено важна в киното, защото тук е най-трудно да се разбият стереотипите в експлоатацията на еротиката - няма как в света на доминиращата визуалност да се откажеш от показността, жертвайки възможността да получиш роля. Немското кинообщество очевидно прегръща темата и показва значителна ангажираност, защото на галата се виждаха по-скоро строги тоалети в черно, отколкото дълбоки деколтета и ярки цветове. Но да бъдеш политически коректен в Берлин не е толкова трудно. Още от създаването си фестивалът се бори да бъде сцена на свободомислиетo. Берлинале винаги е бил витрина на независимия дух. Тазгодишният киномаратон отново обещава да пренесе публиката в театичното многообразие и безброй непознати светове.  В следващите десет дни тук се очакват още много звезди. Както винаги разговорите се въртят около това дали обявените знаменитости наистина ще пристигнат в Берлин. Изненадите са ефективен инструмент за поддържане на трепетно очакване и увлекателна интрига, достойна за филм. Европейски и световни премиери допълват усещането за съпреживяването на нещо много специално. Берлинале отдавна се е наложил като фестивал на публиката. И наистина успява да действа като магнит на зрителите. Берлин е пълен с туристи, а кинофестивалът е централното културно събитие за берлинчани и гостите на мегаполиса. Не е чудно, че в края на всяко свое издание киномаратонът отчита рекорден брой посетители. Това може да се очаква и тази година, тъй като опашките пред кинокасите са впечатляващи, а за много от прожекциите билетите са разпродадени още преди старта на фестивала. За десет дни, от 15 до 25 февруари, на екраните на модерните кинотеатри около Потсдамер плац и десетките филмови салони из целия град ще се завъртят над 400 филма от програмата на 68-то Берлинале. Очакват се 3700 журналисти и приблизително 16 000 търговски посетители на Европейския филмов пазар, който традиционно съпътства форума.  За първи път от доста години насам в официалната програма, макар и извън състезанието, е включен български филм - „Ага\" на Милко Лазаров.", "date": "2018.02.16", "title": "Анимация за първи път откри Берлинале"}
{"url": "http://standartnews.com/sport/viktor_zhekov_gospod_reshi_kakvo_da_se_sluchi_sas_sani-368405.html", "text": "- Да си направил два финала на олимпиада в живота и кариерата си е направо страхотно постижение. Много се радвам, че го постигнахме. От там нататъка в този спорт, който практикуваме всичок беше възможно. Той е контактен. Има трафик и какво виждате всичко може да се случи. Щастлив съм наистина, че стигнахме до голям финал и много се радвах. От там насетне каквото Господ реши, това се случва. - През цялото време това което си мислих бяха първо съветите които бях дал на Сани и бяха много правилни. Второто бе как ще ми стигне времето да мога да й поддържам дъската в оптимално работно състояние през цялото време. Също така си мислех и как да мина тези отсечки, които трябваше да изтичвам горе, защото бяха на много стръмно. Само това ми беше в главата и нищо друго. Честно ви казвам. Фокусът ми бе върху това да си свърша професионално работата през цялото време. - Да. Бога ми. Двете дъски които бях подготвил бяха супер. Бяха две защото условията през деня рязко се променяха. И за това съм много щастлив, защото това ми е работата и ако не си я бях свършил щях да съм страшно разочарован и много щеше да ме гризе съвестта. - Аз тези неща не ги калкулирам, какво ми коства (смее се). Живея живота по един особен начин. Гледам всеки ден да направя максимума, който мога да направя в него. Просто аз живея с това. През цялото време съм го правил с много голяма мотивация. Гонил съм винаги абсолтния максимум. Може би за това ни се получават нещата, защото човек винаги трябва да гони максимума. Бил съм много мотивиран. Имал съм и страхотни разочарования разбира се, защото е имало много удари под кръста. От къде ли не. Ние сме много малък екип и разполагаме с много малък ресурс и въобще не може да имат това което имат конкурентите ни и ние това много добре го знаем. И когато направим едни такива малки победки ние много им се радваме и те са ни много ценни. Не знам какво коства това. Малко съм се сбръчкал  (смее се). - Това наистина ме държи буден. Държи ме деен, работоспособен. Мога да работя на пълна газ и съм страхотно мотивиран. Оказва се, че човек може да работи и по 12 и 15 часа без да яде и без да спи, и не пада. Това е нещо положително. Просто тази мотивация те движи напред. - Най-вероятно на мен не ми е лесно до толкова до колкото аз виждам как другите треньори нехаят общо взето какво се случва със състезателите им, защото си имат много. В общи линии един да се контузи идват няколко на неговото място. Много няма емоции. Докато при мен колкото и да съм устойчив психически, просто живота ме е научил на това, когато има гадни трасета, които не работят, когато падания вследствие на това или контузии ми е много мъчно и страдам. Това е трудността. Също така страдам, когато давам съвети които работят и поради това, че Александра ми е дъщеря и тя може да си позволи да каже Абе я си гледай работата и да не ги спазва. Докато в един друг вариант това не би било възможно, защото този състезател изчезва моментално. Когато има такава фамилност в отбора това е недостатъка, че може да има някакви забежки от йерархията и дисциплината. - Да кажем да (смее се). - До този момент въобще не сме дискутирали нищо друго освен подготовтката си за това състезание. И тя да стане по най-добрия начин. Целият ни фокус беше върху това. Темата какво ще правим след това въобще не е повдигана. Нямам никаква представа. Александра е голям човек. Аз съм възпитан така и тя също, че един ден човек като навърши 18 години той трябва да взима решения и да си гони задачите, и да си ги отстоява. Каквото тя реши това правим. Аз съм насреща безкомпромисно. Докато мога ще помагам. Ако има нужда от мен. Сега трябва да разглобя всички дъски и материали и всичко което нося трябва да бъде събрано така както когато дойдохме. - От време на време си мечтая за едно пътуваме до Хавай и със сърфа да карам вълните на Холкипа. - Това не е мечта, а необходимост хора. Ако България иска да имаме спорт на високо ниво то няма как да стане без да има тренировъчни полигони за децата които идват след нас. Ние сме запалили много деца по сноуборда, а сред тях има много талантливи, които трябва да има къде да се развият, за да постигнат повече от това което ние сме постигнали. За да го направят ида ползват нашите познания и способности им трябва нещо на което да тренират. Да има ето такива утъпкани писти каквито са тук в ПьонгЧанг. У нас трябва да има сноупаркове. Тренировъчни полигони. Тове е необходимост, а не мечта. Тези хора на които им плащат да правят спорт трябва да мислят за това. Аз не мога да го направя това нещо. Мога да помогна то да бъде направено по най-добрия начин. - Директно отговарям. Абсолютно ненормална работа. Това всичко което се постига се креми на някакъв див ентусиазъм и невероятно отдаване, и милиарди компромиси от страна на някакви хора, които го правят това нещо, и хората които са свързани с тях. Давам пример. Тук вместо да съм с трима треньори с моите познания, както са всички останали отбори на олимпиадата, защото това трасе има 4 важни позиции и на всяка трябва да има специалист, за да подава данни към състезателя, аз какво имам?. Едно момиче, което е физиотерапевт и съм научил преди 2 години да кара ски и съм го научил горе долу какво да казва. Имам жена ми, която живее покрай мен ие научила доста. Това е моя екип с който работим. А аз съм и ваксмайстор на олимпиадата, а и да правиш всички останали неща е адски, адски трудно. Ето тази гора отгоре, която я виждате съм я обходил цялата, за да мога да си намера позиция от където да мога да снимам без да ме гонят стюардите по трасето, защото минаването от тук и там е забранено. Правим разни фокуси, да се случат нещата. - Благодаря!", "date": "2018.02.16", "title": "Виктор Жеков: Господ реши какво да се случи със Сани"}
{"url": "http://standartnews.com/svyat/v_24_balgarski_gradove_shte_se_glasuva_za_prezident_na_rusiya-368412.html", "text": "Руските гласоподаватели ще имат секции в 24 български града за президентските избори на 18 март 2018 г., съобщиха от пресслужбата на посолството в София. В самия ден на изборите ще бъдат отворени секции само в София, Варна, Русе и Пловдив. Те ще работят от 8 до 20 ч. В други 20 града изборите ще се провеждат предварително по установен график - от 3 до 17 март (виж списъка). Това са Благоевград, Видин, Димитровград, Хасково, Силистра, Шумен, Банско, Дупница, Петрич, Самоков, Карлово, Бургас, Добрич, Велико Търново, Стара Загора, Сливен, Търговище, Несебър, Враца и Плевен. В България живеят близо 10 000 руски граждани, като за улеснение на многобройните туристи от Русия са открити секции в близост до зимни курорти като Банско, Самоков, Дупница.", "date": "2018.02.16", "title": "В 24 български градове ще се гласува за президент на Русия"}
{"url": "http://standartnews.com/mneniya/vreme_za_sherbet-368420.html", "text": "Преди 3 месеца Кеворк Кеворкян посвети цяла статия на шербета и Бойко Борисов. За това как изливат с кофи шербет върху главата му, как сме стигнали до геноцид с шербета. Пошегува се, че е крайно време премиерът да издаде указ за шербета, на какви дози и кога да се приема. Президентските съветници (не Иво Христов) явно още тогава са привлекли вниманието на Румен Радев върху статията. И най-вече, върху написаното от уважаван автор, че Борисов освен да управлява държавата, е започнал да издава и укази. Най-вероятно оттогава е гневът на държавния глава и към министър-председателя, и към шербета. Няма друго обяснение защо човекът, който винаги е вдъхвал респект и отговорност, изведнъж реши да влезе в ново захаросано амплоа. И оттук нататък да се отъждествява като автор на израза \"домакинът, който носи шербет\". Разбира се, изказан като опасение, че само с това може да се изрази българското участие в срещата на върха ЕС-Турция, която ще се проведе през март във Варна. Днес да не си на мястото на държавния протокол. Оттук нататък в срещите и на Борисов, и на Радев, с който и да е любител на шербета, ще трябва да се прави А за предстоящата среща на върха във Варна - добре, че ще бъде френският президент Макрон. Така елегантно ще излязем от ситуацията, че ние сме в Европа и тук вместо шербет се консумира сорбе. Разбира се, тази закачка е само малко допълнение към лавината от коментари какво е шербет, кой го приготвя и кога го поднася, които след речта на президента заляха социалните мрежи. Шербет стана и най-търсената дума в Гугъл. А какво е шербет? Приема се, че това е първото в историята на човечеството студено безалкохолно питие. Смята се, че е на повече от 5000 години, а за негова родина се сочи древна Персия. В градините на османските дворци плодовете, ароматните растения и подправките, използвани за приготвянето на шербета, се отглеждали под строгия контрол на придворните фармацевти. Своята история за шербета обаче има и Западният свят. Император Нерон бил първият, на когото му хрумнало да смеси вино с мед и лед. А кралица Екатерина Медичи носи със себе си рецептата на истинския ориенталски шербет във Франция. И до днес обаче бастион на шербета си остава Турция. Всяка комшийка има своя родова рецепта как да забърка напитката, която се пази тайна и се предава на поколенията. Във вековете на Османската империя дори е имало специален час, в който следобедният шербет се пие в султанския харем, докато валиде султан на султанските жени. Не е новина, че шербетът присъства и във \"Великолепният век\", и в \"Шехерезада\". Изненада е, че е в речника на президента. И че тази дума е изречена по повод на България, макар в контекста на бъдеща роля на министър-председателя. Захаросаната реплика на Радев тепърва ще му създава проблем. И то не с Борисов, защото отсега е ясно, че и двамата ще пият шербета си с Ердоган. Проблемът ще е с хората, които му вярват и го смятат за сериозна алтернатива. И очакват от него големите въпроси и отговори за бъдещето на България. Но за съжаление, те не се дискутират по време на шербет.", "date": "2018.02.16", "title": "Време за шербет"}
{"url": "http://standartnews.com/biznes/100_litra_merlo_na_dionisievo_shestvie-368408.html", "text": "100 литра младо мерло ще се леят на площад „Стефан Стамболов\" в Пловдив днес. За първи път ще го опитат  участниците в Дионисиевото шествие под тепетата. Традиционният празник предхожда откриването на Международната изложба „Винария\". Пловдивчани и гости на града ще гледат кукерски игри, изпълнения на гайдари и концерт на фолклорния ансамбъл „Тракия\". Началото на веселбата е от 12 ч. в градинката до Римския стадион, а шествието ще потегли в 12.30 ч. начело с прочутата гайдарска трупа от Калофер. То ще мине по Главната улица и ще стигне до фонтана пред сградата на кметството. Всяка година тържеството събира многохилядна публика и завършва с огромно хоро. С обща наздравица се дава символичен старт на  „Винария\". Тази година изложбата ще се проведе от 21 до 25 февруари в Международен панаир Пловдив, който е организатор заедно с Националната лозаро-винарска камара. Посетителите на „Винария 2018\" ще могат да опитат новата реколта вино, която още никъде не е показвана, да сравнят колекциите на над 50 български и чуждестранни изби, да опознаят вкуса на екзотични напитки, предлагани от водещи търговци. Нови акцент са плодовите ракии и коняци, съобщава Марица.бг. Сред хитовите експонати на изложбата се открояват единственият в света бял коняк, най-изтънчените и стари марки шотландско уиски. За първи път ще бъде представена линията „Вино за забавление\" в арт бутилки и кенове с рисунки на известен художник на графити. Своя дебют ще направи и уникално българско  вино, узряло с музика на Бетовен. Новост са ръчно навитите пури, отлежавали в специална кедрова стая.", "date": "2018.02.16", "title": "100 литра мерло на Дионисиево шествие"}
{"url": "http://standartnews.com/svyat/ruskiyat_poslanik_sega_e_tochnoto_vreme_putin_da_doyde_v_balgariya-368396.html", "text": "\"След изборите, които има в Русия на 18 март, ще бъде съгласувана дата за посещението на Владимир Путин в България, за което има покана от Румен Радев\". Това заяви руският посланик Негово превъзходителство Анатолий Макаров, който гостува днес във Велико Търново. \"Смятам, че визитата ще се състои, добави той. - Сега е точното време за посещение на руския президент, тъй като последното му посещение беше през януари 2008 година – това са повече от 10 години\", каза Макаров. Макаров бе категоричен, че за националните чествания в България за 140-годишнината от Освободителната война ще има солидно руско присъствие. „На 2 март в България ще пристигне руският патриарх Кирил по покана на българския патриарх Неофит, ще има посещение на парламентската делегация по покана на НС, ще дойдат представители на Руското военно-историческо дружество и на Руското историческо дружество\". Анатолий Макаров бе на посещение в старата столица за церемонията по посрещане на копие на Самарското знаме. Историческата реликва гостува в старата столица по повод 140-годишнината от Освобождението на България, която отбелязваме на 3-ти март.", "date": "2018.02.16", "title": "Руският посланик: Сега е точното време Путин да дойде в България"}
{"url": "http://standartnews.com/svyat/beliyat_dom_zaplashi_rusiya_s_mezhdunarodni_posleditsi_sled_masirana_kiberataka-368390.html", "text": "Белият дом заплаши Русия с \"международни последици\" за извършването на кибератаката NotPetya (НотПетя), която определи като \"най-разрушителната и скъпоструваща в историята\", предаде Франс прес. Тази кибератака, извършена през юни 2017 г. от руските военни, е \"безотговорна и безразборна и ще има последици в международен план\" за Москва, заяви Белият дом. NotPetya \"бързо се разпространи из цял свят, нанасяйки щети за милиарди долари из Европа, Азия и двете Америки\", се казва в изявлението на Белия дом. Според Вашингтон тази кибератака \"е била част от настоящите усилия на Кремъл да дестабилизира Украйна и показва още по-ясно замесеността на Русия в протичащия там конфликт\". Вчера британското правителство също обвини Русия за кибератаката NotPetya. Кремъл категорично отхвърли обвиненията, които според него са част от \"русофобска кампания\", отбелязва Ройтерс. Кибератаката NotPetya зарази хиляди компютри из цял свят през юни 2017 г., включително в критично важни инфраструктури като контролните приспособления на мястото на ядрената катастрофа в Чернобил и пристанищата на Мумбай и Амстердам. Най-засегнатата страна бе Украйна, където бяха атакувани банковите операции и информационните екрани на главното ѝ летище.", "date": "2018.02.16", "title": "Белият дом заплаши Русия с „международни последици“ след масирана кибератака"}
{"url": "http://standartnews.com/svyat/streletsat_ot_florida_se_prizna_za_vinoven-368387.html", "text": "Тийнейджърът, подсъдим за убийството на 17 души в гимназията във Флорида, е признал вината си. 19-годишният Никълъс Круз ще остане в ареста без право на освобождаване. Той признал, че е влязъл в училището и е започнал да стреля с полуавтоматична пушка. След нападението оставил оръжието си и избягал. Срещу Круз са повдигнати 17 обвинения. Атаката в гимназията в Паркленд, Флорида, е най-смъртоносната в САЩ от 2012 г. насам.", "date": "2018.02.16", "title": "Стрелецът от Флорида се призна за виновен"}
{"url": "http://standartnews.com/lyubopitno/dzhenifar_anistan_i_dzhastin_teru_se_razvezhdat-368383.html", "text": "Американската актриса Дженифър Анистън, известна с ролята на Рейчъл Грийн в телевизионния сериал \"Приятели\" (1994-2004), и си съпругът й, актьорът и сценарист Джъстин Теру, играл във филма \"Железният човек 2\" (2010 г.), обявиха че се развеждат. \"Ние сме най-добри приятели, които са решили, че пътищата им трябва да се разделят, но искаме да продължим нашето приятелство\", цитира порталът Ти Ем Зи актьорите. Според портала, решението за развода двойката е взела в края на 2017 година. Актьорите се сгодиха през 2012 г. - седем години след раздялата на Анистън с американския актьор Брад Пит. Анистън и Теру минаха под венчило през 2015 година.", "date": "2018.02.16", "title": "Дженифър Анистън и Джъстин Теру се развеждат"}
{"url": "http://standartnews.com/biznes/smenyat_softuera_na_kasovite_aparati-368413.html", "text": "Фирмите трябва да надградят софтуера на касовите си апарати, а ако това е невъзможно - да ги сменят. Целта е всяка касова бележка да се отчита в реалното време, когато се издава, в сървърите на Националната агенция по приходите. На касовия бон, който се предоставя на клиента, ще се отпечатва QR код. Чрез него всеки потребител ще може да провери отчитането пред НАП на издадената му касова бележка. Новите изисквания са въведени с последните промени в законодателството, което регулира отчитането на продажбите, съобщиха от приходната агенция. Става въпрос за Наредба Н-18 на финансовото министерство, разписана в края на миналата година. Тя бе коментирана на заседание на бюджетната комисия в парламента в четвъртък, като тогава излезе новината, че всички касови апарати трябва да бъдат сменени. За да изпълнят новите изисквания, регистрираните по Закона за ДДС фирми, с изключени на тези, които използват Интегрирани автоматизирани системи за управление на търговската дейност (ИАСУТД), трябва да надградят софтуера на съществуващите си фискални устройства до края на 2018 г. А нерегистрираните по ЗДДС и тези, които регистрират и отчитат продажбите си чрез ИАСУТД – до 30 юни 2019 г. От НАП уточняват още, че новите изисквания могат да наложат подмяна на устройствата, ако техните технически и функционални параметри не могат да се преработят. Според експерти, ще се наложи смяна на по-старите касови апарати, произведени преди повече от 2-3 години, научи \"Стандарт\".  От НАП уточняват, че всички разходи за надграждането или подмяната на съществуващите фискални устройства се признават за данъчни цели. Над 330 млн. лв. годишно са загубите за бюджета от неотчитане на търговски обороти само в девет от най-рисовите браншове, чиято дейност НАП наблюдава, се казва още в съобщението на данъчните. Инспекторите от приходната агенция разкриха нови схеми за укриване на приходи с използването на компютърни системи с фискална памет в последните месеци. Сред тях са печатането на касови бележки, които не се отчитат във фискалната памет, но приличат на истински фискални бонове. Друга често разпространена практика е манипулиране на софтуери, чрез които се управляват фискалните устройства, което води до неотчитане на действителните размери на приходите от продажби на стоки и услуги. По време на летните и зимните контролни кампании на НАП са открити и софтуерни манипулации на фискални системи, при които устройствата са програмирани да отчитат например всяка втора или всяка трета продажба, вместо регистриране на целия оборот. Заради неиздаване на касови бележки, както и установени манипулации на фискални устройства, през миналата година са запечатани над 2000 търговски обекта. В продължение на 2 години НАП провежда лотария с касови бележки с предметни и парични награди, в рамките на която са регистрирани над 60 млн. касови бележки на стойност 780 млн. лв. С въвеждането на QR код във всяка касова бележка, регистрирането на фискални бонове в лотарията ще стане значително по-лесно, допълват от НАП.", "date": "2018.02.16", "title": "Сменят софтуера на касовите апарати"}
{"url": "http://standartnews.com/biznes/zabranyavat_shkembe_chorbata_na_plazha-368415.html", "text": "Край на шкембе чорбата на плажа се закани да сложи вицепремиерът Валери Симеонов. „Не е редно на пясъка да се предлагат чевермета, шкембе чорба, боб\", заяви той във Варна при учредяването на областен консултативен съвет по туризъм. Спирането на готвените ястия по плажовете ще стане с промени в Закона за Черноморското крайбрежие. Проектът на Министерски съвет предвижда драстично намаляване на броя на преместваемите обекти в курортите чрез регламентиране на точно определени дейности, които ще могат да се извършват в тях. „Надявам се промените да станат факт до началото на сезона. Целта е да предлагаме по-скъп продукт и към България да се ориентират заможни гости, а не шлаката на Европа\", каза Симеонов. Според него бараките в курортите, нароили се в началото на 90-те години на миналия век заради липсата на магазини и заведения, вече са излишни. „Наемателите им плащат на мутри по 20 000 лв. наем за сезон и гледат да си избият парите всячески – като продават евтина стока, ментета и често нямат дори касов апарат. Не мога да приема за нормално пред лъскав ресторант да има дюнер или кафе-машина и да се продава евтина наливна ракия\", отсече вицепремиерът. До март кабинетът ще внесе в НС и законопроект за шума, който ще даде пълни правомощия на МВР за контрол върху децибелите в курортите и в жилищните райони. Освен затваряне на заведенията нарушители е предвидено и изземване на музикални уредби, предупреди Симеонов. По думите му до лятото в сила ще влезе и единната система за туристическа информация, чрез която НАП и полицията ще получават онлайн в реално време информация за всеки настанен в страната турист. МС работи по проектозакон за българските ценности и уникати, който предвижда създаването на регистри на общинско, областно и национално ниво. Включените в тях ценности ще бъдат патентовани. „Така ще спрем масовата имитация на българското кисело мляко, както и практиката в Украйна и Русия да подвеждат, че салатите им са приготвени с български пипер\", обясни вицепремиерът.", "date": "2018.02.16", "title": "Забраняват шкембе чорбата на плажа"}
{"url": "http://standartnews.com/mneniya/narodniyat_sad_mezhdu_faktite_i_emotsiite-368416.html", "text": "През седмицата в парламента имаше тежки дебати за Народния съд. Създаденият с наредба-закон от  правителството на Отечествения фронт  извънреден съд праща на смърт 2 730 души. Беше подчертано, че за сравнение в Нюрнбергския процес осъдени на смърт са единствено и само  12 души от обкръжението на фюрера Адолф Хитлер. Фактите обаче са малко по- различни. След разгрома и капитулацията на нацистка Германия в съответствие с решение на чл. 5 на Парижкия мирен дговор и под надзора на Съюзната контролна комисия в София (състояща се от представители на САЩ, СССР, Великобритания и Франция ) в България на базата на \"наредба-закон за съдене от Народен съд виновниците за въвличане България в Световната война срещу съюзените народи и за злодеянията, свързани с нея\", се създава трибунал. Това е Народният съд, който е одобрен от Регентския съвет, а впоследствие и от от споразумението на четирите Велики сили от 8 август 1945 год. в Лондон. Създаването му е потвърдено и от декларация на Общото събрание на ООН от 11 декември 1946 г., както и от Женевската конвенция от 1949 г. в защита на жертвите от Втората световна война. В този смисъл, в международен план никой никога не е отричал легитимноста на  Народния съд и не го е обявавал за престъпен. Сравняването му с Нюрнбергския процес по отношение на издадените присъди не е издържано фактологически. Извън съда в Нюрнберг, в стотици други процеси в Германия, са осъдени, често със смъртни присъди, десетки хиляди нацисти. Във всяка от една от разделените от победителите зони в Германия се провеждат местни съдебни процеси. В британската, американската и френската зони, съдии от тези държави осъждат на смърт 368 души. Нацистки лидери, извършили престъпления в Полша, са изпратени на съд там и екзекутирани. Във Франция са осъдени хиляди нацистки колаборационисти, екзекутирани са 791 души, в Белгия- 242, в Норвегия - 40. В редица страни без съд и присъда са избити хиляди прогермански колаборационисти, само в Италия са ликвидирани над 20 000 души, включително държавният глава Мусолини. Такава е била реалността в окървавената военновременна тогавашна епоха и в това отношение България не се откроява спрямо други страни. Това в никакъв случай не оправдава част от присъдите на Народния съд. Дори и на принц Кирил Преславски, известен като бохем и плейбой. Без никакво сериозно основание на смърт е осъден братът на Илия Бешков – Иван Бешков, бивш министър на земеделието. На затвор за \"прогерманска и профашистка пропаганда\" са осъдени журналисти и редактори на вестници и списания, които нямат участие в конкретни престъпления. Несъмнено е, че в едно друго време и при по-различни обстоятелства, някои присъди не биха били толкова тежки. Факт е, че при отделни процеси са били произнасяни смъртни присъди на хора, които вече са били ликвидирани при саморазправа. Това се отчита от властите и към края на септември 1944 г. министърът на вътрешните работи Антон Югов се среща с английски представител на съюзническа контролна комисия, за да му каже, че е много трудно да се възпрат прояви на възмездие от дейците на антифашистката съпротива и на много места има убийства на хора, сътрудничели на полицията и на германските окупатори. \"Вършете спокойно работата си. Подобни прояви не интересуват моето правителство\", отвръща британецът. Очакван отговор като се има предвид убийството без съд и присъда на майор Франк Томсън на 10 юни 1944 г. край с. Литаково. По нареждане на Чърчил самите англичани са прочиствали пленническите лагери в Германия. Изловените нацистки офицери, уличени в убийства на английски военнопленици са били извеждани и разстрелвани без съд и присъда. Все пак по отношение на тежките присъди на Народния съд у нас настъпва известно отрезняване. През октомври 1945 г. Трайчо Костов пише на Георги Димитров в Москва: „Решихме, по предложение на Кимон, да пуснем от лагерите по-малко провинените и да оставим само отявлените фашисти. Да разрешим на семействата на осъдените от народния съд да се върнат в София, да дадем помилване на още някои\". През декември 1945 г. по доклад на министъра на правосъдието д-р Минчо Нейчев излиза указ на регентите за помилване и опрощаване на част от наказанието на 896 политически затворници. Неоправдано осъдената на 7 г. затвор за „прогерманска дейност и великобългарски шовинизъм\" писателка Фани Попова- Мутафова е помилвана и освободена след осемнадесет месеца. Това, което отличава България от другите европейски страни обаче е, че ненавистта към бившите управляващи има много по-дълбока основа. Правителството на Богдан Филов вкарва България във военно- политически съюз с хитлеристка Германия, което води страната ни до национална катастрофа. Резултат от безмисленото обявяване на война на САЩ и Великобритания на 13 декември 1941 г. са тежки бомбардировки от тези две велики сили над София и други градове в страната. Хиляди са убитите и ранените. Но с това не се изчерпват греховете на тогавашните управници. През 1940 г. е приет антисемитския Закон за защита на нацията. Съпротивата срещу режима се наказва с  нечувано беззаконие и жестокост. За отрязана партизанска глава се плащат по 50 лева, ятаци са избивани без съд и къщите им опожарявани. Пленените партизани са били разстрелвани на място. Но и изправените на съд противници на властта не са могли да разчитат на справедлив процес, защото съгласно тогавашният Закон за допълнение и изменение на ЗЗД ,  който между другото предвижда и смъртни присъди на малолетни, ги лишава от всякакви права. Подсъдимите се явяват във военните съдилища само с показанията, дадени (изтръгнати) в полицията, като те нямат право да се  откажат от тях. Присъдите са окончателни. За този закон гласуват 127 от 160 депутати. По-голямата част от тях са осъдени на смърт от Народния съд.", "date": "2018.02.16", "title": "Народният съд между фактите и емоциите"}
{"url": "http://standartnews.com/mneniya/konventsiyata_tryabva_da_otlezhi-368373.html", "text": "      Решението на ГЕРБ за оттегляне на Истанбулската конвенция за ратифициране в парламента от ГЕРБ е най-правилният и верен ход, тъй като дебатът по темата много се втвърди. Всъщност двете страни не чуват аргументите на другите. В същото време дебатът трябва да продължи, тъй като темата за домашното насилие е много важна. Трябва да се отбележи, че дискусията в обществото не касае самата конвенция, а основни морални устои, които трябва да се отстояват. Досега подобни въпроси не бяха поставяни на толкова широка обществена основа. А конвенцията предизвика голям дебат. Няма държава, в която третият пол и гей-браковете да са признати на базата на този документ. В същото време не е вярно, че противниците на конвенцията приемат насилието върху жени и деца. Истината е някъде по средата. Очевидно обаче обществото ни не е готово за взимане на крайни решения и трябваше да чакаме развитие на ситуацията и да има говорене по въпроса. Най-малкото можем да изчакаме да видим какво ще се случи в тези страни където конвенцията е ратифицирана. Досега 17 от 28 държави в ЕС са я подписали. Предполагам, че с малки изключения, тя ще бъде приета навсякъде. И това ще покаже, че конвенцията не е това, за което я обвиняват от едната страна и че би могла да бъде приета у нас. Но за това се иска време. Тя действително отваря вратичка към едно по-толерантно отношение към хората с нетрадиционна сексуална ориентация. Това също е норма, която трябва да премислим. В никакъв случай обаче не води до тези крайности, за които се говори. Ако някой иска да легитимира трети пол и гей браковете, той трябва да мине през референдум. Истанбулската конвенция неизбежно щеше да срещне голям отпор в парламента. Да не забравяме позицията на БСП, която е достатъчно масова партия, за да може да влияе сериозно в обществото. В случая тя се отдели от традиционните си корени. Социалистическата идея винаги е вървяла с постановката за равенство между половете. Докато БСП отиде в една крайно консервативна позиция. От друга страна, позицията на Патриотите е разбираема те държат твърдо на традицията и не са склонни да правят отстъпки в това отношение. Те самите обаче не биха могли да повлияят на крайния резултат, ако останалите политически сили бяха застанали на друга позиция. Въпреки вълненията около Истанбулската конвенция, управляващата коалиция е стабилна. ГЕРБ е голяма партия, в която има и консервативни, и либерални течения. Консервативната база е по-голяма и тя много добре и органично се съюзи с Патриотите. И на тази база голямата коалиция е стабилна. Според мен напрежение има вътре в трите партии от Патриотичния фронт. Не виждам някаква принципна основа за това напрежение, по-скоро междуличностна. Би било лудост от страна на Патриотите те да станат причина да се развали управляващото мнозинство и да се тръгне към нови избори, на които те могат да загубят позициите си.", "date": "2018.02.16", "title": "Конвенцията трябва да отлежи"}
{"url": "http://standartnews.com/mneniya/na_bozhi_grob_idvat_turisti_a_si_tragvat_poklonnitsi-368404.html", "text": "- Не знам, трудно ми е да кажа в минало време. Може би точно това е същността на привличането -нещо неволно, закономерно и непреодолимо. Важното е, че продължава да ме привлича трайно и неизменно - с движението, разнообразието, с вълшебството на непредсказуемото. Всяка единица време, прекарана на \"работното място\", съответства на уникално и същевременно споделено преживяване, сравнимо може би единствено с продуцирането на репортерска документалистика. Екскурзоводството си е пътуване във времето, което създава вълнение, предизвиква възторг. - Преди всичко добра подготовка, сериозно отношение и професионална етика. Добрата подготовка включва мулти- и интер-дисциплинарно знание и модуларна методика и позволява на екскурзовода да функционира адекватно във всички възможни и понякога невъзможни обстоятелства. Сериозното отношение се проявява в активно самоусъвършенстване в синхрон с водещите стандарти в бранша. Добрият екскурзовод е компетентен и прогресивен, отличава се с емоционална интелигентност и способност да установи и осъществи връзката между мястото и хората. Професионалната етика е задължително и необходимо условие за успех във всички области. - Вие сте родена в България. Как поддържате връзката с България? - Аз съм родена, израснала и учила в България, почти половината от живота ми е преминал в нея. България е страната на чудесата, земният рай. Връзката ми е неделима и значима - родители, близки, приятели, колеги. Съществена е и връзката, макар и задочна, с множеството съвременни български хаджии от цялата страна, пребродили светите земи заедно с мен. Водя синовете си при всяка възможност в моята родина, обикаляме надлъж и нашир, гордея се, че децата ми познават България. - Приветствам всяка една инициатива за развитието на културен туризъм. Особено в България. Не приемам класацията с третото място. И въобще, класациите. България е съкровищница на всичко ценно и съкровено, закодирано в езика и в традицията, отглас е на тайните на времето, на прага е на древни цивилизации, сцена е на събития с отношение към историята на света. За бъде споделено адекватно и в световен мащаб, културно-историческото наследство на България трябва да бъде преди всичко достояние на българския народ, да служи за вдъхновение за поколението българи. В този смисъл, опитът на Израел в туризма насочва най-вече към прилагането на изключително висок стандарт за обучение и квалификация на екскурзоводи. Екскурзоводите в Израел са част от бранда Израел и професията на екскурзовода е национален приoритет. - Впечатлени са. Колкото и да е странно, България е непозната в Израел. Макар и известна с популярни планински и черноморски курорти, България е непозната като дестинация за културен туризъм. Израелските туристи пътуват много, из целия свят и попадайки в България се оказват в своеобразно културно недоразумение. Възхищават се от красивата природа, но се разминават със същността, с феномена България. Пропускат България. Наистина, може да се направи много повече. Като се започне с международното туристическо изложение, което се провежда ежегодно през февруари в Тел Авив, на което България присъства, но за съжаление без да се открои. Може да се помисли за разработване и провеждане на модуларни тематични програми, приспособени към характера и интереса на израелската публика, включително специализирано обучение на екскурзоводи и най-вече - да се създаде \"туристически\" формат на активен културен обмен между двете страни. - Всичко е относително. Да, има сезонен туристически поток от организирани групи от България, както и текущи индивидуални посещения. Но общо взето, по-скоро не са много, особено като се има пред вид диапазонът на съществуващите възможности за \"многократен\" туризъм, географската и историческа близост и достъпността. - Първо и може би лично, за мен това е задочно пътуване в България. Впечатлявам се от това колко са впечатлени българи при посещението си в Израел. Хората идват дезинформирани и с крайно противоречиви представи. Някои очакват да видят ориенталски пейзаж и камили, други си представят извънземни технологични неща, а много са крайно притеснени от геополитическата обстановка и предупрежденията за размирици. За мен е чест и удоволствие да посрещам хора от всички краища на България и да ги съпровождам по Пътя на хаджиите. Пътуването е емоционално и лично - започва с интерес към Светите земи и преминава в очарование от Израел. - Всеки идва със собствената си представа или липсата на такава и посещението винаги е крайно объркващо, вълнуващо, индивидуално и със сигурност - неповторимо и незабравимо. Несъзнателно и неусетно туристите се видоизменят в поклонници. Божи гроб функционира като духовен олтар и притегателен център на материална човешка енергия и отправна точка на отвъдна, висша сила. От край време българинът има интерес към хаджийството и светите места. Още повече, че в миналото Българската патриаршия е имала собствен \"престол\" в Йерусалим и мнозина бележити българи и нацонални герои са предприемали тогава сравнимото с подвиг поклонническото пътуване. И тогавашните и днешните хаджии са част от една обща хаджийска династия и несъмнено нещо се случва при съприкосновението на нашите сънародници с енергията на светите земи. И това е нещото за което казват, че отнасят със себе си и винаги ще помнят. - Шумното напрежение, което се прояви на международната политическа сцена във връзка с американското изявление, беше пресилено. Анахронични стереотипи, подвеждащи заглавия, тенденциозни новини и най-вече липсата на лично впечатление - всичко това обърква и заблуждава. Има държави, които дори обявиха посещението в Израел за нежелателно. Отражението върху туристическата индустрия беше временно и в смисъл на анулирани пътувания и безпокойство от страна на пътуващите. В действителност няма драма. Йерусалим е столица на Държавата Израел от 1949 г., а от 1980 и по силата на основен закон, приет от израелския парламент. Всички представителни и държавни институции се помещават в Йерусалим и е напълно естествено и в реда на нещата Йерусалим да бъде \"главен щаб\" на чуждестранни дипломатически представителства и мисии. - Заповядайте, Израел е уникална дестинация. Съвременна, млада и гостоприемна държава, която се развива прогресивно в условията на сложна геополитическа обстановка и се откроява като водеща, иновативна сила. Израел е цивилизационен модел на мултикултурна нация - вселена, изпълнена с многообразие, пъстроцветие и разнозвучие. Израел е феномен.", "date": "2018.02.16", "title": "На Божи гроб идват туристи, а си тръгват поклонници"}
{"url": "http://standartnews.com/balgariya/vdigat_nov_hram_s_pari_ot_dyado_dobri-368403.html", "text": "Нов храм към манастира „Света Петка\" в русенското село Копривец започва да се строи следващата седмица. Това съобщи русенският митрополит Наум, цитиран от агенция \"Монитор\". Над 50 000 лева за градежа са дарени от дядо Добри. Това е 1/3 от необходимите средства за вдигането на храма. Светецът от Байлово почина във вторник на 103 години. В последния си път той бе изпратен от Негово светейшество патриарх Неофит. Проектът за църквата е готов отдавна, а освещаването на мястото е станало още преди две години. Новият храм ще се казва „Света Параскева\", както се нарича параклисът, използван до момента за извършване на богослужения. Събитието е дългоочаквано и от митрополията се надяват новата църква да привлече повече богомолци към Светата обител. За нея сега се грижи игумения Мелания, която е и единственият обитател на манастира. Средствата са дарени от дядо Добри през 2013 г. и началото на 2014 г., разказа предишният игумен на манастира архимандрит Емилиян, който по това време е игумен и на Басарбовския скален манастир. През 2013 г. старецът посетил първо Светата обител край Басарбово и дарил 1800 лева, с които била закупена земя за зеленчукова градина. „Парите бяха по два и пет лева, увити във вестник и облепени с тиксо\", спомня си отец Емилиян. Същата година дядо Добри отишъл още веднъж и дал 2000 лева, а след това посетил и Копривец. Прочел за манастира в една книжка и много искал да помогне за построяването на църква. В следващите месеци превеждал парите, които е събрал, по банковата сметка на манастира. \"Господ и Светия дух го насочваха да помага. Ние не сме единствените, на които е помагал. Три портрета имаме и сега кандилце гори пред него като пред икона. Много сме му благодарни. Бог да го прости\", каза през сълзи игумения Мелания пред Bulgaria ON AIR.", "date": "2018.02.16", "title": "Вдигат нов храм с пари от дядо Добри"}
{"url": "http://standartnews.com/sport/sani_zhekova_shesta_v_pyongchang_-368381.html", "text": "Александра Жекова се класира шеста на олимпийските игри в Пьонгчанг. Това е най-доброто постижение за български спортист от 23-ите Зимни игри. За Сани това бе втори пореден финал след този от игрите в Сочи, където тя бе пета отново в дисциплината сноубордкрос. Жекова премина спокойно квалификациите, след това бе първа на четвъртфинала изпреварвайки шампионката от Сочи Ева Самкова. На полуфинала стана меле, но Жекова успя да се справи перфектно и да участва в мечтания финал. В него фаворитките се затвориха и леше много трудно някой да пробие. Така Сани завърши на 6-то място. След състезанието тя бе много щастлива, че е изпълнила мечтата си. „Струваше ми много и в личен план. Заради тази олимпиада и мечтата да съм на финал нямах личен живот. Но сега щастието от постигната цел е огромно\", каза Жекова. Майката на Сани Жекова - Божана беше част от нейния екип по време на олимпийските игри в Пьонгчанг. Бащата Виктор през сълзи разказа, че е страшно горд като треньор, че неговата състезателка за втора поредна олимпиада е на финал. \"Това е наистина уникално постижение\", каза Виктор. Олимпийска шампионка стана Михаела Майоли от Италия, която доминира в световната купа през целия сезон.", "date": "2018.02.16", "title": "Сани Жекова шеста в Пьонгчанг"}
{"url": "http://standartnews.com/balgariya/borisov_kam_turskiya_premier_da_harchim_za_obrazovanie_ne_za_ogradi_video-368397.html", "text": "Министър-председателят Бойко Борисов проведе среща с премиера на Турция Бинали Йълдъръм в рамките на Мюнхенската конференция по сигурността. Основната им тема на разговор бяха инфраструктурните проекти в региона. Премиерът Борисов подчерта важната роля на трансевропейските коридори 4, 8 и 10, които осигуряват свързаност в Европа. „Да харчим парите за инфраструктура, за образование и култура, а не да правим нови огради\", каза Борисов и допълни, че изграждането на жп линиите, магистралите и дигиталната инфраструктура трябва да се осъществя паралелно. Турският премиер Йълдъръм заяви, че подобряването на инфраструктурата ще става само по европейските стандарти. „Изключително съм впечатлен от постигнатото от България в тази насока\", каза той и посочи, че в момента се строи продължението от Капъкуле до Истанбул. „Когато приключим, от Лондон ще може да се стига до Китай. Ще имаме много модерна инфраструктура, която ще преминава през България и Турция\", посочи още Йълдъръм. Двамата обсъдиха миграционната криза като подчертаха добрите резултати от съвместната работа между София и Анкара. Коментирана беше и подготовката за срещата ЕС-Турция, която ще се проведе във Варна в края на март. Турският премиер информира Борисов за срещата си с германския канцлер Ангела Меркел, определяйки я като ползотворна и стъпка за подобряване на отношенията.", "date": "2018.02.16", "title": "Борисов към турския премиер: Да харчим за образование, не за огради /ВИДЕО/"}
{"url": "http://standartnews.com/sport/sani_zhekova_6ta_na_olimpiadata-368392.html", "text": "Страхотното представяне на Сани Жекова в ПьонгЧанг завърши с втори пореден финал на олимпийски игри и шесто място. Звездата ни премина с лекота през четвъртфинала, като го спечели и остави зад себе си шампионката от Сочи 2014 Ева Самкова. На полуфинала тя кара стратегически и завърши на нужното й трето място, което е прати на големия финал. В него бе каймака на световния сноуборд в момента. Лидерката за СК Микела Мойоли, Ева Самкова, Линдзи Джакобелис, Кло Трешпьо, Сани Жекова и новата звезда на сноуборда Джулия Перейра де Соуса Мабилеу, която е само на 16 г. Сани не се смути от елитната компания и кара на макс. Малшансът обаче на два пъти я покри и така на финала тя мина шеста. \"Щастлива съм че попаднах в големия финал, защото беше много трудно. Видяхте колко са изравнени силите и с тази липса на тренировка, заради лошото време\", коментира Сани след финала. Да й стискат палци бяха дошли и звездата ни паралелните дисциплини Радо Янков и неговия щаб, заедно с другата ни сноубордистка Теодора Пенчева.", "date": "2018.02.16", "title": "Сани Жекова 6-та на олимпиадата"}
{"url": "http://standartnews.com/balgariya/borisov_sklonen_za_smyanata_na_shefa_na_nzok_-368400.html", "text": "Премиерът Бойко Борисов намекна, че е съгласен с поисканата оставка на шефа на Здравната каса от страна на министъра на здравеопазването Кирил Ананиев. Борисов коментира скандала от Мюнхен и заяви, че според него Ананиев трябва сам да си избере екипа, с който ще работи. Като не пропусна да напомни, че Плочев е бил предложен за поста начело на НЗОК от предишния здравен министър - Николай Петров. \"Доколкото си спомням, Ники Петров го предложи, когато беше министър. Редно е всеки министър да доведе екипа си, с който ще работи\", изказа мнението си премиерът. По закон обаче НЗОК не е на подчинение на изпълнителната власт, а се води обществена институция, подчинена на парламента, който избира нейния управител. Това беше и причината по-късно НЗОК да пусне писмо, с което напомня, че министърът на здравеопазването няма правомощия да иска оставка на управител на Здравната каса. Борисов каза, че ще проведе среща с Камен Плочев, когато се върне у нас. \"Ще проведем разговор по темата\", каза той. Министър-председателят се закани скоро службите да направят още разкрития за нарушения с обществените пари в здравеопазването.", "date": "2018.02.16", "title": "Борисов склонен за смяната на шефа на НЗОК"}
{"url": "http://standartnews.com/balgariya/rumen_radev_v_makedoniya_imame_obshto_minalo_no_mozhem_da_imame_i_obshto_badeshte_obnovena-368399.html", "text": "Най-важното в работа на съвместните експертни комисии между България и Македония е, когато работят по нашето минало, да не забравят, че основният фокус е нашето общо бъдеще. Това каза президентът на Република България Румен Радев на брифинг след срещата с македонския си колега Георге Иванов в Република Македония. „Във връзка със съставянето на съвместните експертни комисии се работи интензивно и от двете страни. Много важно е тези специална комисия за историческите и образователните въпроси да прецени имаме ли спорни въпроси и по какъв начин да бъдат описани. Ние имаме общо минало и от начина на третиране на това минало зависи и самата европейска перспектива на Република Македония. Имаме уникалния шанс и започнахме да показваме, че има две държави в нашия проблемен регион, които могат сами да решават проблемите, които имат. Които имат общо минало, но най-важното могат да имат и ще имат общо бъдеще\", коментира Радев. Президентът засегна и скандалите с името на Македония. \"Решаването на името на Република Македония ще стане в преговори, открити, честни, интензивни, каквито вече се водят между две суверенни държави – Република Македония и Република Гърция, обясни той. - Но разбира се, тези преговори като резултат засягат и нас, българската страна. Ние сме казали ясно своята позиция. За нас е важно бъдещото име в резултат на тези преговори да не съдържа географски определители, които от своя страна да съдържат части от територията на Република България. Аз вярвам, че ще се намери разумно решение, което да удовлетворява всички страни\", допълни българският държавен глава. „Ние гледаме изключително сериозно на нашите отношения с Република Македония. В това отношение разговорите ни с президента Иванов са наистина много важни. Но отношенията ни изискват всеобхватен подход и затова тази визита не е просто само на високо политическо ниво. В моята делегация са и представители на българското правителство, на българския парламент, на българските работодателски организации и бизнес, които очаквам днес да сключат две споразумения. Също така с нас са и двама авторитетни митрополити от Българската православна църква\", отбеляза още президентът Румен Радев. Македонският му колега Георге Иванов от своя страна заяви: „Това решаване не трябва да бъде на щета на трети държави и да въвлича трети страни в този двустранен проблем, който имаме с Република Гърция\". По отношение на Коридор № 8 президентът Радев отбеляза, че и двете правителства – и на Република България, и на Република Македония, полагат сериозни усилия. \"Този коридор трябва да бъде наш основен приоритет. Защото без него ние не можем да реализираме нашите политически цели, които си поставяме. Много важно е също така да искаме и по-голяма подкрепа от Европейския съюз. Защото стабилизирането на региона, сигурността, икономическата стабилизация и развитие не могат просто да станат със спускане на регламенти от Брюксел. Трябва да има интензивни отношения със съседите, особено тези съседи, които вече са членове на Съюза. Разбира се, че изграждането на коридора ще отнеме време, но поне това, което можем ние сами да направим и с организационни мерки, най-вече това е да подобрим работата на граничните контролно-пропускателни пунктове и изграждането и отварянето на нови такива\", каза още президентът Радев. \"С президента Румен Радев отворихме темата да инициираме сключването на Договор за стратегическо партньорство между Македония и България, заяви Георге Иванов. - Такъв договор Македония вече има със САЩ и Турция. Смятаме, че този договор ще потвърди близките отношения между двете страни, които вече са постигнати с Договора за приятелство и добросъседство\", заяви той. „Това посещение на президента Румен Радев е потвърждение за нашата близост и взаимната ни ангажираност за конструктивно подобряване на двустранните ни отношения\", изтъкна Георге Иванов. „Договорът за добросъседство, който подписахме с България неотдавна, създаде атмосфера за по-голяма откритост и сътрудничество. Договор за добросъседски отношения със страна членка на ЕС и НАТО е най-силното доказателство, че в нашата Конституция няма разпоредби за териториални претенции\", поясни македонският президент.", "date": "2018.02.16", "title": "Румен Радев в Македония: Имаме общо минало, но можем да имаме и общо бъдеще /ОБНОВЕНА/"}
{"url": "http://standartnews.com/balgariya/domashen_arest_za_bivshiya_shef_na_razuznavaneto-368398.html", "text": "Военно-апелативният съд наложи мярка за неотклонение „домашен арест\" на бившия директор на Националната разузнавателна служба Кирчо Киров. Военно-апелативният съд уважи протеста на военните прокурори и постанови нова, по-тежка мярка за неотклонение за бившия директор на Националната разузнавателна служба – генерал-лейтенант Кирчо Киров. На 22 януари 2018 г. Софийски военен съд наложи на Кирчо Киров наказание 15 години лишаване от свобода и конфискация на половината от притежаваното имущество за че от 2007 г. до 2011 г. като директор на НРС за присвояване на пари. Поради тежестта на извършеното престъпление и размера на наложеното наказание, със свое определение военно-апелативните съдии са преценили, че съществува опасност подсъдимият да се укрие и измениха мярката за неотклонение на генерал Киров от „парична гаранция\" на „домашен арест\".", "date": "2018.02.16", "title": "Домашен арест за бившия шеф на разузнаването"}
{"url": "http://standartnews.com/balgariya/voennoistoricheskiyat_muzey_s_programa_za_apostola-368409.html", "text": "По повод 145-ата годишнина от обесването на Васил Левски Националният военноисторически музей ще представи на своите посетители безплатно най-успешната си образователна програма: „Васил Левски – вчера и днес\". Тя ще може да бъде посетена на 17 и 18 февруари (събота и неделя) 2018 г. от 10.30 и от 14.00 ч. в киносалона на музея. Образователната програма по интересен и увлекателен начин ще представи идеите и делото на Апостола като нов етап в националноосвободителното движение, как той присъства в спомените на съвременниците си и какво е наследството, което ни е завещал. Посетителите ще могат да обогатят своето преживяване в музея, като разгледат и богатата на ценни експонати експозиция, в която ще се докоснат до малкото запазени вещи на Дякона, които НВИМ има честта да съхранява за поколенията – косите на Левски, запазени от майка му, кръстчето, което е носил постоянно, тасчето за вода и личния му револвер, система „Гасер\", М 1870, заплащайки входна такса според утвърдения ценоразпис на музея. Събитието се организира в почивните дни, за да може и семейната публика на музея заедно да съпреживее разказа за една от най-ярките и светли личности в нашата история. В деня, в който отдаваме своята почит към Апостола на свободата – 19 февруари (понеделник), музеят ще работи извънредно от 10.00 до 18.00 ч.", "date": "2018.02.16", "title": "Военноисторическият музей с програма за Апостола"}
{"url": "http://standartnews.com/balgariya/vdigat_pametnik_na_zahariy_stoyanov-368414.html", "text": "Инициативен комитет за изграждане на паметник на Захарий Стоянов в София, с председател  Димитър Главчев, обяви конкурс за идеен проект. В конкурса могат да участват, скулптури, художници, архитекти или творчески колективи. Срокът на конкурса е от 1 март 2018 г до 15 май 2018 г. Ще бъдат присъдени три награди. Първата ще е  2000 лв., втората - 1000 лв., третата – 500 лв. Визата за проучване и проектиране, издадена от главен архитект на София е в пространството на градината Кристал в София, район Средец. Конкурсната програма и материалите към нея могат да бъдат получени всеки ден от понеделник до петък от 10 до 15 ч. на адрес: София, бул. Дж.Баучер № 76, (сградата на БЧК), ет. 3., кабинет № 303 от г-жа Спаска Тасева, член на Инициативния комитет. Телефони за връзка: 02812 2813 и 0888273065", "date": "2018.02.16", "title": "Вдигат паметник на Захарий Стоянов"}
{"url": "http://standartnews.com/sport/grigor_pregazi_i_rublyov_i_pak_e_4ti_v_sveta-368402.html", "text": "Вторият поставен в схемата Григор Димитров изигра отличен мач и бе близо до перфектния тенис срещу Андрей Рубльов, като напълно обезличи руснака и по крайно категоричен начин се завърна на четвърто място в световната ранглиста. Хасковлията спечели с 6:3, 6:4 и съвсем заслужено се класира на полуфиналите турнира от сериите АТР500 в Ротердам. Там ще го очаква добрият му познайник Давид Гофен, който бе \"любимата жертва\" на българина през миналата година и бе свързан с най-големите му успехи. Григор за втори път в кариерата си ще играе полуфинал в Ротердам.", "date": "2018.02.16", "title": "Григор прегази и Рубльов и пак е 4-ти в света"}
{"url": "http://standartnews.com/sport/kralev_i_tseko_minev_pozdraviha_zhekova-368401.html", "text": "Министърът на младежта и спорта   изпрати поздравителен адрес до сноубордистката Александра Жекова, която днес се нареди шеста на Зимните олимпийски игри в ПьонгЧанг. \"За мен е огромно удовоствие да Ви поздравя за завоюваното шесто място на Зимните олимпийски игри в Пьонгчанг. За пореден път Вие доказвате високата си класа на елитен състезател и заемате полагащото Ви се място сред най-добрите в света. Шестото Ви място, което е най-доброто класиране на български спортист в Пьонгчанг до момента зарадва спортната общественост и напълно оправда очакванията за добро представяне на най-престижния спортен форум. С това класиране Вие потвърждавате Вашата отлична подготовка и висока състезателна мотивация. Бъдете здрава, все така смела по пътя напред към поредните върхови и бъдещите Ви успехи няма да закъснеят. Благодаря Ви за щастливите мигове,\" завършва приветствието си министър Кралев. \"Сани Жекова е много голяма, коментира нейния успех и президентът на БФСки  . - Тя е състезател доказал се пред целия свят с възможностите си. Поздравления за Сани и нейния екип. Радваме се че имаме имаме спортист сред най-добрите. Това да сме с човек за втора поредна олимпиада в топ шест си е нещо голямо. Не трябва да забравяме все пак, че имаме състезател в елита без в България да има трасета сноубордкрос. От края на миналата олимпиада в Сочи през 2014-а си говорим с правителството да се направи истинско трасе за сноубордкрос, но нищо не е мръднало. Такъв е случая и с Влади Зографски. И той е в елита без да имаме и една шанца за ски скок. Апелираме към държавата по-бързо да разреши въпроса със спортната инфраструктура в нашите планини. Възможности много има, остава само политическо желание за което ние е обещано от края на миналата олимпиада в Сочи. Единствено в последните месеци нещо започва да се случва. Апелирам по-бързо да има положително решение за нещата в нашите курорти и планини\".", "date": "2018.02.16", "title": "Кралев и Цеко Минев поздравиха Жекова"}
{"url": "http://standartnews.com/sport/bobi_mihaylov_razmaza_lyubo_penev_vze_4ti_mandat_obnovena-368393.html", "text": "Борислав Михайлов бе преизбран за президент на БФС. Досегашният бос на родната централа печели с 463 от гласовете делегатите на редовния Конгрес. За Любослав Пенев гласувалите са 36, докато за Ивайло Дражев - 5. Така Михайлов ще ръководи родния футбол и през следващите четири години. Това ще бъде четвърти мандат за Боби. По-рано бившият селекционер на България Любослав Пенев изпълни заканата си от сутринта. Основният претендент на Борислав Михайлов за президентския пост в Българския футболен съюз сензационно напусна Конгреса, на който една от точките в дневни яред е избор на президент, но отрече да развява \"бялото знаме\", информира Спортал. Дясната му ръка Николай Илиев бе категоричен, че \"тези избор сме ги спечелили\". Причината за крайните действия  на Пенев и екипа му е нежеланието им да участват в уговорени мачове. \"Няма как по този начин да се провежда демократичен избор. Това е фарс и няма да участваме в уреден мач. Да бъде ясно: не се отказвам. Любо Пенев и екипът му напуснаха залата. Това е абсолютен фарс\", обяви Пенев. \"Абсолютен фарс и цирк. Видяхте какво се случи в началото. Оставиха две легенди с 200 мача за националните гарнитури на България да слушат химна отвън. Бъдете сигурни обаче, че тези избори сме ги спечелили\", допълни Николай Илиев. Междувременно Наско Сираков обяви, че напуска Изпълкома на БФС, който се провежда в столичен хотел. Сираков бе част от ръководството на родния футбол, но днес обяви: „Повече няма с какво да бъда полезен. По време на миналия Изпълком съм направил повече от 100 предложения, които не бяха приети. Реших, че повече няма с какво да бъда полезен на БФС.\" „Отстъпвам мястото си на други, по-млади хора. Ето, например, нека Левски има човек в Изпълкома. Не съм изморен от футбола, не е станало нищо, просто така реших\", каза легендата на Левски.", "date": "2018.02.16", "title": "Боби Михайлов размаза Любо Пенев, взе 4-ти мандат /ОБНОВЕНА/"}
{"url": "http://standartnews.com/sport/uchastieto_v_pyongchang_mi_kostva_lichna_vrazka-368394.html", "text": "- Щастлива съм. Защото отново съм в големия финал, колкото и трудно да беше това. Видяхте колко са изравнени силите. И с тази липса на тренировки, която стана заради лошото време, днес беше единствената възможност в тези две тренировъчни спускания да опознаем трасето, да се запознаем с промените, които направиха и не беше лесно. Дадох всичко от себе си. Просто в големия финал не можах да намеря своя път от тази лоша стартова врата, която ми се падна. За да изпреваря. Останах шеста, но се състезавах срещу най-добрите в света. Не им остъпих много, така че се радвам. - Не бих казала. Защото денят ми започна с падане още в стартовата секция. На втория тренировъчен ден, когато видимостта беше лоша, скоростта на трасето беше различна и направих много лошо падане. Във финалната секция. При това разтегнах сухожилие на десния глезен. Поне това каза физиотерапевтът ми. И днес имах специална превръзка на крака и предната ми обувка беше доста по-втвърдена. При първото тренировъчно не успях да се пригодя към тази нова позиция на предния ми крак и така за съжаление денят ми започна с падане, но продължи добре. Опитах се да забележа само хубавите неща, на цялата атмосфера, която беше страхотна. И успях да остана спокойна, което за мен бе много важно. - Карах много силно целия ден, просто на финала никой не сгреши. Точно заради това са важни квалификациите, защото като имаш лоша стартова врата, още на първия завой имаше побутване и загубих скорост. След това тази загуба се мултиплицира в една много дълга права секция. И това ми изяде главата, образно казано. Но аз имам лек проблем. На квалификации винаги се притеснявам, затова карам с една идея по-бавно, защото бордовете ми са много бързи, вървят много, а сутрин трасето е много различно. И имам проблеми с това. Заради това направих едно предпазливо квалификационно спускане. А видях, че мойте колежки бяха на пълен максимум. Но това ми даде спокойствие. Защото с тази контузия, с тези проблеми при тренировките, втората я изпуснах напълно заради глезена, беше много трудно. За това съм щастлива. - Аз израснах, гледайки нашите велики спортисти в снежните спортове и като дете мечтаех да бъда като тях. За мен беше въпрос на чест да направя всичко възможно, за се подготвя по най-добрия начин. Работих много в различни сфери през тези четири години, за да дойда тук малко по-добра, малко по-спокойна. И до голяма степен успях. Но спорта генерално се развива. Никой друг не спи. И е много трудно да не изоставаме. А в момента поради липсата на екип, ние сме малко назад спрямо нашите конкуренти. Просто вижте отборите им. Те са с по 20-30 човека, мъже с които могат да тренират, могат да ги дърпат. Ние дори няма с кого да тренираме като спаринг. Аз тренирам с моя приятел Геза от Румъния, който беше тук като тестов пилот на трасето. И е трудно заради това. - Сърцето ми казваше да продължа. И не е имало моменти на колебание. Но имах много трудни моменти в личен план. Защото това решение ми струваше личната връзка, която беше много красива, много силна. Което не е малка жертва. - Засега е много рано да се каже. В момента съм под влияние на големи емоции. Наистина голям товар падна от плещите ми, защото успяхме да стигнем до финала, което беше една от целите. Другата беше медал, но знаех, че ще е трудно заради проблемите ми през сезона. Така че е рано да се каже. Сега искам да си почина добре, а след това да подкрепя останалите състезатели, моите сънародници, които имат предстоящи стартове. - Тук бях много добре подготвена психически, защото бях спокойна и успях да запазя фокуса си единствено върху снега. Заради това тя е най-спокойната. Ванкувър бе най-изнервящата, защото беше трасето беше голямо предизвикателство. И аз не бях подготвена нито технически, нито психически за него. Там се и контузих. - Може би ще посрещна слънцето. Както всяка сутрин в последните няколко дни. - Много се радвам, че и двамата са тук. Защото татко и мама са хората, които повярваха в мен, останаха до мен в тази мечта, в този филм толкова дълго време. Наистина бе страхотно, че успяхме да вземем майка ми на тази олимпиада. Много ни помогна с камера, наблюдение и информация, защото за това трасе сме малко. Бяхме само трима, които ми даваха информация за отделните секции. И винаги има едно сляпо, мъртво място, за което не знам нищо. Мама донесе и една страхотна емоция. Много съм благодарна на татко, който направи така, че да имам най-добре подготвените бордове и работи денонощно през последните месеци. Благодаря на моята физиотерапевтка, която е изключително млада и талантлива, но се справи много добре с предизмикателствата и травмите, които постоянно получавах през сезона. Това беше екипът на терен. Освен тях искам да благодара на хората от федерацията, които ни подкрепят през последните години. Благодаря на всички приятели, фенове. Те ми дадоха криле. Благодаря и на вас, че сте с мен в този момент.", "date": "2018.02.16", "title": "Участието в ПьонгЧанг ми коства лична връзка"}
{"url": "http://standartnews.com/sport/venets_na_pobeditelya_za_bobi_mihaylov-368417.html", "text": "Министърът на младежта и спорта Красен Кралев удостои с най-високото държавно отличие в сферата на спорта „Венец на победителя\" Борислав Михайлов по случай 55-годишнината му и за заслугите му за развитието на спорта в България. Борислав Михайлов навърши 55 години на 12 февруари 2018 г. Връчването на почетния знак стана след обявяване на резултатите за избора на президент на футболния съюз, който Борислав Михайлов спечели с 463 гласа. Почетният знак „Венец на победителя\" е учреден през 2015 г. по инициатива на министър Кралев. Носители на отличието до този момент са някои от най-известните и обичани български спортисти като Боян Радев, Валентин Йорданов, Стефка Костадинова, Иванка Христова, Христо Марков, Йорданка Благоева, Любо Ганев, Христо Стоичков, Трифон Иванов (посмъртно), Димитър Пенев, Емил Костадинов, Йордан Лечков, Николай Бухалов, Мария Гигова, проф. д-р Пюзант Касабян и др.", "date": "2018.02.16", "title": "Венец на победителя за Боби Михайлов"}
{"url": "http://standartnews.com/balgariya/balgarsko_semeystvo_e_ubito_v_keyptaun_obnovena-368391.html", "text": "Българско семейство е избито в дома им в Кейптаун, Южна Африка, съобщават местните медии. Полицията открива Анжело Димов и съпругата му в двора на дома им с огнестрелни рани. Българинът е бил замесен в злоупотреби с кредитни карти и срещу него се е водило дело. Няколко часа по-късно МВнР потвърди, че в българското посолство в Претория е постъпила информация от неофициални източници за двама български граждани, застреляни в дома си в Кейптаун. Впоследствие посолството ни е получило потвърждение от полицейски източници. Твърди се, че жертвите имат малолетна дъщеря, която не е пострадала. В момента при нея се намира нейният брат, който също живее в Кейптаун. По случая се водят следствени действия, като все още няма официално становище на местната полиция. Аутопсиите са приключили вчера. Утре консулът в посолството на Република България в Претория Деница Велчева заминава за Кейптаун, за да получи информация от местните власти дали е извършено престъпление спрямо български граждани, кои са те, каква е тяхната самоличност и има ли нужда да се постави под закрила малолетен български гражданин.", "date": "2018.02.16", "title": "Българско семейство е убито в Кейптаун /ОБНОВЕНА/"}
{"url": "http://standartnews.com/balgariya/izlekuvayte_infektsiyata_vmesto_da_piete_viagra-368364.html", "text": "\"Не се притеснявай за мъртвите, притеснявай се за живите, особено те ако живеят без любов\". Това казва герой от касов холивудски филм, донесъл милиони долари печалби. Странно, но ето как продукт, в който е инвестирано не само в актьори, но и в истински добър сценарий, може да ни накара да се замислим върху някои неща в живота, които до сега някак си не са ни правили впечатление. Можем ли да живеем без любов е големият въпрос? По принцип доста хора, при това жени, са доказали, че това чувство, извиращо от дълбините на сърцето, не е задължително да се изпитва. Даже отсъствието му до някаква степен те лишава от възможността за емоционално обвързване, което в някои случаи определено доста пречи. Най-вече на тези, за които единствената цел е материалното. Може би и поради тази причина ценностната система у съвременния българин рухна. Но, както е казал Августин: „Ако Рим е паднал, то той го е заслужил\". Изхождайки от неговата логика и гледна точка, то значи можем да твърдим без притеснение, че човек го спохожда това, което е „повикал\" с действия, мисли и каквото още се сетите. Но дали да получиш своето възмездие е вид изкупление на греха в минал и настоящ живот, или е просто наказание? И въобще възможно ли е да изкупиш прегрешенията си? Според православните канони, изповедта е начинът, по който Господ опрощава грешките ни. Само че каква е гаранцията, че те отново няма да се повторят и грешникът ще се поправи завинаги? При нас ситуацията е следната – сбъркал си, отиваш на църква, правиш дарение, изповядваш се и в момента, в който прекрачиш прага отвътре навън, отново започваш да си караш по старому. Нещо като да си „измиеш ръцете, за да са чисти и след малко съвсем умишлено да ги изпацаш наново\". То и при заболяванията е горе-долу същото. Отиваш при лекаря, изплакваш му мъката си, той на свой ред те изцелява, а ти след няколко дни започваш да полагаш „старание\" да се поболееш отново. И така, докато не се затвори порочният кръг който понякога единствено смъртта ти помага да напуснеш. Но, както се казва: „Грехът на спящия е винаги негова неудобна възглавница, независимо дали хърка или не. Обикновено, тези, които спят леко, не хъркат, а то е защото са сключили договор с дявола\". Пакт, който рядко може да бъде развален. Но и за нощната „симфония\", от която нежните половинки се оплакват, си има конкретна причина. Според някои тя се дължи на подути сливици или език. Дори и  наднорменото тегло около шията е виновно за хъркането, казват специалисти. Разбира се, налице са и причини, които касаят стуктурата на носа и/или челюстта. Но, за да се реши този казус, е важно да се определи дали хъркането е свързано със здравословно състояние или е изолиран (първичен) проблем (не свързан с някаква основна болест). Наскоро се разви и теза, според която нощният „шум\" се появява, когато има претоварване или неизправност в начина, по който организмът „обработва\" водата в тялото. Това е тясно свързано с лимфната и венозната системи. За мнозина първият медицински признак на проблем от този род заедно с хъркането, е повишеното кръвно налягане. По ирония на съдбата обаче диуретичното действие на лекарството за кръвно налягане, което извежда водата, предизвиква разстройства, свързани с калия, които са силно възпалителни за клетките и метаболитната функция. Все състояния, които не се лекуват с магнезий, колкото и жизнено важен да е той за нас. Някои казват, че „магическият\" минерал е ключов за физиологията в човешкото тяло. Да не забравяме, че в същото време  планът „Златен милиард\" си действа необезпокоявано, а за него няма нито бедни, нито богати. За непомнещите и тези, които не се интресуват от случващото се около тях, говорим за онази конспиративна теория, имаща за цел унищожение на народите. Същото най-лесно може да се случи, освен чрез тежки заболявания, и чрез ликвидиране на най-висшите духовни ценности. Тези, които нашите прадеди са съхранявали десетилетия наред и опитващи се да предадат на бъдещото поколение. За жалост, явно това не винаги се случва. По този повод се сещам за въпрос, зададен от внуче на дядо: „Как сте живяли без интернет, мобилни телефони, компютри, електорника\"? А отговорът бил много прост: „Ами както вие сега живеете без любов, искренност, доверие и хуманност\"! И може би, точно защото живеем по този начин, си отиваме толкова бързо от тази земя В това число влизат и онези хорица, допринасящи за ускоряването на собствената си кончина, отхвърлящи четирите правила за живот на Учителя Петър Дънов, а именно: \"Пази свободата на душата си; пази силата на духа си, пази светлината на ума си; пази доброто на сърцето си\". Та защо са му на човек полово стимулиращи лекарства? Отваряме скоба, че на някои жени насила им ги слагат в питиета и храната, но за подобно действие няма защо да търсим причината, тъй като е очевадна! При мъжете явно е някаква друга и отново не е трудно да се досетим коя е тя. Но преди да я обясним, ще кажем, че има „две лица\", едно от които остава непознато за „заклетите фенове\" на половите стимуланти. Вярно е, че въпросните не позволяват да се изложим в леглото, но както се казва: „никога не е късно да станеш за резил\". Истината е, че еректилната дисфункция е доста често срещано ялвение при половината от мъжете на възраст между 40 и 70 години. Но причините за нея далеч не се дължат на психологически стрес. Наличието на инфекция с последващо възпаление е пряко свързана с този проблем. Доказано е, че  повишеният C-реактивен протеин и/или серумните нива на фибриногена, включително инфекция с цитомегаловирус и С. pneumoniae, са свързани с еректилната дисфункция. Заболявания на бъбреците, диабет, множествена склероза, атеросклероза, сърдечно-съдови проблеми, алкохолизъм, простатит също се определят като състояния, предизвикващи загуба на полова мощ у мъжа. Последното представлява възпаление на простатната жлеза. То може да бъде остро (обикновено провокирано от бактериална инфекция),  хронично (причинено от нелекувана такава). Съществува също под формата на хронична болка в таза или пък с отсъствие на признаци, което в медицината се нарича асимптоматичен възпалителен простатит. Симптомите включват по-често уриниране, придружено от болка възможно е да има такава и в слабините, долната част на гърба, корема, пениса или тестисите. Острият простатит може директно да причини еректилна дисфункция. Той обикновено се появява заради същите бактерии, които предизвикват инфекции на пикочните пътища или пък в резултат на полово предавани болести. Патогените, които обикновено водят до урогенитални проблеми и простатит, включват: Proteus spp., Klebsiella spp., Escherichia coli. Някои паразитиращи бактерии, които причиняват полово предавани болести, като хламидия например, също провокират остър бактериален простатит. Сред състоянията, които имат отношение към появата му, са уретритът (възпаление на уретрата), епидидимит (възпаление на епидидима), фимоза, нараняване на перинеума, запушване на изхода на пикочния мехур, което може да възникне поради увеличена простата или камъни в пикочния мехур. Също така урогениталната инфекция, която, вярвате или не, покрива дебелото черво и също има сериозна роля. Не трябва да подценяваме и тази на белия дроб, която провокира ускоряването на пулса и намаляването на кислорода, което отново предизвиква еректилна дисфункция. За щастие състоянието е лечимо, но за да бъде избегнато, е необходимо мъжът и жената най-вече да държат на сексуалното си здраве. Все пак парите в днешно време може и да са първата причина за разпаднали се връзки, но несъмнено отсъствието на нежни ласки са втората. Но, както е казал символът на българщината Васил Левски: „Дето няма обич, там и мислите не ходят, а дето има обич, там смъртта на единия е смърт и за другия\"!", "date": "2018.02.16", "title": "Излекувайте инфекцията, вместо да пиете виагра"}
{"url": "http://standartnews.com/balgariya/leko_zatoplyane-368355.html", "text": "Днес слънцето ще пробие и леко ще се позатопли, прогнозира НИМХ. Над равнинната част на страната ще се задържи предимно облачно, на места мъгливо. Минималните температури ще са между -4 и 1 градуса, малко по-високи по Черноморието. Дневните температури слабо ще се повишат, максималните ще са между 6 и 11 градуса. В София минималната ще е -3, максималната около 6 градуса. Атмосферното налягане е по-високо от средното за февруари, ще продължи да се повишава.", "date": "2018.02.16", "title": "Леко затопляне"}
{"url": "http://standartnews.com/balgariya/vanshnite_ministri_na_es_ne_postignaha_dogovorenost_za_zapadnite_balkani-368388.html", "text": "Външните министри на Европейския съюз не постигнаха договореност във връзка с предложение на Европейската комисия за насърчаване на разширяването на Общността към Западните Балкани, които все още са белязани от етническите войни, водени през 1990-те години и имащи репутация, в които се шири беззаконието, съобщава \"Ройтерс\". Срещайки се в България, външните министри на ЕС обсъдиха за първи път плана на Европейската комисия, който определя 2025 г. като цел за присъединяването на Сърбия и Черна гора към Общността. Унгарският външен министър Петер Сиярто бил \"много разочарован\" от тази цел, изтъквайки, че първите две страни от общо шестте от Западните Балкани трябва да бъдат приети още през 2022 г. \"Смятам, че 2025 г. е много късно и те заслужават много по-бърз път за интеграция\", изтъкна Сиярто пред журналисти, подчертавайки, че влизането в ЕС ще помогне за облекчаване на напрежението между съседите в регион, който се намира сърцето на ЕС. Ала Германия, водещата сила в ЕС, гледа с голяма неохота на това, като посочва недостатъците от гледна точка на върховенството на закона в новите страни членки - от България и Румъния, до Полша и Унгария. \"Току-що бях в Сърбия, а в Косово положението е изключително трудно. Ще говорим честно за това днес\", изтъкна германският външен министър Зигмар Габриел. Отказът на Сърбия да признае независимостта на бившата си провинция Косово, която беше призната от повечето страни членки на ЕС, макар и не от всички, е само един пример за тежките регионални спорове, които застрашават интеграцията на Западните Балкани в ЕС. Европейските дипломати изтъкват, че корупцията и мощните престъпни групировки, които контрабандират оръжия, наркотици и мигранти през европейските граници, оглавяват дълъг списък от проблеми, с които шестте страни от Западните Балкани, кандидатки за ЕС, трябва да се справят, ако някога изобщо бъдат допуснати в ЕС. Полша, Италия и Австрия са сред другите страни от ЕС, които се обявяват за засилване на усилията за отваряне на Общността към Западните Балкани, които са обект на засилващото се влияние на Русия и Китай. \"Кой ще бъде първи в Белград - Китай или ЕС? Това е, срещу което трябва да противодействаме, тъй като е нашият \"заден двор\", изтъкна външната министърка на Австрия Карин Кнайсел. Българският премиер Бойко Борисов заяви, че ще бъде домакин на ръководителите на страните от Балканите на 1 март за разговори с председателя на Европейската комисия Жан-Клод Юнкер за изграждането на нови магистрали и жп линии за подобряване на връзките с ЕС. Ала външният министър на Словения Карл Ерявец смята, че дори 2025 г. \"не е реалистична\" като цел, изтъквайки, че страните от Западните Балкани ще се нуждаят от повече време, за да разрешат споровете си и да изпълнят критериите за влизане в ЕС.", "date": "2018.02.16", "title": "Външните министри на ЕС не постигнаха договореност за Западните Балкани"}
{"url": "http://standartnews.com/balgariya/mazh_izgorya_zhiv_v_doma_si_pri_pozhar_v_smolyansko-368389.html", "text": "Тялото на 62-годишен мъж е открито при пожар в къща в село Левочево, съобщиха от Областната дирекция на МВР в Смолян. Сигналът за инцидента е получен вчера около 22:30 часа. При посещение на пожарникарите в къщата в село Левочево, община Смолян, в дома си е намерен починал самотно живеещ 62-годишен мъж от селото. Пожарът е възникнал в стая, обособена като кухня. Изгорели са част от дюшемето, легло и други вещи в стаята. Причината за смъртта на 62-годишния мъж, както и причината за пожара са в процес на изясняване. Тялото на мъжа е транспортирано в МБАЛ-Смолян за аутопсия. Извършен е оглед и е образувано досъдебно производство. Работата по случая продължава.", "date": "2018.02.16", "title": "Мъж изгоря жив в дома си при пожар в Смолянско"}
{"url": "http://standartnews.com/balgariya/kiril_ananiev_e_poiskal_ostavkata_na_direktora_na_nzok_prof_kamen_plochev-368385.html", "text": "Министър Кирил Ананиев е поискал оставката на директора на НЗОК проф. Камен Плочев. Това каза пред журналисти министърът на здравеопазването Кирил Ананиев, предаде репортер на Агенция \"Фокус\". Министърът обяви, че е направил това още вчера. Камен Плочев бе избран на 28 юли 2017 за управител на НЗОК. 205 депутати гласуваха „за\", а 1 се въздържа. Проф. Плочев бе единственият кандидат за поста Очаквайте подробности!", "date": "2018.02.16", "title": "Кирил Ананиев е поискал оставката на директора на НЗОК проф. Камен Плочев"}
{"url": "http://standartnews.com/balgariya/rumen_radev_otiva_na_ofitsialno_poseshtenie_v_makedoniya-368386.html", "text": "На 16 и 17 февруари държавният глава Румен Радев ще бъде на официално посещение в Република Македония, по покана на президента Георге Иванов, съобщиха от прессекретариата на президента. По време на визитата си българският президент ще проведе срещи с държавния глава на Република Македония Георге Иванов, с министър-председателя Зоран Заев и с председателя на Събранието на Република Македония Талат Джафери. Ключови теми на посещението ще бъдат изпълнението на Договора за приятелство, добросъседство и сътрудничество, ратифициран от Република България и Република Македония, както и подкрепата на България за европейската и евроатлантическата интеграция на Република Македония. Ще бъдат обсъдени и мерките за засилване на търговско-икономическия, културния и образователния обмен между двете държави, както и съвместните проекти за транспортна и инфраструктурна свързаност. През първия ден на визитата си Румен Радев ще поднесе цветя на гроба на Гоце Делчев в православната църква „Свети Спас\" в Скопие. На 17 февруари президентът ще участва във форум с участието на ръководствата на стопанските камари на двете държави. В програмата на президента са предвидени и разговори с лидери на парламентарно представени политически партии в Македония. В ръководената от държавния глава делегация участват представители на изпълнителната, законодателната и местната власти, на българското православно духовенство, както и на българските стопански камари.", "date": "2018.02.16", "title": "Румен Радев отива на официално посещение в Македония"}
{"url": "http://standartnews.com/balgariya/prodalzhavat_protestite_v_mladost-368382.html", "text": "Отново недоволство в столичния квартал \"Младост\". Жители от района излизат на нов протест срещу застрояването на междублоковите пространства. Протестите започнаха в понеделник. Причината е спорен терен в градинка зад блок 3. Преди дни собствениците на частен имот поставили колчета, за да го оградят. Планират там да построят жилищна сграда и магазини. Това породи недоволство сред жителите и доведе до напрежение. Според недоволните заграждането и застрояването на терена ще направи недостъпно преминаването в района и ще донесе прах, шум, кал и ще унищожи зелените площи. Към протеста се присъедини и районният кмет Десислава Иванчева.", "date": "2018.02.16", "title": "Продължават протестите в \"Младост\""}
{"url": "http://standartnews.com/balgariya/gimnazist_ot_dom_za_detsa_nameri_chanta_s_pari_i_ya_varna-368384.html", "text": "18-годишен ученик от Професионалната гимназия по механотехника и транспорт в Стара Загора намери чанта с пари и документи и ги върна на собственика. Младежът живее в дом за деца, лишени от родителска грижа, разказва bTV. Той се казва Величко Донков. След училище работи в голяма търговска верига. Точно там намира чантата с пари и документи. Не се поколебава и веднага я предава на охранител. Притежателят на чантата се оказва бизнесмен. Забравил я, докато пазарувал в хипермаркета. „Разбрах от него, че е бил в дом. Много съм впечатлен от момчето. В чантата ми имаше едни неща, които според мен много голям процент от хората, ако бяха видели какво има вътре, биха се замислили дали да я върнат\", разказва Иван Енев. Съучениците и учителите на Величко научили от телевизионния екип за неговата постъпка. А иначе, Величко е младеж като всички останали – когато не е на училище и на работа, обича да се събира с приятели, да играят футбол. Има и любим футболист – Меси. „Това, което е Величко в момента, е благодарение изцяло само на себе си. През цялото време той е разчитал единствено на себе си  и на възпитанието, което са му давали в дома за отглеждане на деца, лишени от родителска грижа...\", категорична е класната му Яница Влаева. Той от 5-годишен е в дом „Мария Терезия\". Като всички младежи, и Величко има мечта: „От малък исках да стана полицай, обаче не знам дали ще се получи\". Преди да разбере дали мечтата му може да се сбъдне, пред Величко стоят други задачи – догодина е абитуриент. Още отсега той събира пари за квартира. А добрата му постъпка ще бъде и запомнена, и възнаградена – собственикът на загубената чанта е предложил работа на младежа. Жест към Величко обмислят и от училището, в което учи, както и от общината.", "date": "2018.02.16", "title": "Гимназист от дом за деца намери чанта с пари и я върна"}
{"url": "http://standartnews.com/balgariya/borisov_v_myunhen_nyama_podobre_pazena_granitsa_ot_balgaro__turskata-368380.html", "text": "Време е България да бъде приета в еврозоната и в Шенген. Няма по-добре пазена граница от българо-турската. С цялото ми уважение към моите приятели от Гърция, но не може Гърция да е в Шенген, а България да не е. Ако трябва да станем и ние недисциплинирани и да ни обърнете внимание. Това заяви премиерът Бойко Борисов на откриването на Конференцията по сигурност на тема \"Нови идеи за Европа\" в Мюнхен. \"За последните пет десетилетия Мюнхенската конференция по сигурността се превърна в основен глобален форум за обсъждане на политиката за сигурност. Фокус тази година е поставен върху въпроси за ролята на Европейския съюз като глобален участник в отношенията за сигурност\", написа премиерът в личния си профил във Facebook. Бойко Борисов подчерта, че България винаги е залагала на ЕС и затова страната ни иска Съюзът да инвестира в Балканите. Според премиера средствата, които може да отпусне Брюксел за развитието на региона сега са нищожни в сравнение с това, което би се дало, ако Европа забрави за тези страни и те попаднат под чуждо влияние. \"Коридор номер 8 - София-Скопие-Тирана, коридор номер 4 - Солун-София-Будапеща-Братислава, коридор номер 10 - Мюнхен-Любляна-Загреб-Белград-София-Бургас-Истанбул. Да се заложи на тези проекти, които свързват Западните Балкани.  ЖП линии, магистрали и дигитална инфраструктура - и ще имате най-прекрасния регион в Европа от Адриатика до Черно море\", каза българският министър-председател. На събитието присъства и европейският комисар по въпросите на бюджета и човешките ресурси Гюнтер Йотингер, който приветства работата на премиера по темата за Западните Балкани. \"Това, което правите за Европа е много впечатляващо\", отбеляза Йотингер. Той отправи пожеланията си за успех на премиера Борисов и българското правителство и подчерта, че България има шанса да интегрира страните от Балканите, които все още не са част от Европейския съюз.", "date": "2018.02.16", "title": "Борисов в Мюнхен: Няма по-добре пазена граница от българо - турската"}
