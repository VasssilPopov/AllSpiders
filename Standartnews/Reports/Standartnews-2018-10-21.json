{"url": "http://standartnews.com/biznes/pavlova_shte_dorazviem_potentsiala_v_otnosheniyata_s_kitay-376896.html", "text": "„Насърчаването на взаимоотношенията и контактите между страните от Централна и Източна Европа с Китай е изключително важно във всички възможни формати, които съществуват във инициативите „16+1\" и в „Един пояс, един път\". Това заяви министър Лиляна Павлова рамките на Четвъртата среща на местните лидери и на Четвъртата работна среща на Асоциацията на областните управители на страните от Централна и Източна Европа в рамките на инициативата „16+1\". „За нас е от голямо значение да намерим синергията и начините за по-добра свързаност между всички инициативи и формати, за да има по-добра координация и добавена стойност между тях. Така ще дефинираме тяхната точна цел, как те взаимно се допълват, а не се припокриват, както и по какъв начин включваме местните, централните власти, бизнеса и всички възможни страни в процеса\", каза още пред аудиторията министър Павлова. Тя подчерта, че страните от Централна и Източна Европа имат едно голямо предимство в отношенията си с Китай заради трайните и дългогодишни връзки с източната страна. Например България ще чества 70 години от поставянето на дипломатическите отношения с Китай. „Икономическите ни отношения също бележат възход и успех, затова само през първите шест месеца на тази година можем да отчетем 10-процентно увеличение на износа от България за Китай. Но това не трябва да ни успокоява! Напротив - трябва да ни амбицира да работим повече и по-усилено, за да имаме балансирани търговски отношения и да развиваме неизползвания потенциал в сътрудничеството ни\", добави министър Павлова. Тя е уверена, че има много посоки, в които това да се случи. Пред участниците във форума Павлова посочи, че първите два панела са фокусирани в четири направления – туризъм, малки и средни предприятия, индустриални и демонстрационни зони и паркове, и земеделие. „Това са сектори, в които сме уверени, че имаме огромен потенциал и ако в тях вложим допълнително усилие, можем да разширим пазарите, нашето сътрудничество и да постигнем много – както на двустранно ниво, така и на ниво Централна и Източна Европа с Китай\", заяви министър Павлова. Тя отбеляза, че повечето от държавите от инициативата „16+1\"са членки на ЕС или кандидат членки на съюза. Затова спазването на европейското законодателство, на правилата и процедурите такива, каквито те трябва да са според него, са нещо изключително важно. „Нашите партньори от Китай са готови и проявяват разбиране към необходимостта от спазването на европейските правила и закони\", добави министър Павлова. В изказването си тя припомни, че по време на проведената през юли тази година среща между премиерите на България – г-н Бойко Борисов и г-н Ли Къцян на форума във формата „16+1\", двамата се договориха за създаването на Глобален партньорски център в рамките на инициативата. Целта му е да координира всички посочени усилия, наличните инициативи, формати и практики, да анализира какви са потенциалните възможности европейските компании да инвестират и работят в Китай, и обратното – китайските компании да оперират в Централна и Източна Европа. „Така чрез научен обмен, стъпвайки върху разработки и анализи, ще можем да се фокусираме върху правилата, законодателството, процедурите, да насърчим инвестициите, да подпомогнем и подкрепим това сътрудничество и партньорство, за да са базирани на добра почва, но и балансирани\", каза още министър Павлова. Тя подчерта, че днешният форум ще допринесе да се разкрият нови партньорства, както на ниво местни власти, така и на ниво бизнес. А планираните дискусиите в четирите клъстъра и срещите във формата „b2b\" са изключителна възможност за трайни и устойчиви партньорства и за бъдещо съвместно развитие, завърши изказването си министър Павлова пред участниците в инициативата „16+1\" – „Глобално мислене, действия на местно ниво\".", "date": "2018.10.20", "title": "Павлова: Ще доразвием потенциала в отношенията с Китай"}
{"url": "http://standartnews.com/biznes/radev_prizova_za_zasilvane_na_investitsionnoto_satrudnichestvo_s_kitay-376902.html", "text": "Партньорството в икономиката и инвестиционното сътрудничество между България и Китай имат голям потенциал за развитие и в краткосрочен план двете държави следва да предприемат конкретни стъпки за неговото реализиране. Това беше общата позиция на президента Румен Радев и зам.-председателя на Постоянния комитет на общокитайското събрание на народните представители Цао Дзиенмин, които проведоха среща на „Дондуков\" 2. Дзиенмин е на посещение в България за участие в Четвъртата среща на местните лидери на страните от инициативата „16+1\", която се провежда в София и във водената от него делегация са включени представители на 15 водещи в своето развитие китайски провинции. Създаването на Глобален център за сътрудничество в София, който да проучва европейското законодателство и да оценява риска при осъществяването на инвестиционни проекти от Китай в ЕС, в сътрудничество със страните от „16+1\", също беше обсъдено на срещата. Идеята на българския президент за създаването на този център, изразена на срещата с министър-председателя Ли Къцян у нас през юли тази година, се оценява високо от китайското държавно ръководство и ще продължат консултациите за неговото осъществяване, увери Цао Дзиенмин. По думите на президента Радев със създаването на центъра ще бъдат насърчени и сътрудничеството в сферата на науката и образованието между България и Китай. Държавният глава подчерта също така, че страната ни може да предложи най-добрите условия за инвеститорите в Югоизточна Европа и призова за увеличаване на инвестициите от Китай в страната ни в областта на науката и образованието, информационните технологии и селското стопанство. „Гражданите очакват конкретни резултати от нашето сътрудничество\", заяви държавният глава и отново открои значението, което ще има откриването на пряка въздушна линия между България и Китай за увеличаване на контактите между бизнеса и стимулиране на туризма. За България Китай е важен партньор и ние високо ценим историята, културата и традициите на вашия народ. Именно те са най-важната основа, на която се развиват нашите отношения и отличният политически диалог на всички нива, подчерта държавният глава Румен Радев.", "date": "2018.10.20", "title": "Радев призова за засилване на инвестиционното сътрудничество с Китай"}
{"url": "http://standartnews.com/svyat/vmrodpmne_izklyuchi_deputatite_si_glasuvali_za_promyana_na_imeto_na_makedoniya-376881.html", "text": "Основната македонска опозиционна сила – ВМРО-ДПМНЕ, изключи от редиците си онези свои депутати, които гласуваха за промяна на името на страната на Република Северна Македония. Това съобщи партийният лидер Християн Мицкоски, цитиран от ТАСС. Мицкоски съобщи на пресконференция за решението, взето на извънредно заседание на партийното ръководство. Той изрази разочарование от онези, които са подкрепили промяната на името на бившата югославска република въпреки волята на гражданите и позицията на партията. Изминалият ден бе \"най-черният за демокрацията в Македония\", каза Мицкоски снощи. \"Днес станахме свидетели на акт на насилие от страна на държавата\", подчерта опозиционният лидер и обвини премиера Зоран Заев, че \"със сила е пристъпил към преименуване на страната и изпълнение на договора (от Преспа), който изтрива името \"Македония\" и изтрива идентичност\". Снощи парламентът прие промени в Конституцията, за да може страната да промени името си на Република Северна Македония, предадоха по-рано световните агенции. Поправките бяха одобрени на хаотично, дълго забавено заседание, като необходимото квалифицирано мнозинство от две трети бе постигнато при поименния вот буквално с един глас – 80 от общо 120 депутати. Това стана възможно, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Останалите им колеги от групата на ВМРО-ДПМНЕ – най-голямата в парламента на Република Македония, бойкотираха гласуването. Заседанието на парламента бе забавено с над 10 часа, посочва Асошиейтед прес. През това време македонският премиер социалдемократ Зоран Заев се мъчеше да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори. Игор Янушев, генералният секретар на ВМРО-ДПМНЕ, заяви, че депутати от партията са били подложени на \"политически заплахи\" преди гласуването. На трима от тях според Янушев са били подложени подкупи между 250 хиляди и 2 милиона евро, съобщи АП. Заев отхвърли тези обвинения и заплаши да заведе дело за клевета. Промяната на името на бившата югославска република бе договорена с Гърция в Преспанския договор от юни. Това може да отвори пътя на страната към НАТО и Европейския съюз, блокиран от дълго време от Гърция, според която името \"Македония\" предполага териториални претенции към едноименната гръцка провинция, отбелязва Ройтерс. ЕС приветства изхода от гласуването. Геополитическият залог – западната ориентация на Македония, предизвика напрежение между САЩ и Русия, отбелязва Франс прес. Миналия месец Вашингтон обвини Москва, че води дезинформационна кампания, за да отхвърлят македонците промяната на името на произведения миналия месец референдум. В отговор Русия, която е против амбициите на Македония да се присъедини към НАТО, обвини в четвъртък САЩ и ЕС в груба намеса във вътрешните работи на бившата югославска република. Руското министерство на външните работи спомена писмо от тази седмица на американския помощник-държавен секретар Уес Мичъл до лидера на ВМРО-ДПМНЕ Християн Мицкоски, в което се изразява разочарование от позицията на партията, припомня Франс прес.", "date": "2018.10.20", "title": "ВМРО-ДПМНЕ изключи депутатите си, гласували за промяна на името на Македония"}
{"url": "http://standartnews.com/lyubopitno/kak_trenira_parviyat_chasten_turist_za_patuvaneto_si_okolo_lunata-376882.html", "text": "Дали японският милиардер Юсаку Маедзава ще е подготвен за пътуването си около Луната, планирано за 2023 г. „Няма проблеми\", казва той, предвиждайки не много трудни тренировки, които ще прави след 6-часовия си работен ден. Основателят на частната американска космическа компания „Спейс Екс\" Илон Мъск оповести през септември името на бъдещия „лунен турист\" - първия човек, който ще направи обиколка на Луната от края на програмата „Аполо\" през 1972 г. Досега само 24-има американци - бели мъже, са го направили, като 12 от тях стъпиха и на лунната повърхност. „Все още не сме решили какво обучение трябва да премина, но Илон Мъск ми каза, че то не би трябвало да е много трудно\", призна наскоро Миадзава. 42-годишният бизнесмен, основател на сайт за мода и колекционер на произведения на съвременното изкуство, увери, че ще намери нужното за тренировките време. „Не работя от сутрин до вечер\", поясни той. „Отивам в офиса три-четири пъти седмично и се връщам у дома, след като съм прекарал там 6 часа дневно\", споделя той. Миадзава ще се качи на борда на бъдещата голяма ракета „Фалкон\", която „Спейс Екс\" разработва в Лос Анджелис. Той ще е придружен от няколко творци, които сам ще избере. „Получих гаранции за сигурност, за да ги поканя\", уточни той, макар да не е започнал обсъждания в тази насока. „С нетърпение очаквам да доближа Луната\", довери Маедзава. „Бих искал да видя цялата Земя. Просълзявам се при мисълта, че ще я видя с очите си\", признава той.", "date": "2018.10.20", "title": "Как тренира първият частен турист за пътуването си около Луната?"}
{"url": "http://standartnews.com/lyubopitno/kakvo_se_sluchi_pri_izstrelvaneto_na_kosmicheskiya_korab_soyuz_ms10-376885.html", "text": "Космическият кораб „Союз МС-10\", който трябваше да отведе до Международната космическа станция (МКС) американския астронавт Ник Хейг и руския му колега Алексей Овчинин, бе принудена да осъществи аварийно кацане на 11 октомври. Изстрелването протече нормално от космодрума в Байконур в Казахстан. Кадрите, предавани на живо, показаха екипажа на борда на капсулата. Само две минути след старта обаче прозвучаха три кратки звукови сигнала, които бяха знак за аварийна ситуация. „Проблеми с двигателя, 2 минути и 45 секунди\", обяви със спокоен глас командирът на екипажа Алексей Овчинин. 47-годишният космонавт осъществява свой втори космически полет след мисията си на космическата станция през 2016 г. Аварийната система сработва безотказно и след няколко минути неизвестност, руската агенция „Роскосмос\" съобщи, че членовете на екипажа на „Союз МС-10\" са живи и с тях е установен контакт. Автоматичните спасителни системи се задействат веднага и корабът се спуска балистично на 20 км източно от Жезказган  в Казахстан. Малко след това американският астронавт Ник Хейг и руският космонавт Алексей Овчинин бяха извадени от спасителите от кораба „Союз МС-10\". „Екипажът напусна спускаемия апарат, самочувствието му се оценява като добро. Медиците не са наблюдавали някакви последствия от аварийната ситуация. Състоянието на екипажа не изисква специална хоспитализация и отделно наблюдение\", побърза да съобщи директорът на Института за медико-биологични проблеми към Руската академия на науките Олег Орлов. По време на аварийното кацане екипажът е понесъл натоварване от 6G без допълнителни проблеми. Но издържането на такива екстремни натоварвания се проверява още при подбора на космическите екипажи и при тренировките преди полета, припомни Орлов. „Те знаят какво да правят при такива ситуации и какво могат да изпитат. Претоварването, дори и в авариен режим, не им е създало допълнителни проблеми\", изтъкна той. Орлов отбеляза също, че екипажът е бил в скафандри, което допълнително е помогнало за понасянето на подобни натоварвания. Пред телевизия „Россия 24\" руският космонавт Алексей Овчинин пък сравни с „бетонен блок върху гръдния кош\" налягането върху тялото си при спешното кацане след аварията с ракетата „Союз\". „Налягането по време на спускането е от гърдите към гърба, така че си представете, че някой поставя върху гърдите ви огромен бетонен блок, чието тегло е 7 пъти по-голямо от вашето\", описа усещането той. Няколко дни след преживяното на пресконференция в Центъра за космически полети „Джонсън\" в Хюстън американският астронавт Ник Хейг призна, че не повярвал, че е възникнал проблем с ракетата-носител „Союз\". Запитан каква е била първата му мисъл след аварията, Хейг отговори, че помни неприятното усещане, след като станало ясно, че е отказал ускорителният блок. „До известна степен не можех да повярвам, че това е могло да се случи. Това бе изненадващо. Подобно нещо не се бе случвало от 35 години\", каза той. Заради аварийното кацане Русия официално съобщи, че временно спира пилотираните полети. Информиран за аварията, екипажът на Международната космическа станция промени работния си план. „Има достатъчно запаси на Международната космическа станция от храна, вода, кислород и гориво до лятото на 2019 г. Ще стигнат за половин година, до лятото на следващата година\", увери ръководителят на полетите на руския сегмент от станцията, космонавтът Владимир Соловьов. В момента на станцията работят руският космонавт Сергей Прокопиев, астронавтът от Европейската космическа агенция Александър Герст и астронавтката от НАСА Серена Ауньон. По план те трябва да се върнат на Земята през декември, но може да се наложи да останат в орбиталната станция още известно време. На Земята след аварията веднага бе сформирана държавна комисия, която да разследва случилото се с ракетата носител „Союз-ФГ\". Тя започна работа с изучаването на телеметричните данни, съобщи Дмитрий Рогозин, ръководител на Роскосмос. Роскосмос планира три безпилотни старта на ракетите-носители до края на годината, преди изстрелването на следващата пилотирана мисия с кораба „Союз\", съобщи изпълнителният директор на пилотираните програми към руското космическо ведомство Сергей Крикальов. „Стартът на ракетите-носители ще бъде осъществен след като комисията уточни какъв е проблемът, предизвикал неотдавнашната авария. Ще бъдат взети всички мерки, за да не се допуснат в бъдеще подобни инциденти\", заяви той. „По съществуващите правила преди следващия пилотиран полет, трябва да има поне един безпилотен старт след аварията. Ние планираме цели три преди следващата мисия до Международната космическа станция през декември. Един от космодрума Куру във Френска Гвиана, един на безпилотен апарат и един с товарния кораб \"Прогрес\". Необходимите потвърждения ще бъдат повече от достатъчни, преди старта на следващия екипаж\", информира още Крикальов. Междувременно стана ясно,че следващият екипаж, който ще полети към Международната космическа станция през декември, остава същият. „Точната дата на старта на следващата експедиция още не е известна. Известно е само, че засега изстрелването е планирано за месец декември. Съставът на екипажа остава същият, какъвто беше предварително определен - Олег Кононенко (Роскосмос), Ан Макклейн (НАСА) и Давид Сен-Жак (Канадска космическа агенция)\", потвърдиха от Центъра за подготовка на космонавтите. От 2010 г. с неуспех са завършили 13 изстрелвания на руски ракети-носители, причинени от повреда в работата на самите ракети или на ускорителните им блокове. От тях осем старта са били проведени от космодрума Байконур, три от Плесецк, и по един от морската платформа в Тихия океан в рамките на програмата „Морски старт\" и от новия руски космодрум Восточний. В резултат на неуспешните стартове са загубени три товарни кораба „Прогрес\" и 32 спътника, сред които 19 чуждестранни. Корабите „Союз\" са нещо като „космически товарен кон\", свършил много работа за повече от половин век. Състои се от три части - обслужващ модул, орбитален модул и модул за завръщане. Орбиталният модул се използва след скачването с космическата станция като „спасителна лодка\" в случай, че станцията трябва спешно да бъде напусната. Днес корабът „Союз\" е единствената връзка с Международната космическа станция, след като НАСА прекрати програмата на совалките, припомни ДПА. За разлика от тях, корабът „Союз\" може да се използва само еднократно. Той доставя космонавти и астронавти в космоса, след което ги връща обратно на Земята. Още първият полет на „Союз\" през 1967 г. завършва с трагедия. При завръщането му в атмосферата парашутът му не се отваря и „Союз-1\" се разбива в Земята, при което загива космонавтът Владимир Комаров. Мисията на „Союз-11\" също завършва с трагедия през 1971 г., когато дефектира дюза и заради разхерметизация загиват тримата космонавти на борда.", "date": "2018.10.20", "title": "Какво се случи при изстрелването на космическия кораб „Союз МС-10”?"}
{"url": "http://standartnews.com/svyat/dzhamal_hashogi_e_pochinal_v_sauditskoto_konsulstvo_v_istanbul_sled_sbivane-376880.html", "text": "Саудитска Арабия призна, че журналистът Джамал Хашоги е починал в нейното консулство в Истанбул при сбиване с хора, които срещнал там, предадоха световните агенции. Те се позоваха на официалната Саудитска агенция по печата, която разпространи предварителните резултати от разследването на мистериозното изчезване на базирания в Съединените щати саудитски журналист дисидент. Разследванията на случая продължават, като до момента са били задържани 18 саудитски граждани. Имената им не бяха разкрити. Съветникът в кралския двор Сауд ал Кахтани и заместник-ръководителят на разузнаването Ахмед Асири са били уволнени, наред с още трима високопоставени разузнавачи. Крал Салман е разпоредил преструктуриране на ръководството и преразглеждане на правомощията и методите на националното разузнаване под надзора на министерски комитет начело с престолонаследника принц Мохамед бин Салман. Комитетът ще трябва да докладва лично на монарха в срок от един месец. Саудитска Арабия изрази съжаление за смъртта на Хашоги и похвали Турция за сътрудничеството по случая. Кралството обещава да накаже с цялата строгост на закона всички онези, които са замесени в убийството на журналиста, се казва в изявление на саудитското министерство на външните работи в Туитър. Саудитският престолонаследник не е знаел за конкретната операция, довела до смъртта на Хашоги, увери представител на властите, запознат с разследването, предаде Ройтерс. Според цитирания източник, пожелал да запази анонимност, не е имало заповед журналистът да бъде убит или дори отвлечен. Той обаче отбеляза, че има принципна инструкция за връщане на критици обратно в страната. Местонахождението на тялото на Хашоги не е известно, откакто то е било предадено на \"местен сътрудник\", каза представителят на саудитските власти. Той посочи, че шофьорът на консулството е участвал в операцията по прехвърлянето на тленните останки. Турският президент Реджеп Тайип Ердоган и саудитският крал Салман са се разбрали в телефонен разговор снощи двустранното сътрудничество при разследването на случая Хашоги да продължи, предаде по-рано Франс прес, като се позова на турското президентство. Двамата лидери вече обсъдиха въпроса по телефона в неделя. Джамал Хашоги, базиран в САЩ саудитски журналист дисидент, критичен към външната политика на кралството и конкретно към престолонаследника – изчезна, след като на 2 октомври отишъл в генералното консулство на Саудитска Арабия в Истанбул за оформяне на документи във връзка с планираната си женитба. Редица медии предположиха, че той е бил убит в сградата на мисията. На 6 октомври Ройтерс съобщи, че това е една от основните версии според турската полиция. Телевизия Си Ен Ен пък каза, че саудитските власти се подготвят да признаят, че Хашоги е починал при разпит, който не е преминал по план.", "date": "2018.10.20", "title": "Джамал Хашоги е починал в саудитското консулство в Истанбул след сбиване"}
{"url": "http://standartnews.com/svyat/premierat_borisov_na_sreshta_s_tsao_dzienmin-376887.html", "text": "Премиерът Бойко Борисов проведе среща със заместник-председателя на Постоянния комитет на общокитайското събрание на народните представители Цао Дзиенмин в рамките на Четвъртата среща на местните лидери на страните от Инициативата „16+1\". Двамата обсъдиха дневния ред на форума, който се провежда под мотото „Глобално мислене, действия на местно ниво\". Министър-председателят Бойко Борисов изрази увереност, че срещата на местните лидери ще допринесе за задълбочаването на двустранните отношения между България и Китай. „Във форума ще участват представители на всички български области, както и голям брой общини. Надявам се те да установят контакти и да реализират сътрудничество по конкретни проекти\", каза премиерът Борисов. Той акцентира върху желанието на България за разширяване на всестранното приятелско партньорство с Китай, чрез задълбочаване на политическите и икономически контакти и подчерта, че през 2019 г. България и Китай ще отбележат 70-ата годишнина от установяването на дипломатически отношения. „България подкрепя Инициативата за сътрудничество между Китай и страните от ЦИЕ „16+1\" и участва в различните й формати. Оценяваме като успешна проведената в София Седма среща на върха „16+1\" на 7 юли\", каза премиерът Борисов. Той посочи общото желание на всички участници, сътрудничеството във формата „16+1\" да се развива в съответствие с нормите и регулациите на ЕС, като един от най-значимите резултати на форума в София. „Важен инструмент за това ще бъде Глобалния център за партньорство на държавите от Централна и Източна Европа и Китай (Global Partnership Centre of CEECs and China), за чието създаване се взе решение при провеждането на Инициативата през юли\", допълни още българският министър-председател.", "date": "2018.10.20", "title": "Премиерът Борисов на среща с Цао Дзиенмин"}
{"url": "http://standartnews.com/lyubopitno/uspyaha_da_spasyat_unikalniya_choveshki_skelet_lusiya_ot_opozhareniya_muzey_v_rio-376901.html", "text": "Голяма част от костите на черепа на най-стария човешки фосил в Латинска Америка са намерени сред руините на изгорелия Национален музей в Рио Де Жанейро, съобщиха БГНЕС и Би Би Си. Човешкият скелет, наречен \"Лусия\", е на 12 000 години и бе една от хилядите безценни находки в колекцията на 200-годишния музей, който избухна в пламъци през септември. Директорът на музея обяви, че около 80 процента от костните фрагменти на черепа на Лусия са били индентифицирани. Скелетът – който е най-старият, откриван някога на континента, бе сред най-ценните експонати в музея. Експертите са категорични, че могат да се опитат успешно да възстановят черепа. Той е бил поставен в метална кутия в специален шкаф за съхранение, което го е предпазило от огъня. В момента все още се провеждат укрепителни работи по фасадата на сградата – близо 50 дни след пожара. Причината за избухването на пламъците, които унищожиха стотици зали, съдържащи над 20 милиона артефакта, все още се разследва. Останките на Лусия бяха открити в пещера през 1975 година в щата Минас Жераис, северно от Рио де Жанейро, от френския археолог Анета Ламен-Емперер. Тестове на черепа и скелета показаха, че те принадлежат на жена на около 20-годишна възраст, която е била висока около 150 см. Археолози смятат, че Лусия може да е била един от първите преселници в Южна Америка.", "date": "2018.10.20", "title": "Успяха да спасят уникалния човешки скелет \"Лусия\" oт опожарения музей в Рио"}
{"url": "http://standartnews.com/svyat/beliyat_dom_natazhen_ot_potvarzhdavaneto_na_smartta_na_zhurnalista_dzhamal_hashogi-376899.html", "text": "Белият дом каза, че е натъжен от потвърждаването на смъртта на саудитския журналист дисидент Джамал Хашоги, предаде ДПА. \"С прискърбие чуваме потвърждаването на смъртта на г-н Хашоги и поднасяме най-дълбоките си съболезнования на неговото семейство, годеница и приятели\", каза говорителката на американското президентство Сара Сандърс в изявление. \"Ще продължим да следим внимателно международните разследвания на този трагичен инцидент и да призоваваме за правосъдие, което да е навременно, прозрачно и в съответствие с всички надлежни процедури\", обеща Сандърс. Тя отбеляза, че Саудитска Арабия \"предприе действия срещу идентифицираните досега заподозрени\". Тази нощ Саудитска Арабия обяви, че Хашоги е починал при сбиване в нейното консулство в Истанбул. Разследванията на случая продължават, като до момента са били задържани 18 саудитски граждани. Съветникът в кралския двор Сауд ал Кахтани и заместник-ръководителят на разузнаването Ахмед Асири са били уволнени. Американски конгресмени поставиха под съмнение саудитските обяснения, че Хашоги е починал при сбиване. \"Да кажа, че съм скептичен към новата саудитска версия, би било прекалено сдържано от моя страна\", коментира в Туитър влиятелният републиканец Линдзи Греъм. Той допълни, че му е трудно да определи най-новото обяснение като правдоподобно. Демократът Адам Шиф също постави под съмнение достоверността на саудитската версия. \"Ако (Хашоги) се е бил с онези, изпратени да го задържат насила, залогът е бил неговият живот. Трябва да бъде потърсена отговорност от (Саудитска Арабия). Ако администрацията (на президента Доналд Тръмп) не поеме лидерска роля (по въпроса), то тогава Конгресът трябва да го направи\", призова Шиф. \"Вашингтон пост\" публикува последната статия на изчезналия саудитски журналист Джамал Хашоги Друг американски конгресмен демократ, Ерик Суолуел, попита: \"Къде е тялото?\" Тялото на Хашоги трябва да бъде предадено незабавно на неговото семейство, призова той в Туитър. Преди Саудитска Арабия да потвърди официално смъртта на журналиста, президентът на САЩ Доналд Тръмп заяви, че може да обмисли санкции срещу нея във връзка със случая, предаде Ройтерс. Прекалено рано е да кажем какви може да са последиците от инцидента, каза президентът на САЩ при посещение в щата Аризона. Той все пак спомена за възможни санкции, но допълни, че Конгресът трябва да участва в определянето на американския отговор. Преди това държавният секретар на САЩ Майк Помпейо заяви, че администрацията на Тръмп ще обмисли широк набор от мерки, ако бъде установено, че представители на саудитските власти са замесени в (към онзи момент) предполагаемото убийството на Хашоги, предаде Асошиейтед прес.", "date": "2018.10.20", "title": "Белият дом натъжен от потвърждаването на смъртта на журналиста Джамал Хашоги"}
{"url": "http://standartnews.com/svyat/balgarska_shevitsa_na_revera_na_britanskata_kralitsa-376883.html", "text": "Българска шевица на ревера на британската кралица. Съпругата на президента Румен Радев подари брошка с български орнаменти по време на аудиенцията на държавния глава при Елизабет II. Идеята за най-новото бижу в колекцията на кралицата се ражда за секунди. В продължение на 11 години Ина Асса работи във Франция за модни къщи от ранга на Пако Рабан и Живанши. Връща се да твори у нас. Създава тоалети и аксесоари и за съпругата на президента Десислава Радева, която преди година идва със специална задача. Поводът е специален - посещение при кралица Елизабет, разказва NOVA. Така се ражда идеята за брошка с шевици в комбинация с камъни Сваровски. Вдъхновението за Ина идва от шевиците на традиционна българска покривка. В света на политиката брошката е не просто бижу, а често послание и кралицата не прави изключение. По време на срещата си с Доналд Тръмп поставя на ревера си брошка - подарък от семейство Обама. За 66 години на трона кралица Елизабет е получила хиляди подаръци от целия свят. От будистки молитвен шал, дар от Тибет, през вази с лика на кралицата и принц Филип, подарени от президента на Узбекистан. Специално изработен стол от Уганда и торбичка със сол от Британските вирджински острови. Сред по-закачливите са зимни ръкавици, подарък от Канада по повод Олимпиадата във Ванкувър. Друг подарък е истинска кост от динозавър - отново дар от Канада. За шест десетилетия кралицата е получила и някои съвсем живи подаръци като породист кон от съветския лидер Никита Хрушчов, 500-килограмов слон от Камерун и дори нилски крокодил. Те не обитават Бъкингамския дворец, а са в лондонската зоологическа градина. Междувременно на нетипичен подиум дизайнерката Ина Асса представи новата си колекция есен-зима. Моделите, които дефилираха с новите облекла, са клиенти на модната марка. Сред тях бяха известни лица от сферата на бизнеса, както и момиче със Синдром на Даун. Колекцията е вдъхновена от всички жени, които работят в офиса или извън него. Семплата линия от колекцията на Ина Асса е допълнена и с брошки от камъни. Дрехите са подходящи както за всекидневно облекло, така и за официален повод.", "date": "2018.10.20", "title": "Българска шевица на ревера на британската кралица"}
{"url": "http://standartnews.com/svyat/sled_zhestokiya_intsident_s_vlak_v_indiya_naymalko_61_zaginali-376884.html", "text": "Най-малко 61 души са загинали и 72 са били ранени при инцидента в северозопадния индийски щат Пенджаб, където влак се вряза вчера в множество, събрало се за религиозен празник, предаде ТАСС, като се позова на агенция Синхуа. Предишните данни бяха за 50 загинали. Влакът се врязал в тълпата, която стояла на железопътната линия, за да гледа шоу с фойерверки по време на празненствата. \"Имаше много шум, тъй като бяха хвърляни пиратки и фойерверки и изглежда, че не са били в състояние да чуят приближаващия влак\", заяви полицейски служител на сцената пред АФП. Един очевидец казал пред местния телевизионен канал, че настанал пълен хаос, когато тълпите забелязали, че влакът \"идва много бързо\" към тях. \"Всеки бягаше в паника и внезапно друг влак се заби в тълпата хора\", каза той. Според очевидци влакът се движел с висока скорост в тъмното, а хората не го чули. Днес е ден на траур в индийския щат Пенджаб.", "date": "2018.10.20", "title": "След жестокия инцидент с влак в Индия: най-малко 61 загинали"}
{"url": "http://standartnews.com/svyat/naymalko_chetirima_zaginaha_pri_vzriv_v_rusiya_video-376886.html", "text": "ай-малко четирима души са загинали, а седем са ранени след взрив в завод за пиротехника в руския град Гатчина, Ленинградска област, съобщи ТАСС. Предполага се, че сред жертвите е и гражданин на Беларус. Екипи работят по разчистването на отломките на завод „Авангард\", търсят се още двама души. Следственият комитет на Руската федерация заведе наказателно дело по член „Нарушаване на правилата за безопасност на взривоопасни обекти, причинило по непредпазливост смъртта на двама или повече души\". Главният инженер на завода бе задържан по подозрения, че е наемал работници на черно. Въпросните хора, които не са имали право да извършват такива дейности, са изготвяли смеси за пиротехнически изделия.", "date": "2018.10.20", "title": "Най-малко четирима загинаха при взрив в Русия (ВИДЕО)"}
{"url": "http://standartnews.com/svyat/borisov_na_vizita_v_obedinenite_arabski_emirstva_i_arabska_republika_egipet-376888.html", "text": "Министър-председателят Бойко Борисов ще бъде на официално посещение в Обединените арабски емирства (ОАЕ) и в Арабска Република Египет в периода 20-23 октомври. В рамките на визитата премиерът Борисов ще се срещне с престолонаследника на Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал Нахаян, както и с вицепрезидента и министър-председател на ОАЕ шейх Мохаммед бин Рашед Ал-Мактум. По време на разговорите ще бъде обсъдено развитието на политическия диалог между двете държави и засилване на ефективното взаимодействие в стратегически важни области като икономиката и инвестициите, отбраната и сигурността, борбата с тероризма, иновациите и технологиите. В Кайро премиерът Бойко Борисов ще разговаря с президента на Република Египет Абдел Фатах Ас Сиси. В продължение на разговорите им по време на 73-та сесия на Общото събрание на ООН, двамата ще обсъдят активизиране на двустранните отношения и задълбочаване на сътрудничеството във всички области от взаимен интерес. В делегацията, ръководена от премиера Борисов, са вицепремиерът и министър на външните работи Екатерина Захариева и министърът на финансите Владислав Горанов. Настоящото посещение на министър-председателя Бойко Борисов в Обединените арабски емирства е първа визита на това равнище в историята на двустранните отношения. То се явява продължение на усилията за по-нататъшно активизиране на двустранното сътрудничество, след като в началото на тази година България и ОАЕ откриха свои посолства в Абу Даби и София.", "date": "2018.10.20", "title": "Борисов на визита в Обединените арабски емирства и Арабска Република Египет"}
{"url": "http://standartnews.com/balgariya/radev_prizova_za_zasilvane_na_investitsionnoto_satrudnichestvo_s_kitay-376902.html", "text": "Партньорството в икономиката и инвестиционното сътрудничество между България и Китай имат голям потенциал за развитие и в краткосрочен план двете държави следва да предприемат конкретни стъпки за неговото реализиране. Това беше общата позиция на президента Румен Радев и зам.-председателя на Постоянния комитет на общокитайското събрание на народните представители Цао Дзиенмин, които проведоха среща на „Дондуков\" 2. Дзиенмин е на посещение в България за участие в Четвъртата среща на местните лидери на страните от инициативата „16+1\", която се провежда в София и във водената от него делегация са включени представители на 15 водещи в своето развитие китайски провинции. Създаването на Глобален център за сътрудничество в София, който да проучва европейското законодателство и да оценява риска при осъществяването на инвестиционни проекти от Китай в ЕС, в сътрудничество със страните от „16+1\", също беше обсъдено на срещата. Идеята на българския президент за създаването на този център, изразена на срещата с министър-председателя Ли Къцян у нас през юли тази година, се оценява високо от китайското държавно ръководство и ще продължат консултациите за неговото осъществяване, увери Цао Дзиенмин. По думите на президента Радев със създаването на центъра ще бъдат насърчени и сътрудничеството в сферата на науката и образованието между България и Китай. Държавният глава подчерта също така, че страната ни може да предложи най-добрите условия за инвеститорите в Югоизточна Европа и призова за увеличаване на инвестициите от Китай в страната ни в областта на науката и образованието, информационните технологии и селското стопанство. „Гражданите очакват конкретни резултати от нашето сътрудничество\", заяви държавният глава и отново открои значението, което ще има откриването на пряка въздушна линия между България и Китай за увеличаване на контактите между бизнеса и стимулиране на туризма. За България Китай е важен партньор и ние високо ценим историята, културата и традициите на вашия народ. Именно те са най-важната основа, на която се развиват нашите отношения и отличният политически диалог на всички нива, подчерта държавният глава Румен Радев.", "date": "2018.10.20", "title": "Радев призова за засилване на инвестиционното сътрудничество с Китай"}
{"url": "http://standartnews.com/balgariya/borisov_na_vizita_v_obedinenite_arabski_emirstva_i_arabska_republika_egipet-376888.html", "text": "Министър-председателят Бойко Борисов ще бъде на официално посещение в Обединените арабски емирства (ОАЕ) и в Арабска Република Египет в периода 20-23 октомври. В рамките на визитата премиерът Борисов ще се срещне с престолонаследника на Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал Нахаян, както и с вицепрезидента и министър-председател на ОАЕ шейх Мохаммед бин Рашед Ал-Мактум. По време на разговорите ще бъде обсъдено развитието на политическия диалог между двете държави и засилване на ефективното взаимодействие в стратегически важни области като икономиката и инвестициите, отбраната и сигурността, борбата с тероризма, иновациите и технологиите. В Кайро премиерът Бойко Борисов ще разговаря с президента на Република Египет Абдел Фатах Ас Сиси. В продължение на разговорите им по време на 73-та сесия на Общото събрание на ООН, двамата ще обсъдят активизиране на двустранните отношения и задълбочаване на сътрудничеството във всички области от взаимен интерес. В делегацията, ръководена от премиера Борисов, са вицепремиерът и министър на външните работи Екатерина Захариева и министърът на финансите Владислав Горанов. Настоящото посещение на министър-председателя Бойко Борисов в Обединените арабски емирства е първа визита на това равнище в историята на двустранните отношения. То се явява продължение на усилията за по-нататъшно активизиране на двустранното сътрудничество, след като в началото на тази година България и ОАЕ откриха свои посолства в Абу Даби и София.", "date": "2018.10.20", "title": "Борисов на визита в Обединените арабски емирства и Арабска Република Египет"}
{"url": "http://standartnews.com/balgariya/tanya_naydenova_predsedatel_na_ozhs_v_bsp__sofiya_nedopustimo_e_valeri_simeonov_da_otgovarya_za_demografskata_politika-376890.html", "text": "С дълбока тревога и възмушение приемаме циничните изказвания на вицепремиера Валери Симеонов, който нарече майките на деца с увреждания „група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца\". Това каза председателят на Обединението на жените социалистки в БСП – София Таня Найденова. Според нея недопустимо е човек, който може да направи подобно изказване, да продължава да отговаря за най-важния проблем, пред който е изправена нацията – демографската катастрофа. Още повече след като вместо да се извини и да поиска прошка, Симеонов препотвърди, че не се отказва от  думите си. „Държавата и до ден днешен е длъжник на децата с увреждания и е повече от скандално подобно отношение от висш държавен служител, които е овластен единствено и само за да бъде в услуга и помощ на тези, които плащат данъци\", убедена е Найденова. „От името на жените социалистки в БСП - София изказвам пълната си подкрепа към майките на деца с увреждания и ще продължим да бъдем съпричастни с тях в справедливата им кауза. Защото няма нищо по свещенно и възвишено от майчинската грижа и себеотдаденост\", категорична е Таня Найденова.", "date": "2018.10.20", "title": "Таня Найденова, председател на ОЖС в БСП – София: Недопустимо е Валери Симеонов да отговаря за демографската политика"}
{"url": "http://standartnews.com/balgariya/premierat_zhiveem_v_mnogo_trevozhen_svyat-376891.html", "text": "След като взе участие в заседание на Европейския съвет и среща на високо равнище между Европа – Азия в Брюксел, премиерът Бойко Борисов се завърна в София за откриването на Четвъртата среща на местните лидери на страните от Инициативата 16+1, която събира страните от Централна и Източна Европа и Китай. \"В Брюксел на срещата на върха ЕС – Азия, бяха очертани огромните възможности, които има нашият пазар във всяко едно отношение. В същото време сме в условията на санкции от САЩ към Китай, към Русия, от ЕС към Русия и на вчерашната среща в Брюксел наред с оптимизма, имаше и много песимизъм, защото ако приемем, че свободният пазар, конкурентоспособността са движещите сили за един успешен бизнес и сътрудничество санкциите са точно прътът в колелата, който спира и променя конкурентоспособността на бизнеса и страните където има такива\", каза Борисов. По думите му излизането на САЩ от споразумението за климатичните промени също не е еднозначен акт и за съжаление природата всеки ден ни напомня, че промените в климата са факт. \"Това, което днес е в Испания, наводнения, суши, земетресения, цунамита и това е също една причина за миграционната вълна, която върви в света. Така че светът като цяло трябва да положи огромни усилия. Новата епоха – цифровизацията, която върви във всички посоки, във всички области и сфери, води след себе си необходимостта от съответната киберзащита, борба срещу киберпрестъпленията\", каза премиерът. Той коментира и конкретно отношенията между България и Китай. \"Когато междуправителствените отношения са добри, инвестиционните намерения и подготовката за тези инвестиции зависят пряко от местнтата власт. 30 града мисля, че има побратимени с китайски общини и наши, само не ме карайте да ги изброя всичките. Ще се затрудня. Това е похвално, защото местните власти са моторите и най-лесно, когато междуправителствените отношения са добри, инвестиционните намерения, терените, подготовката им, възможността след това тези инвестиции да се развиват пряко зависи от местната власт\", каза премиерът. \"Живеем в много тревожен свят. Напрежението, витаещо в Брюксел и желанието на всички от Европа и Азия беше да се постигнат за в бъдеще по-добри резултати, но много труд, много работа още предстои на всички и тук не бива да пропускаме върховенството на закона, правата на човека, свободата на медиите. Теми много и важни. Но позволете ми накрая още веднъж да благодаря на китайската страна. Догодина честваме 70 години от дипломатическите ни отношения, така че ще имаме още поводи за срещи, разговори, пожелавам успех на местната власт, на бизнес форума днес, както нашият скъп гост каза – отношенията между Китай и България никога не са били по-добри\", допълни Борисов.", "date": "2018.10.20", "title": "Премиерът: Живеем в много тревожен свят"}
{"url": "http://standartnews.com/balgariya/kaloyan_pargov_poveche_darzhava__tova_e_osnovnata_ideya_na_viziya_za_balgariya-376889.html", "text": "Повече държава – това е основната идея на „Визия за България\". Нашата цел е да предоставим на българското общество своята позиция за това, как трябва да се развива България през следващото десетилетие. Това каза лидерът на БСП – София Калоян Паргов в Казанлък по време на среща със социалистите от дискусионен клуб за лява политика „Георги Кирков\" и Движението на ветераните от БСП в града. „Самият документ „Визия за България\" представлява вижданията ни по различни въпроси в областта на демографията, икономиката, образованието, здравеопазването, културата и други. Нашето желание е да стартираме диалога с обществото, тъй като България е изправена пред тежко предизвикателство, което изисква национален консенсус\", каза Паргов и обясни, че става въпрос за едно предупреждение на учените, че около средата на века българският етнос ще бъде в малцинство. „Това се случва за първи път в 1 300-годишната история на България\", заяви той. „Ето защо е важен този документ. Важен е, защото предлага решения. Те се нуждаят от конкретизация, за да се превърнат в реални политики\", уточни Калоян Паргов.", "date": "2018.10.20", "title": "Калоян Паргов: Повече държава – това е основната идея на „Визия за България“"}
{"url": "http://standartnews.com/balgariya/snyag_pokri_rayona_na_vrah_musala_tazi_sutrin_-376892.html", "text": "Сняг покри района на връх Мусала тази сутрин за първи път този сезон. Синоптиците предупреждават, че тази събота и неделя само започва промяна на времето. През следващата седмица температурите още ще се понижат.", "date": "2018.10.20", "title": "Сняг покри района на връх Мусала тази сутрин"}
{"url": "http://standartnews.com/balgariya/nikolay_kokinov_severin_krasimirov_nyama_druga_alternativa_osven_da_sazhalyava-376893.html", "text": "Обвиненият за убийството на Виктория Маринова – Северин Красимиров, няма друга алтернатива, освен да съжалява. Очевидно цели по-малко наказание. Това каза в предаването „Тази събота\" по bTV Николай Кокинов, адвокат и бивш софийски градски прокурор. Той прогнозира, че ако Северин продължи със самопризнанията, ще получи най-вероятно присъда от 30 години затвор. „Ако той действително съжаляваше, първо, нямаше да се стигне до този резултат, и второ – щеше да се предаде, а не да бяга в Германия\", смята Кокинов. Според него Северин е бил привлечен или от предмет, който е искал да отнеме от Виктория Маринова, или чисто полово. Делото няма да е лесно, защото фокусът на обществото е върху този случай, отбеляза бившият градски прокурор. Кокинов защитава Цвета Таскова, която участва в катастрофата на магистрала „Тракия\", при която загинаха 6 души, а над 20 бяха ранени. Другата седмица предстои предяване на прецизирано обвинение.  „Съдебно-техническата експертиза, която посочва причините за катастрофата, явно е готова, след като ги викат, но аз нямам достъп до нея на този етап от процеса. Когато се запозная с нея, ще имам някакво становище\", отбеляза адвокатът.", "date": "2018.10.20", "title": "Николай Кокинов: Северин Красимиров няма друга алтернатива, освен да съжалява"}
{"url": "http://standartnews.com/balgariya/manolova_za_izkazvaneto_na_simeonov_to_e_nedopustimo_i_zhestoko-376894.html", "text": "Омбудсманът Мая Манолова определи изказването на вицепремиера Валери Симеонов по адрес на протестиращите майки на деца с увреждания като „недопустимо и жестоко\". Тя уточни, че поисканата оставка на Симеонов е кадрово решение, което е отговорност на премиера Бойко Борисов. „Аз мога да го коментирам в чисто човешки план, то е недопустимо, абсолютно неприемливо и много жестоко, оставам тези, които се занимават с политика и управление да го коментират в политически план\", бяха думите на Манолова. Тя представи и така наречената Бяла книга на неразрешените проблеми и заяви, че близо 100 хил. души са потърсили съдействие от институцията на омбудсмана от началото на мандата ѝ преди 3 години. Подадените жалби са над 35 хил., а повечето вече са решени. Най-много са нарушенията на правата на потребителите.", "date": "2018.10.20", "title": "Манолова за изказването на Симеонов: То е недопустимо и жестоко"}
{"url": "http://standartnews.com/balgariya/pavlova_shte_dorazviem_potentsiala_v_otnosheniyata_s_kitay-376896.html", "text": "„Насърчаването на взаимоотношенията и контактите между страните от Централна и Източна Европа с Китай е изключително важно във всички възможни формати, които съществуват във инициативите „16+1\" и в „Един пояс, един път\". Това заяви министър Лиляна Павлова рамките на Четвъртата среща на местните лидери и на Четвъртата работна среща на Асоциацията на областните управители на страните от Централна и Източна Европа в рамките на инициативата „16+1\". „За нас е от голямо значение да намерим синергията и начините за по-добра свързаност между всички инициативи и формати, за да има по-добра координация и добавена стойност между тях. Така ще дефинираме тяхната точна цел, как те взаимно се допълват, а не се припокриват, както и по какъв начин включваме местните, централните власти, бизнеса и всички възможни страни в процеса\", каза още пред аудиторията министър Павлова. Тя подчерта, че страните от Централна и Източна Европа имат едно голямо предимство в отношенията си с Китай заради трайните и дългогодишни връзки с източната страна. Например България ще чества 70 години от поставянето на дипломатическите отношения с Китай. „Икономическите ни отношения също бележат възход и успех, затова само през първите шест месеца на тази година можем да отчетем 10-процентно увеличение на износа от България за Китай. Но това не трябва да ни успокоява! Напротив - трябва да ни амбицира да работим повече и по-усилено, за да имаме балансирани търговски отношения и да развиваме неизползвания потенциал в сътрудничеството ни\", добави министър Павлова. Тя е уверена, че има много посоки, в които това да се случи. Пред участниците във форума Павлова посочи, че първите два панела са фокусирани в четири направления – туризъм, малки и средни предприятия, индустриални и демонстрационни зони и паркове, и земеделие. „Това са сектори, в които сме уверени, че имаме огромен потенциал и ако в тях вложим допълнително усилие, можем да разширим пазарите, нашето сътрудничество и да постигнем много – както на двустранно ниво, така и на ниво Централна и Източна Европа с Китай\", заяви министър Павлова. Тя отбеляза, че повечето от държавите от инициативата „16+1\"са членки на ЕС или кандидат членки на съюза. Затова спазването на европейското законодателство, на правилата и процедурите такива, каквито те трябва да са според него, са нещо изключително важно. „Нашите партньори от Китай са готови и проявяват разбиране към необходимостта от спазването на европейските правила и закони\", добави министър Павлова. В изказването си тя припомни, че по време на проведената през юли тази година среща между премиерите на България – г-н Бойко Борисов и г-н Ли Къцян на форума във формата „16+1\", двамата се договориха за създаването на Глобален партньорски център в рамките на инициативата. Целта му е да координира всички посочени усилия, наличните инициативи, формати и практики, да анализира какви са потенциалните възможности европейските компании да инвестират и работят в Китай, и обратното – китайските компании да оперират в Централна и Източна Европа. „Така чрез научен обмен, стъпвайки върху разработки и анализи, ще можем да се фокусираме върху правилата, законодателството, процедурите, да насърчим инвестициите, да подпомогнем и подкрепим това сътрудничество и партньорство, за да са базирани на добра почва, но и балансирани\", каза още министър Павлова. Тя подчерта, че днешният форум ще допринесе да се разкрият нови партньорства, както на ниво местни власти, така и на ниво бизнес. А планираните дискусиите в четирите клъстъра и срещите във формата „b2b\" са изключителна възможност за трайни и устойчиви партньорства и за бъдещо съвместно развитие, завърши изказването си министър Павлова пред участниците в инициативата „16+1\" – „Глобално мислене, действия на местно ниво\".", "date": "2018.10.20", "title": "Павлова: Ще доразвием потенциала в отношенията с Китай"}
{"url": "http://standartnews.com/balgariya/peti_den_bez_voda_v_lom-376895.html", "text": "Пореден ден екипи работят край село Добри дол без прекъсване. Именно там се намира една от връзките между стария и новия водопровод, по който до Лом ще стига вода. Заради кризата, причинена от тежка авария, бедственото положение за жителите от крайдунавския град и околните села продължава вече пет дни. Без вода останаха близо 30 000 души. До края на деня се очаква водата да бъде пусната постепенно и ако всичко е наред, утре в някои части на Лом вече ще има вода. Заради честите аварии по водопровода по-големите предприятия в града отдавна са се подсигурили със собствени водоизточници. А болницата дори е с двойно захранване. За малкия и среден бизнес обаче продължителното безводие причинява загуби. „Оборотът падна, хората ги няма. Никой не иска да му се сервира в пластмасови чаши. Вчера идваха едни хора от София и казаха, че не са на село и станаха и си тръгнаха. Божа работа е дали ще вържем бюджета. Ние имаме 21 човека персонал в това заведение\", разказа Кирил Мингилов, собственик на заведение. Тежко е и положението за родителите. Сред тях е и Анелия Кирилова: „Аз съм с три деца, няма как да се редя на опашки за вода. Ходя в квартал на града, който има кладенци. Големите оставям при малката или едно водя с мен от големите, за да ми помагат за тубите\". От общината съобщиха, че има специални телефони, на които да се обаждат гражданите, имащи нужда от помощ с пренасянето на бутилките с вода.", "date": "2018.10.20", "title": "Пети ден без вода в Лом"}
{"url": "http://standartnews.com/balgariya/blizo_100_000_grazhdani_sa_potarsili_sadeystvie_ot_ombudsmana_za_tri_godini-376898.html", "text": "За тригодишния период, в който омбудсман на страната ни е Мая Манолова, 99 584 граждани са потърсили съдействието й. Това обяви Манолова пред журналисти. Постъпилите жалби за този период са били 35 282, като ръстът от 20 октомври 2015 г. до 20 октомври 2018 г. в сравнение с тези за периода 2014-2015 г. е 549 процента. За тригодишния период приключените жалби са 32 893, посочи Манолова. Убедихме всички, че институцията на омбудсмана е надпартийна, че е видима и ефективна институция, подчерта Манолова. Изкушението пред мен беше голямо да представим успехите, но си дадохме и сметка, че нерешените проблеми са много и че има много работа, която хората очакват да свършим, каза още Манолова. Вместо календар на успехите, представяме Бяла книга, в която са включени всички теми, които сме определили за първостепенно важни за гражданите и техните права. В началото на отоплителния сезон, предвид предстоящото увеличение на цената и \"високомерното, надменно и неуважително отношение от страна на монополиста\", първото място в Бялата книга е определено за \"Топлофикация\", заяви Манолова. По думите й не се работи бързо и ефективно по честна методика за определяне на сградната инсталация и вероятно ще се окаже, че на хората е събирана неправомерно сума за тази услуга. Арбитражните съдилища също намират място в Бялата книга. Благодарение на промените, \"над 120 хиляди българи вече са свободни от рекета на арбитражните съдилища\", допълни тя. Колекторските фирми все още продължават да тероризират гражданите по всяко време на денонощието и проблемът с това все още не е решен, обясни омбудсманът. Манолова каза още, че ще насочи усилията си и към високите банкови такси, към ДДС върху дарените храни, екотаксите при първа регистрация на автомобил, детското правосъдие, медицинската експертиза и др. Най-много жалби за трите години са били получени заради нарушени права на потребителите, следвани от нарушени социални права и нарушения в изпълнителното производство.", "date": "2018.10.20", "title": "Близо 100 000 граждани са потърсили съдействие от омбудсмана за три години"}
{"url": "http://standartnews.com/balgariya/s_kakvo_vreme_shte_zapochne_novata_sedmitsa-376897.html", "text": "Атмосферното налягане ще бъде по-високо от средното за октомври и през деня ще се повиши още. През нощта облачността ще е разкъсана, по-значителна над източните райони от страната, сочи прогнозата на НИМХ-БАН. Утре ще бъде предимно облачно и главно в Западна и Централна България ще има валежи от дъжд. Ще духа слаб до умерен вятър от северната четвърт и с него ще продължи да нахлува студен въздух. Преобладаващите минимални температури ще бъдат между 7 и 12 градуса, а максималните ще са между 15 и 20 градуса. Над Черноморието ще бъде предимно облачно, но само на отделни места слабо ще превали. Ще духа слаб до умерен североизточен вятър. Максималните температури ще са 18-20 градуса, колкото е и температурата на морската вода. Вълнението на морето ще е 2-3 бала. В планините ще бъде предимно облачно и на много места в масивите от Западна и Централна България ще има валежи от дъжд. Над около 2100 метра валежите ще са от сняг. Ще духа умерен, по високите и открити части - и силен, вятър от изток-североизток. Максималната температура на височина 1200 метра ще е около 11 градуса, на 2000 метра - около 4 градуса. В началото на следващата седмица ще преобладава облачно време и на много места ще превалява дъжд, а в планините над 2000 метра - сняг. В цялата страна вятърът ще се ориентира от североизток. Температурите ще се понижат още и максималните ще бъдат между 12 и 17 градуса, а минималните - между 7 и 12 градуса. Във вторник валежите ще са на по-малко места, главно в Южна България, а над Северна ще има и временни разкъсвания на облачността. Североизточният вятър ще отслабне. Времето през октомври: очакват ни температури от минус 1 до 28 градуса", "date": "2018.10.20", "title": "С какво време ще започне новата седмица?"}
{"url": "http://standartnews.com/balgariya/otkritiyat_martav_v_blagoevgradsko_e_ubit__litseto_mu_e_obezobrazeno_sled_zhestok_poboy-376900.html", "text": "Откритият мъртъв мъж в Благоевградско е убит – жестоко пребит и обезобразен Убийство вече разследва полицията в благоевградското село Вълкосел. Тялото му бе открито тази сутрин след 4 часа на улица в селото. Лицето му е обезобразено, а освен това има и множество вътрешни наранявания, съобщава struma.com. Най-вероятно е бил удрян с дърво. Мъжът е 57-годишният Муйдин Дураков. Пил до 4 часа в местно заведение, като основна версия до момента е, че е убит след пиянска свада, допълва в. \"Струма\". Според местните жители той пиел, но не бил заядлив и по принцип бил кротък човек. Заедно със съпругата си отглеждал тютюн. Полицията издирва извършителя или извършителите. По неофициална информация има четирима задържани, но не е ясно дали те са виновни за смъртта на 57-годишния мъж.", "date": "2018.10.20", "title": "Откритият мъртъв в Благоевградско е убит - лицето му е обезобразено след жесток побой"}
{"url": "http://standartnews.com/balgariya/balgarska_shevitsa_na_revera_na_britanskata_kralitsa-376883.html", "text": "Българска шевица на ревера на британската кралица. Съпругата на президента Румен Радев подари брошка с български орнаменти по време на аудиенцията на държавния глава при Елизабет II. Идеята за най-новото бижу в колекцията на кралицата се ражда за секунди. В продължение на 11 години Ина Асса работи във Франция за модни къщи от ранга на Пако Рабан и Живанши. Връща се да твори у нас. Създава тоалети и аксесоари и за съпругата на президента Десислава Радева, която преди година идва със специална задача. Поводът е специален - посещение при кралица Елизабет, разказва NOVA. Така се ражда идеята за брошка с шевици в комбинация с камъни Сваровски. Вдъхновението за Ина идва от шевиците на традиционна българска покривка. В света на политиката брошката е не просто бижу, а често послание и кралицата не прави изключение. По време на срещата си с Доналд Тръмп поставя на ревера си брошка - подарък от семейство Обама. За 66 години на трона кралица Елизабет е получила хиляди подаръци от целия свят. От будистки молитвен шал, дар от Тибет, през вази с лика на кралицата и принц Филип, подарени от президента на Узбекистан. Специално изработен стол от Уганда и торбичка със сол от Британските вирджински острови. Сред по-закачливите са зимни ръкавици, подарък от Канада по повод Олимпиадата във Ванкувър. Друг подарък е истинска кост от динозавър - отново дар от Канада. За шест десетилетия кралицата е получила и някои съвсем живи подаръци като породист кон от съветския лидер Никита Хрушчов, 500-килограмов слон от Камерун и дори нилски крокодил. Те не обитават Бъкингамския дворец, а са в лондонската зоологическа градина. Междувременно на нетипичен подиум дизайнерката Ина Асса представи новата си колекция есен-зима. Моделите, които дефилираха с новите облекла, са клиенти на модната марка. Сред тях бяха известни лица от сферата на бизнеса, както и момиче със Синдром на Даун. Колекцията е вдъхновена от всички жени, които работят в офиса или извън него. Семплата линия от колекцията на Ина Асса е допълнена и с брошки от камъни. Дрехите са подходящи както за всекидневно облекло, така и за официален повод.", "date": "2018.10.20", "title": "Българска шевица на ревера на британската кралица"}
{"url": "http://standartnews.com/balgariya/premierat_borisov_na_sreshta_s_tsao_dzienmin-376887.html", "text": "Премиерът Бойко Борисов проведе среща със заместник-председателя на Постоянния комитет на общокитайското събрание на народните представители Цао Дзиенмин в рамките на Четвъртата среща на местните лидери на страните от Инициативата „16+1\". Двамата обсъдиха дневния ред на форума, който се провежда под мотото „Глобално мислене, действия на местно ниво\". Министър-председателят Бойко Борисов изрази увереност, че срещата на местните лидери ще допринесе за задълбочаването на двустранните отношения между България и Китай. „Във форума ще участват представители на всички български области, както и голям брой общини. Надявам се те да установят контакти и да реализират сътрудничество по конкретни проекти\", каза премиерът Борисов. Той акцентира върху желанието на България за разширяване на всестранното приятелско партньорство с Китай, чрез задълбочаване на политическите и икономически контакти и подчерта, че през 2019 г. България и Китай ще отбележат 70-ата годишнина от установяването на дипломатически отношения. „България подкрепя Инициативата за сътрудничество между Китай и страните от ЦИЕ „16+1\" и участва в различните й формати. Оценяваме като успешна проведената в София Седма среща на върха „16+1\" на 7 юли\", каза премиерът Борисов. Той посочи общото желание на всички участници, сътрудничеството във формата „16+1\" да се развива в съответствие с нормите и регулациите на ЕС, като един от най-значимите резултати на форума в София. „Важен инструмент за това ще бъде Глобалния център за партньорство на държавите от Централна и Източна Европа и Китай (Global Partnership Centre of CEECs and China), за чието създаване се взе решение при провеждането на Инициативата през юли\", допълни още българският министър-председател.", "date": "2018.10.20", "title": "Премиерът Борисов на среща с Цао Дзиенмин"}
{"url": "http://standartnews.com/balgariya/vremeto_se_razvalya__oblatsi_i_dazhd_dnes-376879.html", "text": "Днес облачността над по-голямата част от страната ще е значителна и на много места, главно в следобедните часове ще има превалявания. Ще духа слаб до умерен северозападен вятър. Максималните температури ще са между 17° и 22°. Такава е прогнозата за времето на Националния институт по метеорология и хидрология (НИМХ) при БАН. Атмосферното налягане ще бъде по-високо от средното за октомври и през деня ще се повиши още. Над Черноморието ще бъде предимно облачно с превалявания, главно в следобедните часове и по-значителни по южното крайбрежие. Ще духа слаб север-северозападен вятър. Максималните температури ще са 18-20°, колкото е и температурата на морската вода. Вълнението на морето ще бъде 2-3 бала. В планините ще бъде предимно облачно. На много места ще превалява дъжд, над 2300 сняг. Ще духа умерен север-северозападен вятър. Максималната температура на височина 1200 метра ще е около 11°, на 2000 метра – около 5°.", "date": "2018.10.20", "title": "Времето се разваля - облаци и дъжд днес"}
