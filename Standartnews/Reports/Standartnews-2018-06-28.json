{"url": "http://standartnews.com/svyat/atinskata_politsiya_razbi_balgarska_dzhebchiyska_banda-373041.html", "text": "Полицията в Атина е задържала 30 души, мнозинството - ромки от България, за които се смята, че стоят зад десетки случаи на джебчийства в столицата на Гърция само миналия уикенд, съобщава електронното издание на в. \"Катимерини\", цитирано от БТА. Някои от членовете на бандата били на по 12 години, посочи полицията. Смята се, че четирима граждани на Египет също са играли ключова роля. Начело на групата стоял българин, който не е заловен. Издирват се и още 21 лица. Бандата е действала на оживени места в Атина, включително на Акропола, а членовете й се представяли за туристи. Те често търсели помощ от своите жертви да ги упътят по карта, като отвличали вниманието им, така че техни съучастници да пребъркат джобовете им.", "date": "2018.06.27", "title": "Атинската полиция разби българска джебчийска банда"}
{"url": "http://standartnews.com/svyat/sharan_stoun_migrantskata_kriza_e_absurdna_brutalna_i_uzhasna_-373024.html", "text": "Шарън Стоун се появи на фестивала Paris Art and Movie Awards. Тя призова за повече хуманност в управлението на мигрантската криза, която намира за \"брутална\" и \"ужасна\". В цялата си елегантност Шарън Стоун представи краткия документален филм \"Безспорен глас\" на Прайс Арана, която продуцира част от Парижките награди за изкуство и филми. 60-годишната актриса бе в обикновена черна рокля, с черен шал с перли обхващащ косата й. Пред журналисти актрисата говори за мигрантската криза в САЩ, която тя описва като \"абсурдна\". \"Не мисля, че децата трябва да бъдат отделени от родителите си на американско-мексиканската граница, не мисля, че те трябва да умират по лодките или по бреговете на други места по света\", каза тя. \"Знаем, че на границата ни се случват нелепи неща, но има брутални, ужасни, смъртоносни неща, които се случват на всички брегове на света\", каза още Шарън, съжалявайки за липсата на хуманност в управлението на кризата.", "date": "2018.06.27", "title": "Шарън Стоун: Мигрантската криза е абсурдна, брутална и ужасна"}
{"url": "http://standartnews.com/svyat/opasno_vreme_v_gartsiya_kritichno_e_polozhenieto_v_rayona_na_halkidiki-373040.html", "text": "Нови наводнения в Гърция предизвика нестихващият циклон „Нефели\". Външното министерство е в готовност да съдейства на бедстващи сънародници. Телефони в случай на бедствени ситуации: Посолство в Атина: Дежурен телефони в извънработно време: +30 210 67 48 105, 106, 107 Мобилен телефон за спешни случаи: +30 693 70 96 220 Генерално консулство в Солун: Дежурен телефон в извънработно време: +30 2310 869 520 От МВнР съветват да не се пътува в района на Северна Гърция през следващите дни. Засега няма данни за пострадали или бедстващи българи. Подобрение на метеорологичната обстановка се очаква в петък. Критична е ситуацията в района на Халкидики, където властите поискаха обявяване на бедствено положение. Местните разказват, че порои от такъв мащаб не са характерни за този район. В района на Волос, централна Гърция, също са наводнени десетки къщи, а пожарникари спасявали туристи от пороите. Сериозни са щетите и в предградието на Атина – Мандра, където по улиците водата достигна половин метър.", "date": "2018.06.27", "title": "Опасно време в Гърция, критично е положението в района на Халкидики"}
{"url": "http://standartnews.com/mneniya/s_dzhulaya_zapochva_goreshtoto_lyato-373071.html", "text": "  - - Валежите, специално в България, слава на Бога, бяха намалени от световните метеорологични центрове и тези количества, които вчера бяха измерени на места - над 50-60 литра на квадратен метър, особено в Югоизточна България, паднаха в продължение на няколко десетки часа. Не се случи този библейски потоп, който обхвана само 1/3 от София преди няколко дни, но пък предизвика наводнения, защото в София паднаха 30-40 л на квадратен метър за половин-един час. Нивото на реките е в рамките на нормалното и ако изключим няколкото села в района на Ивайловград, до момента няма  съществени сигнали за проблеми в България. Гърция е особена като територия и за да се случи едно  наводнение, освен валежа, огромно влияние оказва релефът. Халкидики е на високо, но е непосредствено над морето и дъждът образува вълна, която тече от планината към морето - това няма спиране. Там и по-малко количество валежи води до бедствие. Хубавото е, че няма загинали. Миналата година в Каламата имаше удавени хора. Но ние трябва да се научим да  живеем с природата и тя ни показва къде  трябва да приложим нашите възможности - да не паркираме колите си в деретата, които веднъж на 20 години преливат и се превръщат в убийствени реки. Още повече, че за този циклон се говореше поне три дни преди първата му проява. - Валежите са съществени, но ще бъдат сравнително равномерно разпределени във времето, което няма да доведе до формирането до много високи речни вълни и прииждания. Сега някоя река може да излезе от коритото, някой канал да прелее, в някой град шахтите да са затлачени и улиците да се превърнат в реки. Моята прогноза е, че няма да има съществени поражения. Ще натрупа много вода. В някои райони валежите от вторник до петък включително ще надминат 100 литра сумарно за всичките дни, което не е нещо ненормално. Юни е най-валежният месец. - Да, вярно е, че тази година градушките са малко повече от климатичната норма, но те винаги са с много малък обем. Дори за Гърция тези апокалиптични прогнози за 129 литра в района на Лариса, на Катерини Паралия, не се сбъднаха. Валежите удариха само Халкидики. Нищо чудно на някои места в България валежът да е доста символичен, например в София. В столицата е мрачно и влажно като през октомври. - Ще е хубав Джулаят. На 1 юли се очертава хубаво време. Да се надяваме, че няма да има тази специфична ниска облачност и слънцето директно ще се покаже от вълните на морето. Оттогава започва минимум едноседмичен период на хубаво и топло време. - Докато децата ми бяха малки, ходехме на къмпинг \"Градина\" в края на юни. В продължение на 20 г. няколко пъти ме е валял силен дъжд, на 5-6 години веднъж, но то е било за ден- два. Такова, каквото е сега, се случва на рядко. Непредвидимо беше това нещо, нетипично за лятото. Това е зимна синоптична обстановка, а за лятото да се задържи повече от два дни е много рядко срещано явление, но както виждате - случва се. - Да. Още от неделя обещавам горещо и слънчево време по морето цяла седмица. Юли започва с много топлина, температурите по морето ще бъдат от порядъка на 25-26 градуса на въздуха, ще се повиши и температурата на морската вода, ще бъде над 23-24 градуса. Юли и август се очертават с нормални температури. Средномесечните са 23 градуса в Западна България, до 25-26 градуса в низините. Над Западна България нормални и малко по-високи от нормалните валежи, а в Източна България - нормални валежи и малко по-ниски от нормалните. Август ще бъде сравнително сух и топъл. - През 2012 г. България беше изпепелена от жега. В София, която минава като относително студен и неприветлив град, тогава имаше периоди, когато сутрин минималната температура беше над 20 градуса. Това лято няма основание да се очакват убийствени жеги. Ще имаме температури от 35 градуса, нищо чудно да се доближим и до 40 градуса, това е нормално, но в никакъв случай те няма да продължат седмица или десет дни, ще бъдат в рамките на няколко последователни денонощия. - Отсега дългосрочната прогноза го дава като нормален месец - топъл, богат на много слънце. - Ще цитирам думите на Апостола, който е казал за друго, но много важи за нашето самочувствие: \"Времето е в нас и ние сме във времето, то нас обръща и ние него обръщаме\". Трябва да се научим да живеем в унисон и в хармония с времето, да го възприемаме такова, каквото е. Не случайно в това време през последните 5-6 г. България произвежда рекордни количества пшеница, царевица, слънчоглед. Ние сме абсолютни първенци по производството на слънчоглед на глава от населението. Имаме и лозя, и овощни градини. Ние се връщаме към онзи период, в който България беше една чудесна градина. Не може да има само и единствено слънце. Ще има и  моменти през лятото, когато ще бъде малко по-хладно, ще има дъжд. До края на юни ще има възможност за някоя градушка, но това не е съществено. - Отнасям се с много топлина и усмивка към тези неща, но те важат за един друг период от климатичната история на България. Да не забравяме, че единственият празник, който не е сменян, е Гергьовден и никой лозар не може и да си помисли да си зарязва лозата на 1 февруари, резитбата започва на 14 февруари. Климатът и климатичните условия в началото на миналия век са били едно, сега нещата са коренно различни и пренасяйки автоматично онова време и онези природни мъдрости днес, практически те не важат. Дългогодишното натрупване на знания често пъти води до малко смешни ситуации. Веднага ще ви кажа една. Ако цъфне ябълка в Кюстендил, това дали ще бъде признак на топло и сухо лято? Ами ако в Дупница не цъфне ябълка, а климатът е еднакъв и времето е еднакво и за Кюстендил, и за Дупница. Тези феномоменти от развитието на едно растение не са прогностични. Те са следствие на сухото лято - в края на есента, поради овлажнение, ябълката, сливата или черешата бърза да  компенсира това, което е загубила. Това е постфактум на изминалото време, а не предикат на бъдещо време. - Навсякъде е така. Преди 25 г. на мен основната ми мисъл беше да намеря хляб и да купя мляко. След това забогатяхме и хората започнаха да обръщат внимание на качеството си на живот. Не само от времето се интересуват, а и от качеството на въздуха, на храната, на водата. Станахме по-богати, имаме 2 милиона автомобила повече. И когато на човека насъщният му е в кърпа вързан, той   започва да гледа: не може ли хлябът да бъде с два вида брашна, да бъде с няколко вида семена, да ям по-малко, но по-качествено. Навсякъде по света хората обръщат внимание и на качествата си на живот - какво ще бъде времето, кога да планират отпуската си. Тази чувствителност ще се увеличава все повече, защото времето пряко влияе върху нашата стопанска дейност. - Разбира се. Но моята работа е такава и в туризма, и като климатолог, че когато почивам, съм на работа и когато съм на работа, почивам. Но при всички положения, на нашето море е по-хубаво да отидеш през август, отколкото през февруари. Тогава мога да отида на кални бани, на спа-процедури, но на закрито. - Все повече и повече. Станал съм като някоя врачка и непрекъснато ме питат какво ще бъде времето. А аз винаги питам - къде и кога, защото не знам кой къде ще ходи на море и кога ще почива.", "date": "2018.06.27", "title": "С Джулая започва горещото лято"}
{"url": "http://standartnews.com/lyubopitno/630_rast_na_atakite_s_virusi_za_kopaene_na_kriptovaluti-373064.html", "text": "Нападенията с вируси, които крадат изчислителна мощ от чужди компютри, за да копаят криптовалути, нарастват с близо 630% през първото тримесечие на тази година. Това съобщиха от компанията за киберсигурност McAfee. За сравнение, през предходното тримесечие тези атаки са били 400 хил. броя, предава Financial Times. Този вид зловреден софтуер, наричан с прозвището cryptojacking, овладява изчислителната мощ на компютъра, без потребителите изобщо да разберат, че това се случва. Така, чрез видеокартата или процесора на засегнатия потребител, хакери започват да копаят/добиват криптовалути от разстояние, с чужд хардуер и чужда енергия. По този начин те си създават цели производствени вериги от хиляди заразени чужди машини, като не плащат и високите разходи за ток. Някои големи корпорации вече са попадали в клопката на cryptojacking вирусите, включително производителя на електрически автомобили Tesla и застрахователя Aviva. McAfee предвижда, че нападенията със зловреден софтуер за копаене на криптовалути ще изпреварят по брой и честота тези, които криптират или крадат данни и след това изискват откуп за тях. Сryptojacking вирусите са далеч по-незабележими и не носят почти никакъв риск за киберпрестъпниците, тъй като могат да генерират доходи, без да се налага жертвата да плаща откуп, сочи докладът на McAfee.", "date": "2018.06.27", "title": "630% ръст на атаките с вируси за копаене на криптовалути"}
{"url": "http://standartnews.com/regionalni/palna_promyana_v_tsentara_na_vidin-373066.html", "text": "Започва реконструкцията на централната градска част, съобщи кметът на Видин Огнян Ценков. Първата копка ще бъде направена на 10 юли, а лентата за завършване на реконструкцията трябва да бъде прерязана на 1 август 2019. Проектът за промяната на центъра се финансира от европейската програма „Региони в растеж\". Стойността му е 11,9 млн. лв., като приносът на общината е само 554 000 лв. Той ще бъде изпълнен на пет етапа като ще обхване пространството от драматичния театър и река Дунав до сградата на МВР. Първоначално ще се работи в пространството от реката до музей Конака. Предвидена е цяолстна подмяна на подземните комуникации – водопроводи, канални тръби, оптични кабели, електрификация. Сегашната гранитна настилка също ще бъде сменена с термолющен гранит, който ще бъде обезопасен срещу хлъзгане. Запазват се основните акценти – паметникът на Бдинци в центъра на площада, цветните партери, фонтаните. Всичко обаче ще бъде реновирано. Премахват се ротондата от брега на Дунава, фонтанът „Трите грации\" пред съда, колоните пред музея Конака. Това е един много важен и нужен проект, обяви Огнян Ценков. Той ще създаде условия за отдих с кътове, ще има ново осветление и пейки. Обсъждането му е започнало през 2011 г. и всеки жител на града е могъл да изкаже своето мнение за него.", "date": "2018.06.27", "title": "Пълна промяна в центъра на Видин"}
{"url": "http://standartnews.com/biznes/pravitelstvoto_vazlozhi_na_energiyniya_ministar_da_vazobnovi_tarseneto_na_investitor_za_aets_belene-373049.html", "text": "Министерският съвет отмени Решение № 250 от 2012 г. за отмяна на Решение № 259 от 2005 г. за определяне на енергиен обект „Ядрена централа на площадка „Белене\" като обект с национално значение и на Решение №260 на Министерския съвет от 2005 г. за изграждане на ядрена централа на площадка „Белене\". Днешният акт на правителството е изготвен във връзка с взетото на 07.06.2018 г. от Народното събрание на Република България решение за възобновяване на действията по търсенето на възможности за изграждане на АЕЦ „Белене\" съвместно със стратегически инвеститор, на пазарен принцип и без предоставяне на държавна гаранция, чрез отделяне на активите и пасивите за проекта АЕЦ „Белене\" в отделно проектно дружество, съобщават от пресслужбата на правителството. Министерският съвет възложи на министъра на енергетиката да възобнови действията по търсене на възможности за изграждане на АЕЦ „Белене\" съвместно със стратегически инвеститор, на пазарен принцип (без договори за задължително изкупуване на енергията, без преференциални цени, без договори за разлика, без корпоративни гаранции и/или други непазарни механизми за гарантиране на инвестицията) и без предоставяне на държавна гаранция, чрез отделяне на активите и пасивите за проекта в отделно проектно дружество. Очаква се енергийният министър да организира, координира и контролира провеждането на преговори с потенциални инвеститори и производители на оборудване. Министърът следва да разработи процедура за избор на стратегически инвеститор и да предложи възможности за структурирането на проекта в срок до 31.10.2018 г., както и периодично да информира Министерския съвет и Народното събрание за предприетите действия и конкретните резултати от преговорите.", "date": "2018.06.27", "title": "Правителството възложи на енергийния министър да възобнови търсенето на инвеститор за АЕЦ \"Белене\""}
{"url": "http://standartnews.com/biznes/vtori_opit_za_kontsesiya_na_letishte_sofiya-373060.html", "text": "Министерският съвет одобри решението на транспортния министър Ивайло Московски за откриване на процедура за избор на концесионер на летище София. Първата процедура бе обявена от кабинета \"Борисов-2\" с идеята огромна част от парите за концесия да бъдат платени предварително и да отидат за покриване на дълговете на \"Холдинг БДЖ\". Тя обаче бе спряна от служебното правителство на Огнян Герджиков по искане на летищните синдикати и на Асоциацията на българските авиокомпании с мотива, че не защитава достатъчно обществения интерес. Част от условията към бъдещия концесионер тогава беше плащането на първоначална сума от 550 млн. лева, 480 млн. от които трябва да покрият огромните дългове на БДЖ. Задълженията на жп компанията обаче вече са 4 пъти по-малко, така че това условие ще отпадне от условията на концесията, смятат експерти. Друго условия от първата процедура беше бъдещият концесионер да инвестира минимум 306,5 млн. лв. без ДДС за 35-годишен период.", "date": "2018.06.27", "title": "Втори опит за концесия на летище София"}
{"url": "http://standartnews.com/biznes/obb_i_dzi_kupiha_ofis_sgradata_v_milenium_tsentar-373058.html", "text": "  Обединена българска банка и ДЗИ придобиха сградата, в която се помещава централата им, от досегашния собственик НИКМИ. Тя е част от комплекса на бул. „Витоша\". Новото име на сградата е ОББ Милениум център. Това е най-високата бизнес сграда в центъра на София и вторият по височина небостъргач в столицата с 24 етажа и височина 112 м, а общата площ е 29 797.15 хил. кв. м. Намиращите се на партера офиси за клиенти на ОББ и ДЗИ се отличават с модерен и стилен дизайн и разполагат с 24-часова зона за самообслужване и безконтактен банкомат. Клонът на ОББ в ОББ Милениум център е един от трите офиса на банката в София, работещи и в събота. В сградата има специално обособени социални пространства с кафе зони и зони за релакс, три ресторанта, включително един на последния 24-и етаж, както и зони за самообслужване с вендинг машини и други удобства. Инсталирана е интелигентна система за управление на микро климата с възможност за индивидуални настройки за всяко отделно обособено пространство. „Новата ни централа ще ни позволи да развиваме по-добре както взаимоотношенията между екипите вътрешно, да подобрим операционната и бизнес ефективност, така и да заздравим връзката си с клиентите\", коментира Петър Андронов, председател на Кънтри тийма на КВС Груп за България и главен изпълнителен директор на ОББ.", "date": "2018.06.27", "title": "ОББ и ДЗИ купиха офис сградата в Милениум център"}
{"url": "http://standartnews.com/biznes/rayfayzenbank_vatreshnoto_tarsene_dvizhi_ikonomikata-373065.html", "text": "Райфайзенбанк (България) ЕАД публикува редовния си месечен икономически обзор с коментар на данните, налични към юни, с фокус върху брутния вътрешен продукт. Анализаторите на банката отчитат, че според  данните на НСИ през първото тримесечие на 2018 г. БВП се увеличи с 3.5% спрямо същото тримесечие на 2017 г., което макар и по-ниско от очакваното бе по-високо от предходното тримесечие. „От страна на търсенето, влиянието на външното търсене върху ръста остана относително слабо, макар и по-силно от предходните две тримесечия. От друга страна, в рамките на вътрешното търсене положителен принос реализираха както крайното потребление, така и брутните инвестиции.\", коментира икономическият анализатор на Райфайзенбанк Емил Калчев. От страна на предлагането, през първото тримесечие най-солиден принос за растежа на БВП имаше очаквано секторът на услугите, следван от индустрията (в т.ч. строителството), докато селското стопанство остана неутрално към растежа. „Картината на приносите на отделните групи услуги към динамиката на сектора отразява ситуацията в страната през първото тримесечие на годината – засилени покупки на недвижими имоти и автомобили, следствие от наличието на значителни спестявания, спада на лихвите по депозитите и кредитите, както и липсата на достатъчно инвестиционни възможности в страната.\", допълва Калчев.", "date": "2018.06.27", "title": "Райфайзенбанк: Вътрешното търсене движи икономиката"}
{"url": "http://standartnews.com/biznes/mtg_delfin_stroi_korab_za_reka_dunav-373059.html", "text": "Ръководителите на речните администрации на 7 дунавски държави инспектираха строителството на новия кораб за маркиране на плавателния път на р. Дунав. Специализираният плавателен съд се изгражда в елитната варненска корабостроителница МТГ „Делфин\" по проекта FAIRway Danube, финансиран по Механизма за свързване на Европа. Очаква се новият маркиращ кораб да бъде готов и доставен на ИА „Проучване и поддържане на река Дунав\" (ИАППД) в гр. Русе до края на август. Инспекцията на кораба беше част от програмата на срещата на Борда на директорите по проекта Danube STREAM, на която ИАППД беше домакин в гр. Варна. На нея шефовете на речните администрации на Австрия, България, Словакия, Унгария, Хърватия, Румъния и Сърбия обсъдиха хармонизирането на услугите по Дунав и  изпълнението на международните проекти за подобряване на плавателния път по реката.", "date": "2018.06.27", "title": "МТГ \"Делфин\" строи кораб за река Дунав"}
{"url": "http://standartnews.com/biznes/mana_i_pepelnitsa_moryat_lozyata_kray_sandanski-373061.html", "text": "Дъждовното време, което се редува със слънчеви часове, е причина за болести по лозовите масиви край Сандански. Най-тежко е положението в района на санданското село Катунци. Лозята са засегнати от мана и пепелница. „Времето е променливо, ту вали, ту пече слънце, а болестите това търсят – влага и топлина. Ако лозарите не се усетят навреме да пръскат лозята, то загубите при тях ще са сериозни. Длъжни сме да третираме с препарати насажденията си по-често от обикновеното\", заяви Йордан Халачев, който отглежда над 10 декара лозя край Катунци. Маната и пепелницата могат да се спрат само с често пръскане. Реколтата ще се спаси с третиране с препарати не през 10-14 дни, а най-много през 7 дни, само така ще се ограничат болестите и загубите по гроздето. За да предпазят лозята си, хората в региона използват различни препарати. Тази година дори изпробвали нови марки с надеждата да добият качествено грозде, а след това и хубаво вино, с каквото се слави регионът. Лозарите, които нямат финансова възможност да пръскат с препарати, използват като заместител тютюнева вода - пораженията обаче са факт. В района най-често отглежданите сортове са „Широка мелнишка лоза\", „Мелник 55\", „Мерло\" и „Каберне\". Местните хора продължават да отглеждат лозя, за да припечелят допълнителни доходи.", "date": "2018.06.27", "title": "Мана и пепелница морят лозята край Сандански"}
{"url": "http://standartnews.com/balgariya/stres_i_lekarstva_otklyuchvat_psoriazisa-373070.html", "text": "Псориазисът е автоимунно заболяване с генетична предразположеност. Това означава, че много хора носят гена на псориазиса, но не всички го отключват. Различните форми на заболяването имат различни генни локуси, отговорни за появата му, обяснява дерматологът д-р Иван Богданов, председател на фондация \"Псориазис\". Псориазисът не е заразен, категоричен е специалистът. Освен това се разпространява еднакво сред мъжете и жените. Медицината познава два типа псориазис. Т.нар. тип 1 се среща по-често при деца. Той обикновено се отключва в резултат на инфекции - най-често на горните дихателни пътища. Тази форма се появява изведнъж на много места по тялото с множество окръглени плаки. Псориазисът от тип 2 се проявява по-често при възрастни и често засяга нокти и често е придружен от псориатичен артрит. Като се има предвид, че едни от основните фактори за отключване на псориазиса са стресът и медикаментите за лечение на сърдечно-съдови заболявания, най-често засегнатите са хора в активна възраст, между 30 и 50-60 г., казва специалистът. Например, ако единият родител е с псориазис, вероятността да се прояви у детето е 17%, но ако и двама родители са с това заболяване, възможността и детето да заболее е около 35 дори до 40%. За България все още няма точни данни за честотата на заболяването. В момента се подготвя регистър. Според световните данни в зависимост от географската ширина и етническата принадлежност честота на заболяването може да варира от 0,5 до 3,5% от популацията. Някои етноси като индианците и ескимосите почти не страдат от псориазис. Сред хората от монглоидната раса се среща рядко. , където няма достатъчно слънце през годината, няма и приток на свежи гени. Изключително рядко се среща заболяването сред чернокожото африканско население. Причината е, че в тези географски ширини слънцето е доста силно. За да се отключи заболяването има различни фактори, сред които инфекция, стрес, хормонални фактори, лекарства. Най-често това са лекарства за сърце - бетаблокери, АСЕ-инхибиторите. Сред медикаментите, които може да отключат страданието са литиевите соли, някои антиепилептични средства, както и някои антибиотици, сред които е доксициклинът. \"Най-често обаче ние - лекарите, се сблъскваме със случаи, в които псориазисът се е отключил след прием на кортикостероиди под формата на инжекции или таблетки, който след това е прекратен\", казва д-р Богданов. Той подчертава, че мнозина все още ползват кортикостероиди за лечение на псориазис, но тези лекарства само успокояват симптомите за кратко. След спиране на кортикостероидите, псориазисът се връща в много по-тежка форма, а понякога дори животозастрашаваща. , които са надигнати над околната кожа, с обилни сребристо-бели люспи по повърхността. Тези плаки често се намират по местата, които са обект на леки травми - лакти, колене, както и в гънките, където се провокират често от микози (гъбични инфекции). Често заболяването започва и в скалпа. Изключително малко са случаите, в които псориатичният артрит е в началото на страданието и след това да се появят плаките. Лекарите често казват, че псориазисът не може да бъде излекуван, но може да бъде лекуван.  При по-леките форми лечението е с локални средство - омекотяващи, т.нар. емолиентни средства или с кератолитици - средства, които излющват плаките, както и средства, които овладяват местното възпаление, както и локални кортикостероиди. При по-тежките случаи най-често се използват лекарства от т.нар. системна конвенционална терапия – ацитретин, метотрексат, циклоспорин. , при която се прилага ултравиолетова светлина. От няколко години в България се прилагат и най-новите в света препарати - биологичните. Това е т.нар. прицелно лечение, при което медикаментът се цели в определени механизми, които водят до поява на псориазис. Тези лекарства са с много по-малко странични действия, с доста добра поносимост и много висока ефективност. Те са и доста скъпи, поради което се изписват при най-тежките случаи. Най-доброто естествено лечение на псориазис е на морския бряг. У нас има и множество други природни дадености, които помагат - минерални води, лечебната кал, които са част от т.нар. климатолечение.  и ефектът от лечението на пациенти е изключително добър. Преди години организирано морелечение се е провеждало и в  Китен, макар че там няма минерална вода и лечебна кал. До Бургас, близо до солниците, също има добри условия за лечение на псориазис.", "date": "2018.06.27", "title": "Стрес и лекарства отключват псориазиса"}
{"url": "http://standartnews.com/biznes/otliv_na_ruski_i_turski_turisti_prez_may-373062.html", "text": "Отлив на руски и турски отчита статистиката в първия месец от откриването на летния сезон у нас. По данни на НСИ през май посетителите от Русия, дошли за почивка и отдих, са с 13% по-малко спрямо същия месец на 2017 г. Експертите вече предупредиха, че България ще загуби част от ключовите си туристи, които тази година ще преоткрият Турция. Предишните две години, заради геополитическата ситуация, България привлече значителен брой руски туристи. Благодарение на тях сезонът беше спасен, тъй като имаше загуба на европейски пазари. Сега се очертава обръщане на тази тенденция и туристическият бранш ще разчита на посетители от Германия, Франция, Великобритания, Израел и САЩ. Турските граждани също предпочитат своите курорти за ваканция. Статистиката отчита спад от 11% на гостите от южната ни съседка. Турция е един от големите пазари за българските туристически услуги. Друг голям пазар, при който се наблюдава отлив, е гръцкият. Там спадът е с 8%. Добри новини има от Германия (43% ръст), Македония (22%), Сърбия (9%), Израел (30%), САЩ (20%) и Украйна (37%). Тройно нарастване има на швейцарските туристи през май, но като брой остават твърде малко.", "date": "2018.06.27", "title": "Отлив на руски и турски туристи през май"}
{"url": "http://standartnews.com/balgariya/prerazglezhdat_reshenie_zatrudnyavashto_dostapa_do_biologichno_lechenie_na_psoriazis-373055.html", "text": "Новото решение на здравните власти, което усложнява достъпа до скъпоструващо лечение на над 7000 пациенти с псориазис и ревматологични заболявания, ще бъде преразгледано. След среща на пациентски организации с експерти от Здравната каса от институцията признаха за грешки и несъответствия в мотивите за взетото решение. То предвижда отделните комисии по градове, които дават одобрение за започване на лечение с биологични препарати, да бъдат закрити и функцията им да изземе една комисия в София. Това според пациентите ще доведе до забавяне на издаването на решения, а също и ще затрудни болните, които задължително ще трябва да пътуват до столицата, за да бъдат одобрени. Към момента около 7000 души с псориазис, псориатичен артрит, ревматологичен артрит и други заболявания имат нужда от скъпоструващо биологично лечение. Комисиите, които сега одобряват пациентите за тази терапия, са две във София, една в Кърджали и една в Стара Загора. Новото предложение на здравните власти предвижда три от тях да се закрият и да остане само една в София. Ива Димова, председател на Асоциацията на хората с псориазис и псориатични усложнения коментира: \"Пациентите, които се нуждаят, ще трябва да пътуват до една единствена комисия, която е в София. Вместо да улесним техния достъп до лечение, ние ще го забавим по този начин, съответно те ще се забавят в тежкото си състояние, в което се намират, а някои от тях дори няма да дойдат до София. Тук говорим само за комисиите за скъпоструващо лечение, към момента те са четири. Предложението, което е прието, е да остане една единствена в Александровска болница, срещу което ние сме против. Даже бихме искали разширяване и за това стана въпрос на срещата. Разширяването да бъде във Варна и Кърджали\". След среща с представители на Здравната каса обаче били установени несъответствия в определени документи, допълва Иван Димитров, председател на Федерация „Български пациентски форум\": \"Една от грешките в стенограмата е, че лечението на месец струва 15 000 лева. Техническа грешка е, не струва 15 000, а около 1200-1500 лева\". Предстоят още преговори по темата, по време на които с категоричност ще се реши дали идеята за окрупняване на комисиите ще отпадне.", "date": "2018.06.27", "title": "Преразглеждат решение, затрудняващо достъпа до биологично лечение на псориазис"}
{"url": "http://standartnews.com/balgariya/pobezhdavat_kasogledstvoto_nasan-373069.html", "text": "Късогледството, далекогледството и астигматизъм могат да бъдат победени насън. Благодарение на Ortho-K лещите, които се носят само нощем, специално при деца, прогресът на миопията (късогледството) се забавя. Това разкриха на семинар в столицата оптометристът от Франция Диан Дебук и известният офталмолог проф. Христина Групчева. Специалистите обучиха близо 50 лекари от цялата страна как да поставят модерните DRL лещи на семинар, организиран от „CMI\" в новата клиника „VISION\" в София. Опитният експерт от „Precilens\" Дебук разкри как Ortho-K, които се носят само през нощта, моделират роговицата и позволяват свобода и комфорт на малки и големи през целия ден. Те са изключително подходящи за деца не само, защото спират прогреса на миопията. Друго голямо предимство е, че се носят в безопасната среда на дома, под родителски контрол. Освен това, позволяват на малчуганите да спортуват активно. Именно поради причината, че не пречат на активните тренировки – в залата или басейна, нощните лещи са предпочитани и от младите хора, които държат да са във форма, допълниха лекторите. Ortho-K имат и още един бонус – при по-възрастните пациенти тушират чувството за сухота в очите, характерно при продължителното носене на контактни лещи. Лекторите не пропуснаха да предупредят и за противопоказанията. Обикновено те се проявяват в следствие на лоша хигиена, нередовен сън, лещен астигматизъм, сериозни очни или системни заболявания, както и при липсата на добро сътрудничество между лекар и пациент. Затова Диан Дебук даде подробни напътствия на родните специалисти как да работят с DRL лещите. „Офталмологът трябва да премине обучение преди първото напасване. А пациентът – строго да спазва инструкциите за поставяне, сваляне и грижа за лещите\", подчерта оптометристът от „Precilens\".", "date": "2018.06.27", "title": "Побеждават късогледството насън"}
{"url": "http://standartnews.com/balgariya/boyko_borisov_myata_ostavka_ako_dokazhat_che_ima_ostrov-373038.html", "text": "Премиерът Бойко Борисов е готов да хвърли оставката си в мига, в който се докаже, че си е купил гръцки остров. Това стана ясно от думите му в началото на правителственото заседание. Няма какво да се прикрие от моята дейност, каза Борисов по повод  неизлъченото предаване на Нова телевизия с водещ Милен Цветков, в което се разказвало, че си е купил остров в Гърция. Борисов се обърна към един от операторите на телевизията с думите: \"Умолявам ви – дали се цензурирате, дали се автоцензурирате, но моля ви, не ми забърквайте името. Каквото искате пускайте, каквото искате правете, но да ми замесвате името, не е честно. Всичко, което има фалшиво, да го пуснат - все ми е тая. Защото рано или късно истината излиза. \"Имате прекрасни разследващи журналисти, пуснете ги да отидат да проверят и ако е истина, ще дойда и ще си оставя там оставката. Но не издевателствайте така върху мен. Няма какво да се прикрие от моята дейност. И аз имам семейство и те гледат\", засегна се премиерът.", "date": "2018.06.27", "title": "Бойко Борисов мята оставка, ако докажат, че има остров"}
{"url": "http://standartnews.com/balgariya/zatishie_pred_burya_zapochva_dvumesechen_period_na_retrograden_mars-373042.html", "text": "На 27 юни Марс става ретрограден до 27 август. През този близо двумесечен период трябва да бъдете доста предпазливи. В това време хората често стават нетърпеливи, напрегнати, раздразнителни, импулсивни, пасивно-агресивни или склонни към спорове и конфликти. Самата планета дава сила и агресия, но през ретроградния цикъл всичко това не е насочено навън, а се насочва навътре. Това означава, че ще започнем да изпитваме съмнения и да се колебаем при вземането на каквито и да било решения. Когато гневът е насочен към себе си, той води до такива ефекти като нервно напрежение, негодувание, депресия, апатия и дори параноя. На психологическо равнище дава на хората с изразен акцент на Марс в хороскопа умение бързо да вземат решения, но и по-бързо да губят целта още при първото препятствие. От време на време у такива хора започва да се натрупва вътрешна агресия, която трябва да намери отдушник иначе човек ще започне да получава травми от собствената си рязкост и неактуалност. В периода си на ретроградност Марс забавя всички процеси, също както и в природата, настъпва затишие пред буря. Сексуалната активност може да има пагубни последствия. Преставаме да се доверяваме на себе си. Целите стават или неактуални или им отслабва мотивацията. Възникнат препятствия, нещата не се получават така, както трябва. Като правило битовата техника става чувствителна към разрушителната енергия на Марс и започва да се чупи и поврежда. Механичните устройства, купени през това време, по-често от обикновено се повреждат и претърпяват аварии. Исковете и съдебните процеси, започнали при ретрограден Марс, имат често свойството да се обръщат против ищеца. Агресията по-често се обръща против агресора. Започнато мероприятие може да понесе ущърб или да поради враждебност. Пътуванията може да бъдат опасни. По времето на ретрограден Марс зачестяват пътните инциденти, задържане на влакове и самолети. В този период е добре да анализирате всичките си действия, не трябва да живеете импулсивно и да бързате. Нараства вероятността от заболявания и злополуки, особено ако не забавите ритъма на живота си. Всеки опит за възстановяване на минали отношения обаче може да доведе до нови разочарования. - Да се купува автомобил, да се купува битова техника, инструменти, да се пътува и ходи в командировка, да се започва нов проект или ново дело, да се започва ремонт, строителство, да се прави преинсталиране на компютрите, да се провеждат съревнования. - Не започвайте нова работа, нов проект или бизнес, нови интимни отношения, не поемайте излишни рискове. Избягвайте вадене на зъби, планови хирургически операции, освен, ако не са животозастрашаващи и спешни. - Занятия по йога; бойни изкуства; медитации; дихателни техники; духовно развитие; подготовка на нови проекти, направени на картон и хартия; оформяне на идеи с помощта на подръчни средства в миниатюра. - Добро време да се върнете да поправите стари проблеми и грешки, да довършите нещо започнато. Чудесно време да погледнете на миналото от нова перспектива. Сега Космосът ни дава шанс да се отървем от импулсивността, да си почиваме и да се възползваме по-добре от тези съвети. Всякакви импулсивни решения и действия ще доведат до още по-големи проблеми, пречки и разочарования. Мисълта: „Не копайте гроб другиму, иначе сами ще попаднете в него\" идеално подхожда за този период. По-засегнати от ретроградният Марс ще бъдат хората, които имат Слънце или Асцендент в знаците Телец, Лъв, Скорпион и Водолей. Трябва да са най-предпазливи и да се съобразяват най-много със съветите.", "date": "2018.06.27", "title": "Затишие пред буря: Започва двумесечен период на ретрограден Марс"}
{"url": "http://standartnews.com/balgariya/gerb_iskat_ninova_v_zalata_glasuvat_kibersigurnost_a_ya_nyama-373039.html", "text": "Парламентът прие на първо четене законопроект за киберсигурността, което провокира ГЕРБ да атакува депутатите от БСП за отсъствието им от залата. Десислава Атанасова поиска прегласуване и използва повода да се обърна директно към Корнелия Нинова с призив да дойде да гласува. Атанасова напомни, че вчера соцлидерката пламенно е защитавала темата за сигурността по време на дебатите за вота на недоверие, а я няма в залата, когато се гледа именно закон от сферата на сигурността. Иначе законопроектът бе приет без скандали и дебати. Той предвижда установяването на правила, постигането на високо общо ниво на мрежовата и информационната сигурност във всички сегменти на киберпространството, повишаване на сигурността на националните и на частните мрежи и информационни системи на всички нива – граждани, фирми, държавни и бизнес организации, доставчици и потребители на услуги. Материята за киберсигурността е регламентирана в редица закони, но не е систематизирана и не отговаря в пълна степен на новите предизвикателства. В условията на нарастваща и необратима дигитална зависимост, дефицитите в мрежовите информационни системи и липсата на регламентация за ефективната защита на сигурността им водят до компрометиране на основни услуги, спиране на дейности и загуби, се посочва в мотивите. Законът ще въведе координация между институциите в ресора на сигурността, както и правила за докладване на инциденти в киберсигурността, засягащи административните органи, операторите на съществени услуги и доставчиците на цифрови услуги, в отношенията на национално, европейско и международно ниво.", "date": "2018.06.27", "title": "ГЕРБ искат Нинова в залата, гласуват киберсигурност, а я няма"}
{"url": "http://standartnews.com/balgariya/razpitvat_svideteli_za_strelbata_po_perata-373053.html", "text": "Окръжната прокуратура в Бургас разпитва свидетели за стрелбата по Петър Низамов снощи, до момента няма привлечени обвиняеми по образуваното досъдебно производство. Това съобщиха от прокуратурата. Оттам добавиха, че производството е образувано за опит за убийство. Около 22 часа снощи неизвестни стреляха по 32-годишния Петър Низамов близо до дома му в бургаския комплекс \"Изгрев\". Той е настанен в болница с наранявания по крака. Няма опасност за живота му. По случая е назначена съдебно-медицинска експертиза, която да установи вида и степента на телесните увреждания. Назначена е и балистична експертиза, която да определи вида на оръжието, с което е стреляно.", "date": "2018.06.27", "title": "Разпитват свидетели за стрелбата по Перата"}
{"url": "http://standartnews.com/balgariya/zabranata_za_pushene_ostava_i_deputatite_ne_iskat_da_sa_vmirisani-373045.html", "text": "Депутатите от икономическата комисия отхвърлиха светкавично бързо промените на Валери Симеонов в закона за здравето за отпадане на забраната да пушим в заведенията. Само двама народни избраници от БСП подкрепиха предложението, дори самите Обединени патриоти не дадоха рамо на вицепремиера си. \"За\" правото да пушим, когато сме на ресторант, се обяви и самият председател на икономическата комисия Петър Кънев. Като преди това подчерта, че депутатите от левицата ще гласуват по съвест. Двама от тях се възпротивиха на падането на забраната за дим в бара, а мнозинството народни представители в комисията, включително ГЕРБ, гласува \"въздържал се\". Законът бе отхвърлен за десетина минути без никакви дебати. Преди вота бяха изслушани само мненията на представители на неправителствения сектор. Най-важното е да има добра музика и храна, и най-вече - да не се връщаме вмирисани вкъщи, каза заяви Маша Гаврилова от \"България без дим\", изразявайки несъгласие с аргумента на вносителите, че заведенията фалират. Тя цитира последното проучване на Екзакта, че 75 на сто са против връщането на пушенето в заведенията, от които 53 на сто били пушачи. Туризмът също не страдал, защото, по думите на министър Николина Ангелкова имало ръст от 25 на сто, каза още Гаврилова.", "date": "2018.06.27", "title": "Забраната за пушене остава! И депутатите не искат да са вмирисани"}
{"url": "http://standartnews.com/balgariya/mele_na_patya_vtora_katastrofa_kray_gotse_delchev_petima_raneni-373043.html", "text": "Петима пострадаха при сблъсък на микробус и пътнически автобус на пътя Банско – Гоце Делчев, двама от тях са тежко ранени, предаде БГНЕС. Пътният инцидент стана към 14,45 ч. на изхода на Добринище в посока Гоце Делчев. На прав участък преди завой, микробус Форд се вряза в 40-местен автобус Ивеко пътуващ по линията Гоце Делчев – Благоевград. Ранени по-тежко са двама души от микробуса, които са били затиснати и се е наложило да бъдат извадени от пожарните екипи. От пътническия автобус има трима, които са по-леко пострадали. Двама мъже на 38 и 48 г., пътници от микробуса, най-вероятно водачът и спътникът му са с политравми, транспортират се за МБАЛ Благоевград. Има още двама ранени - мъж на 35 г. с комоцио, друг мъж на 51 г. с контузия на крака и една жена с фрактура на носа. Те са в разложката болница и са пътували в автобуса. Четирима от пострадалите са от Разложко, а един е от Благоевград.", "date": "2018.06.27", "title": "Меле на пътя! Втора катастрофа край Гоце Делчев, петима ранени"}
{"url": "http://standartnews.com/balgariya/tomislav_donchev_za_predsedatelstvoto_balgarskite_administratsii_se_spraviha_fantastichno-373046.html", "text": "Подборът на теми за Председателството беше изключително сполучлив и удачен. Това каза вицепремиерът Томислав Дончев на дискусия за резултатите от Българското председателство на Съвета на ЕС 2018, която Канал 3 излъчва на живо. \"Не неочаквано българските администрации се справиха отлично, дори фантастично\", заяви той. \"Истинската оценка за Председателството може да бъде направена след няколко месеца, когато се види какъв е ефектът\", коментира Томислав Дончев. \"Към момента получаваме ласкави оценки. Мисля, че те не са от стилистиката на обичайното уважение и коректност\", посочи той. Според него днес в Европа \"ни липсва повече иновативност, смелост и решителност. Нито един нов проблем не може да бъде решен със стара технология\", обяви вицепремиерът. „Дълговата и мигрантската кризи минаха в сложни разговори със основен фокус как да се разпредели бюджетният товар. Това означава гледане на целия проблем през националния интерес, а не търсене на общо европейско решение\", поясни той. \"Въпросът на следващите десет председателства ще бъде какъв ремонт на демокрацията ще ни е нужен, напрежението ще продължи да се трупа\", каза още Томислав Дончев.", "date": "2018.06.27", "title": "Томислав Дончев за председателството: Българските администрации се справиха фантастично"}
{"url": "http://standartnews.com/balgariya/plashtame_2_540_241_lv_na_turtsiya_za_bezhantsite_do_oktomvri-373047.html", "text": "Правителството одобри 2 540 241 лв. разходи на Министерството на външните работи за 2018 г. за изплащане към Механизма за бежанците в Турция, предаде БГНЕС. Средствата са за четвъртата и петата вноска, които възлизат съответно в размер на 1 942 538 лв. в срок до 2 юли 2018 г. и 597 704 лв. в срок до 2 октомври т.г. Общият размер на помощта от ЕС по механизма е 6 млрд. евро, от които българският принос е 5 876 945 евро - 0,1%. Целта на механизма е да облекчи мигрантския натиск на границата на България и на ЕС с Турция, като с предвидения финансов ресурс се посрещат спешните нужди от хуманитарна помощ на бежанците и приемните общности в Турция.", "date": "2018.06.27", "title": "Плащаме 2 540 241 лв. на Турция за бежанците до октомври"}
{"url": "http://standartnews.com/balgariya/maya_manolova_predstavi_zakonoproekta_za_horata_s_uvrezhdaniya-373048.html", "text": "Има крещяща липса на институциите. Всички искаме да решим проблема на хората с увреждания. Това заяви омбудсманът Мая Манолова на обществено обсъжданена проектозакона за личната помощ. \"Има два подхода към хората с увреждания. Единият е да се раздели законопроектът на части, които да се включат в отделни закони. Това обаче ще отнеме много време. Комплексният подход означава огромен финансов ресурс. Този подход е по-възможен. Ще започнем не просто с искане за повече пари, а за реформа\", допълни тя. \"Дневните центрове са изключително важни за интеграцията на хората с увреждания. Не искам само да се говори, че има проблем и до там\", каза още Манолова. \"Предлагаме всички хора с увреждания да могат да се ползват от лична помощ. Това ще се случва с документ, който и в момента се ползва. В  момента хората, които могат да се ползват от лична помощ са 77 000 души. Даваме възможност да кандидатстват и нови хора. Хората, които биха кандидатствали не са толкова много. Добавките от 90 лв. не са застрашени, записали сме ги в законопроекта. Просто хората ще имат опция дали да ги получават или да кандидатстват за лична помощ\", разкри омбудсманът. \"Ако още 4 хиляди души, или общо 18 хиляди души получат повече часове за лична помощ, ще бъдат необходими още 105 млн.лв\", коментира Манолова. \"Предлагаме на близките на хората с увреждания да могат да бъдат наети като лична помощ, което ще регламентира техния статут. Надявам се, че в петък до 12 часа ще успеем да внесем закона. Аз и моят екип ще се погрижим да чуем всички мнения и да оформим закона по най-добрия начин\", завърши Мая Манолова.", "date": "2018.06.27", "title": "Мая Манолова представи законопроекта за хората с увреждания"}
{"url": "http://standartnews.com/balgariya/dps_poiska_parlamentat_da_razsledva_kak_prestapnitsi_sa_stanali_balgarski_grazhdani-373057.html", "text": "Парламентарната група на ДПС ще поиска създаването на временно парламентарна комисия, която да разследва как властите дават българско гражданство на чужденци, издирвани за извършени от тях престъпления. Това съобщи пред БТВ зам.-председателят на парламентарната група на ДПС Йордан Цонев пред БТВ. Искането ще бъде внесено утре в деловодството на Народното събрание. По думите му партията се занимава с този въпрос от времето, когато подобни данни изнесе френски журналист в своя разследване. „Има данни за корупция в особено големи размери. В това са замесени националистическите партии\", констатира депутатът. Цонев допълни, че тези данни петнят името на България и ни отдалечават още повече от Шенген. В свое разследване журналистката от БНТ Валя Ахчиева изнесе данни, според които 114 души, издирвани от Интерпол са получили българско гражданство. Това накара вицепрезидента Илияна Йотова да обяви, че няма да подписва укази за придобиване на българско гражданство от чужди граждани. Това тя ще прави, докато специална комисия от експерти не потвърди истинността на представените документи за български произход на молителите. Случаят разкрива мащабна корупция не само с даването на гражданство, но и с прикриването на престъпници от страна на правителството. Указът за гражданство се издава от вицепрезидента (или от президента), но всички документи се готвят от правителството. Безпрецедентно е от Президентството да започнат да налагат вето на процедурите, това е доказателство за престъпления. Според справка на Министерството на правосъдието за последните 15 години общо 116 222 чужденци са получили българско гражданство. От тях 113 647 души са получили българско гражданство на основание „произход\", а 2 575 „обща натурализация\". Общия брой на кандидатствалите е 185 447 чужденци.", "date": "2018.06.27", "title": "ДПС поиска парламентът да разследва как престъпници са станали български граждани"}
{"url": "http://standartnews.com/balgariya/biser_petkov_vsichki_sluzhiteli_shte_letyat_samo_s_ikonomichna_klasa-373052.html", "text": "Социалното министерство ще предложи спешни промени в закона за интеграция на хората с увреждания, с които редът и условията за отпускане на интеграционните добавки да бъдат вкарани в закона, вместо в правилника за прилагането му. Това съобщи ресорният министър Бисер Петков във връзка с решението на Върховния административен съд, че добавките за транспорт и комуникационни услуги са незаконни, защото са с еднакъв размер за всички получатели. Промените ще бъдат представени утре пред депутатите от социалната комисия в парламента, а целта е да се намери бърза писта за решаване на проблема, така че да не се допусне спиране на изплащането на добавките, обясни министър Петков. Той припомни, че над 500 000 лица с увреждания у нас получават такива добавки, а държавата отделя по 152 милиона лева годишно за изплащането им. Във връзка с командировката на бившия заместник-министър Росица Димитрова, която подаде оставка заради напрежението около разходите за пътуването, министър Петков съобщи, че е разпоредил промяна във вътрешните правила на министерството, според която всички служители са задължени да използват икономична класа при самолетен полет, независимо от ранга си.", "date": "2018.06.27", "title": "Бисер Петков: Всички служители ще летят само с икономична класа"}
{"url": "http://standartnews.com/balgariya/alfa_risarch_vseki_peti_smyata_che_sme_se_predstavili_dobre_po_vreme_na_evropredsedatelstvoto-373056.html", "text": "Всеки пети българин смята, че страната ни се е справила много добре със задълженията си по време на европредседателството. Негативните мнения са около 13%, от които само 1% определят представянето ни като „много лошо\". Това са основните изводи от националните проучвания на „Алфа рисърч\", проведени през декември 2017 г. и юни 2018 г. Почти всеки втори българин заявява, че е получил достатъчно информация през тези шест месеца. Хората с по-високо образование и в активна възраст от големите градове виждат и повече възможности за себе си в Европейския съюз. 55% от гражданите смятат, че страна ни е постигнала напредък по темата за Западните Балкани, а почти всеки трети смята ,че има напредък и по темата Бъдещето на Европа и младите хора. Основните ползи за нас българите смятат, че са повишен международен престиж и признание, повишена популярност и интерес от страна на европейски граждани, икономически ефекти от ръста на посетителите.", "date": "2018.06.27", "title": "„Алфа рисърч”: Всеки пети смята, че сме се представили добре по време на европредседателството"}
{"url": "http://standartnews.com/balgariya/bolnitsa_tokuda_cherpi_patsientite_s_devin-373063.html", "text": "През летните месеци пациентите на Аджибадем Сити Клиник Болница Токуда в София ще могат да се възползват от безплатна минерална и изворна вода в рамките на кампания за здравословната хидратация, която се провежда в партньорство с лидера на пазара на бутилирани води в България –ДЕВИН ЕАД. Инициативата е специално създадена съвместно с водещи специалисти от Болница Токуда и има за цел да насърчи приема на вода сред пациентите,  както и да допринесе за тяхното здраве, тонус, профилактика и възстановяване по време на престоя им в болничното заведение. През месеците юни, юли и август, всеки хоспитализиран пациент ще получи минерална вода DEVIN от 1.5 л, както и образователни брошури за ролята на водата за човешкото тяло. За жените, настанени в Отделението по акушерство и гинекология, ще бъде осигурена DEVIN Изворна от 1.5 л, а за децата в Педиатричното отделение - изворна вода DEVIN mini, която е създадена специално за малчуганите и се отличава с цветни и забавни етикети. Заедно с водата, пациентите ще получават и съвети за здравословната хидратация и необходимия прием на вода през деня, в съответствие с техните индивидуални нужди и потребности. „Приемът на достатъчно количество вода е едно от най-важните условия при профилактиката на бъбречни заболявания, за поддържане на добрия тонус и при възстановителния процес след оперативни интервенции. Радваме се, че в Аджибадем Сити Клиник Болница Токуда имаме възможността да осъществим тази кампания като един добър пример, и напомняне за редовна хидратация и изграждане на здравословни навици.\" -коментира д-р Калоян Давидов, началник отделение по Урология, медицински директор на Аджибадем Сити Клиник Болница Токуда. Водата е жизненоважна за правилното функциониране на човешкото тяло. Тя е отговорна за всички процеси в организма, включително за правилната обмяна на веществата. Ето защо добрата хидратация спомага за общото ни здравословно състояние. Необходима е за поддържането на телесната температура, физическата и умствена активност, запазването на добрия външен вид и здраве, възстановяването след оперативно лечение или вирусни заболявания и др. Водата ни зарежда с енергия и сили, повишава настроението и устойчивостта на организма. Близо 75% от човешкото тяло е вода: за мозъка този процент е 73%, а за кръвта – 92%. Затова недостатъчната хидратация може да предизвика главоболие, променливо настроение, затруднено запомняне, болки в мускулите, умора и отпадналост. От друга страна, достатъчният прием на вода през деня оказва ползотворно влияние върху цялостното състояние на организма, допринася за тонуса, енергията и издържливостта на тялото, както и за еластичността на кожата, косата и ноктите, правилния метаболизъм и поддържането на оптимално тегло. Потребностите на организма от вода са индивидуални за различните хора, но за да сме здрави, енергични и в добра форма, специалистите съветват да приемаме поне 1.5 – 2 литра на ден. През лятото това количество може да се увеличи, тъй като горещите температури предизвикват допълнителен разход във водния баланс на организма. За да се възстанови е необходимо да компенсираме загубата на течности с допълнително количество вода, която е изцяло натурален продукт с доказани ползи за здравето.", "date": "2018.06.27", "title": "Болница Токуда черпи пациентите с \"Девин\""}
{"url": "http://standartnews.com/balgariya/9_signala_za_problem_s_shtitovidnata_zhleza-373068.html", "text": "Щитовидната жлеза, разположена в предната част на шията и над ключицата, е може би най-важният инструмент на еднокринната система, а водещата й функция е да произвежда ключови за организма и процесите в него хормони. Тя отговаря за метаболизма, от нея зависи цикълът на растеж и развитие на тялото, оказва влияние върху нервната система и обмяната на веществата, свързана е и с кръвообращението. 9 признака издават, че може да имате проблем с щитовидната жлеза. Ако постоянно ви се спи и дори когато сте спали повече от 8 часа се чувствате изтощени и без никаква енергия, това може да е резултат от проблеми с щитовидната жлеза, предизвикани от хормонален дисбаланс и нарушения при синтеза на серотонин. Чувството за непрекъснато напрежение, нервност и тревога може да не е резултат само от стрес в работата, а от хиперфункция на щитовидната жлеза, затова си направете изследвания при ендокринолог. Лекарите твърдят, че хората най-често се обръщат за проверка на щитовидната жлеза, когато забележат значителни промени в теглото си. Едни качват килограми, а други отслабват. Причината е, че при хипертиреоидизъм се наблюдава постоянно чувство на глад, а при отслабени функции на щитовидната жлеза - загуба на апетит. Запек или диария са други симптоми на неправилно функционираща щитовидна жлеза. Първото е резултат от забавено храносмилане, а второто - за ускорен метаболизъм и хиперфункция на жлезата. Обикновено хората, които се оплакват от проблеми с щитовидната жлеза, имат също усещането, че ги обливат ту топли, ту студени вълни. Заради проблеми с щитовидната жлеза е много вероятно да имате понижено либидо и да избягвате физически контакт с партньора. Това отново е предизвикано от промени на хормонално ниво. Когато щитовидната жлеза произвежда по-малко хормони, отколкото трябва, се нарушават и някои от функциите на нервната система, затова тялото изпраща импулс под формата на изтръпване, бодежи, \"лазене на мравки\". Често хората, които страдат от проблеми с щитовидната жлеза, има подпухнали очи, торбички под очите, тъмни сенки. При някои пък очите са по-изпъкнали и отворени. Неправилни функционираща щитовидна жлеза се отразява на процеси като растеж на косата. Когато той е прекъснат или нарушен, се наблюдава обилек косопад, суха кожа, чупливи нокти.", "date": "2018.06.27", "title": "9 сигнала за проблем с щитовидната жлеза"}
{"url": "http://standartnews.com/balgariya/oon_proizvodstvoto_na_opium_i_kokain_e_na_rekordno_nivo-373067.html", "text": "Производството на опиум и кокаин е достигнало рекордно равнище, а броят на хората, употребяващите наркотици, в периода 2015-2016 г. е нараснал с 20 млн. в световен мащаб. Това обявиха от Службата на ООН за борба срещу наркотиците и престъпността, пише DPA. Данни на службата показват, че през 2016 г. около 275 млн. души са употребявали наркотици поне веднъж годишно - почти с 8% повече, отколкото през 2015 г. В годишния си „Доклад за наркотиците по света\" службата на ООН посочва, че глобалното производство на опиум е скочило с 65 процентни пункта до рекордните 10 500 тона миналата година, след като са се увеличили добивите и площта му на отглеждане в Афганистан. Производството на кокаин се е увеличило с една четвърт до рекордните 1410 тона. Това се дължи на нарасналото производство в Колумбия. Наред с тези тенденции службата предупреди, че кризата с употребата на опиати не е ограничена само до САЩ, а тези опасно силни болкоуспокоителни медикаменти също така са се превърнали в главната наркотична заплаха в Африка.", "date": "2018.06.27", "title": "ООН: Производството на опиум и кокаин е на рекордно ниво"}
{"url": "http://standartnews.com/balgariya/pokazvame_ryadka_dvustranna_ikona_tretyakovskata_galeriya-373036.html", "text": "Изключително рядката двустранна икона от \"Поганово\" ще е бисерът на изложбата в Третяковската галерия. Светинята представя един от най-редките образи на Пресветата Божия майка - св. Богородица Катафиги, редом със св.ап. и евангелист Йоан Богослов. От другата страна на иконата е представено „Видение на пр.Йезeкиил и пр. Авакум\". Сцената е известна още като Христовото чудо в Латом. Предполага се, че прекрасното произведение на средновековната иконография е дарено на манастира от дъщерята на деспот Константин Елена. Изображението на Пресветата Божия майка от Погановската икона впечатлява с майсторството на изработката. Елементите от иконографията показват отличното познание на канона от страна на иконописеца или поръчителя. Св. Богородица е изобразена редом с св. Йоан Богослов и образите отпращат към сцената на Разпятие Христово. В същото време Свети апостол Йоан е изобразен в напреднала възраст. Образите са  съобразени с православната иконографска традиция, но тъмносинята одежда на Пресветата Дева се среща рядко в православната иконографска традиция.  Иконата днес се съхранява в Националния археологически музей.", "date": "2018.06.27", "title": "Показваме рядка двустранна икона Третяковската галерия"}
{"url": "http://standartnews.com/balgariya/opasno_vreme_v_tsyala_balgariya-373015.html", "text": "От Националния институт по метеорология и хидрология издадоха сериозно предупреждение за днес. За днес заради оранжевият код е обявен за 11 области, а жълтият за всички останали 17. Оранжев код за 27 юни важи за: Велико Търново, Габрово, Ловеч, Пловдив, Стара Загора, Сливен, Бургас, Ямбол,  Хасково, Кърджали и Смолян. За тези области се очакват значителни и интензивни валежи, придружени с гръмотевични бури! Сумарни количества - между 45 и 65 л/кв.м. През деня след временно спиране на валежите, около и след обяд отново ще има краткотрайни превалявания\", съобщават НИМХ. Жълтият код е за областите: Видин, Монтана, Враца, Плевен, София – област, София – град, Перник, Кюстендил, Благоевград, Пазарджик, Русе, Разград, Търговище, Силистра, Шумен, Добрич и Варна. В тези райони се предвиждат значителни валежи с количества за денонощието между 20 и 35 л/кв. м.", "date": "2018.06.27", "title": "Опасно време в цяла България"}
{"url": "http://standartnews.com/balgariya/prashtame_troeruchitsa_v_tretyakovskata_galeriya-373031.html", "text": "Чудотворното копие на троянската иконата на Св. Богородица Троеручица, което се съхранява в българската църква в Берлин, ще блести от утре в Третяковската галерия в Москва. Светинята е част от изложбатата „Шедьоври на християнското изкуство от България\" на Националния исторически музей. За първи път от създаването си преди 45 г. националната съкровищница гостува със своя експозиция на световноизвестната галерия. Иконата от Берлин, която излиза за първи път от пределите на Западноевропейската епархия на Българската православна църква, е изработена от зографа Борислава Кацарова и е подарък от Троянската света обител по повод обновлението на храм „Св. цар Борис-Михаил\". Сред шедьоврите, които ще бъдат показани в Москва, са Боянският псалтир от ХІІІ век и изключително рядката двустранна икона от \"Поганово\". В берлинския храм „Св. цар Борис-Михаил\" се пази и чудотворно копие на Бачковската Св. Богородица, подарено от Бачковския манастир. Сградата на храма е построена между 1899-1900 и се е използвала до 1995 година от евангелска община. От 1994 до 2002 г. сградата е празна. Западноевропейската епархия сключва договор за ползване и храмът е предоставен за богослужебни цели на БПЦ. През 2014 г. катедрлата бе обновена. На 9 ноември бе извършен чинът за обновление на ремонтирания храм и бе отслужена празничната св. Литургия. Разположен в красив парк на ул. „Херманщрасе\" 84/90 на германската столица, катедралният храм, посветен на царя - Покръстител на българския народ, претърпя през изминалите години основен ремонт, при който бе укрепена конструкцията, сменена подовата настилка и изградена нова отоплителна система. Към българската църква в Берлин се намира единственият социален епархийски център към БПЦ извън границите на България. Мисията му е да помага на сънародниите ни, които не са успели да се интегрират или искат да се приберат, но не намират пътя назад поради финансови причини.", "date": "2018.06.27", "title": "Пращаме Троеручица в Третяковската галерия"}
{"url": "http://standartnews.com/balgariya/kray_na_evropredsedatelstvoto_seriya_sabitiya_zakrivat_domakinstvoto_ni-373037.html", "text": "Серия от събития по повод закриването на българското европредседателство. Днес в Националната галерия се открива изложба с посланията на лидерите на Европейския съюз и на държавите-членки, написани след неформалната вечеря в София на 16-и май. Изложбата ще бъде открита от министър Лиляна Павлова. Тази вечер над 400 музиканти ще се включват в закриването на българско европредседателство на сцената на зала 1 в НДК. По време на официалната церемония ще бъде предадена и щафетата на следващото австрийско председателство.", "date": "2018.06.27", "title": "КРАЙ НА ЕВРОПРЕДСЕДАТЕЛСТВОТО: Серия събития закриват домакинството ни"}
{"url": "http://standartnews.com/balgariya/pokazvame_v_moskva_shedyovri_na_hristiyanskoto_izkustvo-373034.html", "text": "Боянският псалтир от ХІІІ век и златната Архиепископска митра от XVIII век, принадлежала на Охридския архиепископ ще блестят от утре в прочутата Третяковска галерия в Москва. Те са част от уникалната изложбата „Шедьоври на християнското изкуство от България\" на НИМ. За първи път от създаването си преди 45 години националната съкровищница гостува със своя експозиция на световноизвестната галерия в Москва. Изложбата ще бъде открита от българския посланик в Русия Бойко Коцев, Западно- и Средноевропейския митрополит Антоний и заместник-директора на НИМ Надя Николова. От руска страна старт на изложението ще дадат директорът на Третяковската галерия Зелфира Трегулова и Волоколамският митрополит Иларион. На тържественото откриване ще присъстват депутати, сенатори, представители на министерството на външните работи на Руската федерация и на други руски държавни институции, дипломатическият корпус, обществени и културни дейци, представители на българската диаспора в Москва. 47 предмета-шедьоври ще могат да видят жителите и гостите на руската столица. Сред тях са някои от най-ценните експонати на Националния исторически музей. Уникални старинни икони представя музея „Старинен Несебър\". Националната библиотека „Св. св. Кирил и Методий\" пък участва с три ръкописа. Специален акцент в изложението ще е чудотворното копие на иконата на Св. Богородица Троеручица, което се съхранява в Берлин - престолния град за нашата Западно- и Средноевропейска епархия. Иконата е изработена от зографа Борислава Кацарова и е подарък от Троянската света обител на Западноевропейската ни епархия по повод обновлението на храм „Св. цар Борис-Михаил\". Чудотворното копие ще бъде занесено в Москва лично от митрополит Антоний. Сред безценните експонати на НИМ се откроява сребърната дарохранителница от манастира „Възнесение\" от Дечани. Тя е от XVII век и е позлатена, с богата украса. В Третяковската галерия ще бъде показан и позлатен кръст с миниатюрна дърворезба. Той е украсен със сребро, филигран, клетъчен емайл, цветно стъкло и полускъпоценни камъни. Особен интерес се очаква на предизвикат три златовезани литургични тъкани от XIII-XVI в. От тях до наши дни са достигнали много малко. Експонатите изключително рядко напускат НИМ и се очаква сега да предизвикат истински фурор в Москва. Експозицията „Шедьоври на християнското изкуство от България\" ще продължи до 2 септември Тя е организирана със съдействието и с финансовата подкрепа на Министерството на културата, на българския посланик в Русия Бойко Коцев и на директора на Българския културен институт в Москва Павел Васев.", "date": "2018.06.27", "title": "Показваме в Москва шедьоври на християнското изкуство"}
