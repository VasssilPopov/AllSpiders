{"url": "http://standartnews.com/biznes/finansisti_keshat_nyama_da_izchezne-371631.html", "text": "Кешът няма да изчезне, въпреки все по-голямото навлизане на дигитализацията в разплащанията. Около тази теза се обединиха участниците в първия банково-финансов форум на списание \"Мениджър\" под надслов „Бъдещето на парите\". \"Никога няма да изчезнат хартиените пари. Ако всички се съгласим да ни чипират като кучета, ставаме дигитални. Но няма да можеш да изпиеш и чаша вода, без да те впишат в полицейския компютър\", заяви финансистът Емил Хърсев. Според него обаче в момента сме свидетели на революция в развитието на парите, съпоставима със смяната на златно-кюлчевия стандарт като абсолютна мярка за вечна стока, която държи стойността си. Според Хърсев промяната ще се случи в следващите 10 години. Финтех революцията е завършила и не това е новото голямо нещо в бъдещето на парите, заяви още доцент Хърсев. \"Кешът никога няма да изчезне от нашия живот\", е мнението и на Мартин Заимов, председател на надзорния съвет на Сосиете Женерал Експресбанк. \"От учебниците знаем, че парите имат три важни роли – брутен вътрешен продукт, трансфер, съхраняване на стойност. Парите са резултат или средство за нещо. Това, което в крайна сметка парите мерят, са междуличностни задължения\", обобщи банкерът. Чековете умират, има ръст на картовите транзакции, стремим се към дигитализация и на покупките, обобщи ситуацията Стоилка Арсова, ръководител на проекта на БОРИКА Националната картова схема. Тя обаче също потвърди, че въпреки огромните бюджети на банките за кампании, които да рекламират интернет разплащанията, България остава на последно място в Европа по брой картови транзакции. Райна Миткова-Тодорова, управител на „ЕОС Матрикс\", представи профила на новите длъжници, който драстично се е променил спрямо 2013 г. Ако преди 5 г. най-често са задлъжнявали мъже на възраст между 41 и 50 г., които са семейни и живеят в Северозападна България или Русе, сега клиентите на фирмите за събиране на вземания са милениумите под 30 г.,  със средно или висше образование, работещи на трудов договор и живеещи в Бургас, Стара Загора или Русе. Те  задлъжняват най-много с покупки на стоки за бита, автомобили и технологични джаджи. За тях смартфонът е продължение на ръката, 75% казват, че ще отидат по-скоро на зъболекар, отколкото в банката. За тях най-важна е не лоялността, а удобството. \"Звънели са ни към 3 часа през нощта, искат отношението към тях да е индивидуализирано, затова ще използваме и социалните мрежи, за да водим преговори\", каза  Миткова. По думите й, единствено несигурността може да спре тези млади хора от дигиталните разплащания. Милениумите имат най-малкия разполагаем доход, което донякъде е обяснимо с младата им възраст, но в същото време това поколение е най-бедното от 136 г. насам, отбеляза Ивайло Иванов, финтех експерт и изпълнителен директор на iuvo. В същото време понастоящем имаме достъп до невиждани до момента в историята на човечеството блага. Споделяне на паричния ресурс и неговото трансфериране към възможно най-ниски цени, според него  са една от тенденциите за развитието и бъдещето на финансовия сектор.", "date": "2018.05.16", "title": "Финансисти: Кешът няма да изчезне"}
{"url": "http://standartnews.com/biznes/balgariya_er_leti_do_lion_bordo_i_nitsa-371625.html", "text": "\"България ер\" разширява мрежата си от дестинации до три от най-атрактивните градове в Южна Франция - Лион, Бордо и Ница. Националният ни авиопревозвач сключи codeshare договор (за размяна на капацитет) с Air France, благодарение на който пътниците вече могат да стигнат бързо и удобно от София до втория по големина френски град Лион, пристанищния град Бордо и столицата на Френската ривиера – Ница. Полетите до тях се осъществяват с удобни трансфери в Париж. От 1 юни започват и всекидневните редовние полети на \"България ер\" между София и Бургас.", "date": "2018.05.16", "title": "\"България ер\" лети до Лион, Бордо и Ница"}
{"url": "http://standartnews.com/mneniya/vsichki_veche_gledat_na_balgariya_s_podobro_oko-371629.html", "text": "- Първият сигнал вече е изпратен. Това е, че такъв форум ще има. Разбира се, ще има и своите формалности, особено мнение на страни като Испания, но факт е, че ще се съберат на едно място. Сигналът е много силно потвърждаване на европейския ангажимент към съдбата на Западните Балкани и много силно поощрение към тях. Оттам нататък следващият сигнал, който е пратен е, че това е успех за самата България, която постави Западните Балкани в дневния ред. Усилената  икономическа амбиция на Китай към Западните Балкани кара Европа да бъде тревожна. Засилената външнополитическа амбиция на Москва може би също кара Европа да бъде тревожна. Така да се каже, Европа и сама ще се сети за Западните Балкани, но е хубаво, че България тук се яви нещо като техен застъпник. Много хубав знак е, че тази среща може да роди документ от София  и това ще стане нарицателно. В европейския дневен ред тези нарицателни значат. Знаете, че  за Западните Балкани имаше две нарицателни - Солун и Берлин, където се случваха подобни формати и процеси. Сега към тях ще се нареди София и това много добре. И не на последно място, хубав знак ще има, ако има някаква форма на ръкостискане, преносно или пък съвсем буквално, между нашата най-близка държава - Македония и Гърция, защото къде другаде, ако не в София е хубаво да се помага на Македония и да се отваря нейната евроатлантическа перспектива. - Въпросът не е кога е конкретната дата, а дали я има. Успех ще бъде, ако се изпълни желанието, изразено наскоро от българския външен министър Екатерина Захариева, за по-конкретна пътна карта, с по-конкретни дати и срокове. Така че това би било успех. Иначе никой да не си прави илюзията, че Западните Балкани много бързо ще влязат в ЕС. Първо, те имат спорове помежду си за решаване, имат и много вътрешни проблеми, с които трябва да се справят по пътя си към европейската интеграция, както на нас се налагаше да се справим. - От \"Галъп Интернешънъл\" направихме балканско изследване, специално и единствено и по рода си, част от данните на което излязоха вчера. Те показваха благоразположението на Западните Балкани към България. Имаше и други данни като например това, че балканските държави виждат реален български принос, но не публикувахме тези данни, защото оттогава насам те  са се подобрили. Ако попитате хората, които се занимават по-отблизо с европейското председателство, те несъмнено ще ви споделят и това, че България се възприема по-добре и в Западна Европа. Обърнато е мнението за България, т.е. европредседателството при нас върши добра работа за момента. Що се отнася до след това, несъмнено България не трябва да губи този фокус. Струва ми се, че Австрия, бидейки в близък географски регион, също има силен ангажимент към Западните Балкани. Това означава, че ангажиментът към тази тема ще продължи и след края на нашето председателство. Какво по-хубаво от това? - Не е невъзможно, но дотогава ще има доста време. После, по-скоро очертанията на такава група вече се забелязват със срещите на върха, които се случват между България, Гърция, Сърбия и Румъния. Струва ми се, че към тези срещи България трябва да интегрира и Македония. Струва ми се, че поне това е визията на самия Борисов. Има обаче няколко \"но\" и трябва да ги кажа задължително. Първото \"но\" е, че България все пак има интерес от категорично присъединяване към първата скорост на ЕС. Т.е. едно вторично групиране на България би имало смисъл само доколкото водим някого, следвайки тази първа скорост. Има още едно \"но\". Понякога нашите успехи и неуспехи, във всеки случай нелоши знаци във външната политика се смесват малко с нелошите знаци в самото председателство. Във всеки случай председателството постигна доста свои успехи, които не са просто успехи на външната политика, а са успехи на европейския политически и институционален административен дневен ред, на решаване на важни въпроси, при които има различия между държавите, постигане на консенсус по иначе разделящи теми и т.н. Т.е. българското председателство не са само нашите външнополитически успехи, т. е. успехите на върха, а има и много успехи под върха, които не се виждат. И понякога говорейки за тази външнополитическа дейност в момента на Борисов, под нейния замах за добро или зло стават много неща в различните ресори, които ние е виждаме. А трябва да ги видим. Има още едно \"но\".  Има опасност българските граждани при цялото това говорене на тема Западни Балкани, да се питат - добре, а за  мен какво следва.  Тук трябва да се разказва за вътрешните публики. България има своите успехи и в договарянето на бюджетна рамка, и в областта на онлайн пазаруването и т.н. Неща, които България успява да издейства в собствения си интерес в един ЕС, който все повече залага на националните интереси. И последното \"но\", което трябва да кажем. Има все пак една опасност - преходът от момента  след председателството. Властта в България като че ли се напрегна до краен предел и след това ще трябва пък да се адаптира към новата, малко по-домашна прозаична реалност. - Това, което видяхме е че има чуваемост за идеи като тези на Валери Симеонов. Може би логичното е заинтересованите страни в диалогичен режим да потърсят оптимизации. Важното е, че Симеонов си извоюва това право в обществото да поставя наболели въпроси. Понякога ги поставя леко скандално, но във всеки случай ги поставя. Подобни обществени ситуации са полезни, защото обръщат внимание на обществото към някои неща, където то може да се самоподобри. - Не бих казал, че съвсем се запазва. Напротив, рони се, но погледнато дългосрочно, което е съвсем нормално за всяка власт. Само че ситуацията е нова. До съвсем скоро имахме БСП, което блъска много сериозно анблок ГЕРБ и Патриотите, блъска властта. Това стегна ГЕРБ и Патриотите, накара ги да застанат в отбранителна позиция, да вдигнат гарда. На всичкото отгоре тази игра се услади на ГЕРБ. От няколко седмици насам обаче има наченки на потенциални динамични мнозинства. Валери Симеонов търси Нинова, тя се среща и с Красимир Каракачанов и т.н. Започват да се очертават леко алтернативни варианти. И на всичкото отгоре като че ли сега с потенциалния рестарт с говоренето около АЕЦ \"Белене\", някак си разликата между БСП и ГЕРБ се размива. Може да се окаже парадоксално, че това е любопитна нова възможност и за БСП, защото блъскайки ги вкупом, тя стягаше ГЕРБ и Патриотите, а сега като че ли се мъчи един по един да ги джурка, един по един да ги отлъчва. Това може да се окаже и по-ефективно за БСП, ама да видим. Ако тръгне говоренето за \"Белене\", забелязвам с любопитство как БСП, ГЕРБ и Патриотите могат да застанат в една линия. А единствената опозиция на всичко и всички може да се окажат либералите извън парламента, т.е. новата \"Демократична България\", към която е тръгнало и движение \"България на гражданите\". И тогава ще бъде много любопитно каква позиция ще заеме Валери Симеонов, защото спрямо проекта \"Белене\" той винаги е бил резервиран. Ако сега се обяви против Втора атомна, може да се окаже, че за пореден път се отличава на фона на целия парламент. Така че ситуацията е категорично нова. - Да не се лъжем, единствената жизнена десница е тази около \"Демократична България\", която се надява да бъде присъдружна на ГЕРБ, но ГЕРБ едва ли ще иска това. Около ГЕРБ се развива една периферия, която има свой  дясно-консервативен прозападен разказ и това е много удачна дейност от страна на управляващата партия и кръговете около нея. Това е много успешна политическа технология, защото отнема прозападното говорене точно на тази либерална десница, отнема го и го долепя до ГЕРБ. Конкурентната либерална десница има своята ниша- на Зелените, ДСБ, \"Да, България\", ДБГ също върви натам. Тяхната ниша е вакантната прозападна пролиберална ниша, която говори за върховенство на закона, бои се от Русия и т.н. Онова, което само допреди няколко години го приемахме  за абсолютна норма. А пък сега никой не говори така. Едни говорят като Орбан, други правят подписки за напускане на НАТО, всички станаха социални популисти, консерватори, даже да не кажа реакционери. Така това прозападно либерално приказване остана самотно. Към него посяга само т. нар. десница. Тази ниша не е голяма, не е на мода, но пък си е тяхна.", "date": "2018.05.16", "title": "Всички вече гледат на България с по-добро око"}
{"url": "http://standartnews.com/biznes/obzor_stroim_belene_bez_darzhavna_garantsiya-371614.html", "text": "АЕЦ \"Белене\" или ще бъде реализирана на пазарен принцип, или изобщо няма да бъде реализирана\". Това заяви вицепремиерът Томислав Дончев, след като кабинетът рестартира вчера проекта. Министрите одобриха доклада на енергийния министър Теменужка Петкова за възможната реализация на активите Втора атомна, включително отделянето им в отделна компания. \"Пазарен означава без държавна гаранция, разчитайки на това, че цената на произвежданата електроенергия ще бъде изкупувана на пазара\", обясни Дончев. И допълни: \"Ако държавата, заедно със стратегическия инвеститор, който предложи добрите условия, успее да изгради това съоръжение, ще продава електроенергията на този пазар\". Най-подходящият вариант за рационално използване на наличното оборудване за АЕЦ „Белене\" е възобновяване на действията по търсене на възможности за изграждане на Втора атомна, съвместно със стратегически инвеститор, на пазарен принцип и без предоставяне на държавна гаранция, се казва в одобрения доклад на Петкова. Според документа този вариант би позволил на българската държава да възстанови извършените през годините разходи по проекта, както и да се гарантира в дългосрочен план енергийната сигурност на страната. Всички компании, проявявали интерес досега към АЕЦ \"Белене\" ще имат възможност да участват, съобщи Томислав Дончев. \"Ще имаме вариант да избираме между най-доброто предложение, ако има примерно 4-5 компании, проявяващи интерес. Нелепо е това решение да бъде вкарвано в координатната система на някакви геополитически емоции\", категоричен бе той. \"Имаме български реактори, които са българска собственост, и сме длъжни да намерим най-доброто решение\", заяви Дончев. Той бе категоричен, че в решението няма никакви политически нюанси. То не е насочено към нито един сектор в българската енергетика, то не е срещу въглищните централи, нито срещу ВЕИ-тата. Ако пазарът реагира, ако покаже, че десетилетия напред една нова мощност има бъдеще, то тя ще бъде изградена, обобщи вицепремиерът.", "date": "2018.05.16", "title": "ОБЗОР: Строим \"Белене\" без държавна гаранция"}
{"url": "http://standartnews.com/biznes/sofiya__balkanska_stolitsa_na_vinoto-371627.html", "text": ", за да обсъждат бъдещото сближаване, в столицата ни започва и седмото издание на Балканския винен конкурс и фестивал /BIWC/. Съвпадението може да изглежда на пръв поглед случайно, но не е случаен фактът, че виното е мост към интеграция, а винената дипломация сближава народите. Това заяви инж. Галина Нифору, един от създателите на Балканския винен форум и директор на BIWC. Тя обяви, че  , регистрирани за надпреварата - близо 700 проби, чиято дегустация ще започне днес. 70 са изложителите на фестивала, който ще се проведе в събота и неделя в Гранд хотел София. 50 от тях са български изби, останалите са от балканските страни. \"За първи път във форума участват всички страни от региона\", каза Галина Нифору. На събитието ще присъстват 30 вносители на вина и журналисти от САЩ, Китай и Япония. Журито, което ще оценява пробите, е изключително силно - в него има четирима  Masters of Wine и един Master Sommelier. Сред оценителите за първи път има и истински благородник – граф Джон Умберто Салви /MW/, един от най-добрите специалисти на Бордо вината в света, който ще направи и майсторски клас. Такъв ще има и председателят на BIWC - Константинос Лазаракис /MW/, който ще представи Саватиано – новият гръцки тренд - вино от района на Атика. Ценителите могат да чуят презентацията за турските вина на Master Sommelier Иса Бал, както и да посетят майсторски класове за сръбските и българските вина. \" .\", посочи Константинос Лазаракис, който е и председател на журито. По думите му, винените специалисти искат да дойдат в България не само заради конкурса, но и заради българското гостоприемство, вкусната храна и красивата София. \"Световните винени експерти стават посланици на българското и балканското вино и това е много важно\", изтъкна още Лазаракис. \" \", каза Евангелос Берис, Ph.D., който ще участва за първи път в журито. Вече седма година Българската търговско-промишлена парата /БТПП/ подкрепя този форум, тъй като българските вина са една от емблемите на страната ни. Виното е продукт, който носи славата на България по цял свят,  заяви главният секретар на БТПП Васил Тодоров. , посочи и Нина Филипова, главен секретар на Изпълнителната агенция по лозата и виното. Кой ще е тазгодишният победител, ще стане ясно в събота вечер на гала вечерята. Първенецът, на който бъде присъден Гранд Трофея, ще получи статуетка, изработена от покойния артист Кольо Карамфилов.", "date": "2018.05.16", "title": "София - Балканска столица на виното"}
{"url": "http://standartnews.com/mneniya/darzhavna_stipendiya_ako_uchish_za_hlebar-371602.html", "text": "- Спасовден е един от големите църковни празници. Хлябът е онази храна, която е обединител на човечеството. Хлябът е еднакво свят и за християни, и за мюсюлмани, и за евреи, и за индуисти. Хлябът е храната, към която трябва да посягаме с чисти ръце и с още по-чисти помисли. На Спасовден, в четвъртък от 16 часа, ще бъде отслужена Света литургия в църквата \"Света Неделя\". Камбаните ще бият за здравето и берекета на българските хлебари, ще се направи водосвет. Ще се освети и храната, която произвеждат моите колеги хлебари от София. От 25 години се спазва тази традиция, хората знаят и идват. Тази година решихме храната, която ще осветим, да дарим на Дома за стари хора в квартал Обеля. Това ще бъде извършено с логистиката на Столична община, с която работим изключително добре. Ще споделим своя хляб с желанието да сме по-мъдри, по-добри и по-радостни. На Спасовден във всички областни градове на страната се провеждат празници на хляба, фестивали с участието на деца, на фолклорни ансамбли. В името на това да уважим хляба и неуморния, денонощен труд на българските хлебари. С усещането, че сме длъжници на тези хора. Що се отнася до идеята да се развиваме, тя започва от това да има и утре хляб, да преработваме качествената българска пшеница, да не ограничаваме потреблението на хляба с измислени теории на псевдоспециалисти в храненето, да бъдем още по-обединени в желанието си да преодоляваме трудностите и наистина да дочакаме времето, в което законодателството ще бъде задължително за всички. Защото в момента то е абсолютно избирателно. -  Хлебопроизводството в България е бизнес, който се утвърди в годините като сериозен и отговорен, но тези определения се отнасят само за около 50-60 % от бранша. - В момента в регистъра на Българската агенция за безопасност на храните /БАБХ/ общият брой производители на хляб и зърнени храни, тестени и сладкарски изделия е в рамките на 500-600 фирми. Лошото е, че този регистър е в замръзнало състояние, т.е. почти не са отбелязани фирми, които са преустановили своето производство - от една страна, от друга страна - не са регистрирани много новоизлюпени производствени и търговски обекти. Това е така, защото настоящото законодателство не се прилага стриктно и отговорно. В България се утвърди практиката при нарушение санкцията да достига до предписание. Това е пълен абсурд. - Категорично е задължително всички фирми, опериращи като производители, дистрибутори или търговци в сферата на храните, да имат регистрация в БАБХ. - Ако питаме БАБХ, сигурно ще отговорят колко са натоварени и колко са големи очакванията към тях и колко много проверки са извършени. Публична тайна е обаче, че обекти, които се намират включително и в центъра на София, обикновено нямат такъв тип регистрация. А фигурирайки в регистъра, те вече могат да бъдат подложени на контрол - и периодичен, и извънреден. - Останалите фирми от бранша са поставени в неравностойно положение поради разсейването на контрола. Поради факта, че модерната санкция се нарича предписание, а по никакъв начин предписанието не е дефинирано като санкция. И поради факта, че хлябът не е рискова храна за човешкото здраве, затова контролът спрямо него е слаб. В настоящия закон за храните има няколко члена, посветени на това кой и как е ангажиран в производство и търговия с храни - професионален ценз, професионална квалификация, лични здравни книжки и т. н. Но такива документи се търсят при особени акции, след които резултатът е нулев като дисциплиниране на бранша. Обикновено казваме, че куца нормативната уредба. Всъщност тя не толкова ни куца, колкото ние куцаме в нейното изпълнение. Всички знаем онази стара приказка за създаването на английската зелена ливада. Рецептата е много проста - 300 години поливане и стрижене. При нас поливането не е редовно, а стриженето се извършва с различни инструменти, които в повечето случаи са нережещи. - С човешките ресурси не сме добре. Но министърът на образованието и науката Красимир Вълчев и неговият екип успяха за вкарат хлебарството в списъка на защитените професии. - Преди две седмици излезе този списък и това е една добра предпоставка на доброто партньорство, което имаме с институциите като браншова организация. В това партньорство участвате и вие, медиите, защото форумите, които правите, дават резултат да се случат такива неща. От тук нататък обаче трябва да изградим обществена нагласа в дух на уважение към професията на хлебаря, която е, може би, най-древната професия на света. Защото човечеството е оцеляло благодарение на потреблението на хляб. Вярваме, че този акт на включване на професията хлебар в защитената зона на професиите, това допълнително заплащане, което ще поемат и екипите, които ще обучават, а може би и стипендиите за учениците, ще дадат резултат след време. Но той трябва да бъде свързан със задължението на всички обучавани за сметка на нашия общ държавен бюджет, който е от парите на данъкоплатеца - да имат ангажимента за професионална реализация по придобитата професия между 3 и 5 години. В противен случай парите ще изтекат. Защото хлебарите са търсени в Европа не по-малко от зъболекарите и медицинските сестри. Кризата за тези кадри е повсеместна. С оглед на това не бива да наливаме средства в ниша, от която изтичат кадри. Трябва да вземем мерки срещу това. - Ангажиментите са изцяло от страна на държавата. Министерството, чрез своя бюджет, през следващата учебна година ще финансира по-добре паралелки, в които се изучават такива професии. Учителите ще имат по-добро заплащане, ще има специални стипендии за обучаваните. Нужните бройки за паралелките са свързани с търсенето на бизнеса и са подадени от нас. Тези кадри се подготвят в училища и техникуми с паралелки по хлебарство. Всяка учебна програма е свързана с практика във фирмите, в специални обучителни лаборатории. - Искам да развенчая мита, че в хлебопроизводството заплащането е много ниско. Според данни на Националния статистически институт от последната седмица, заплащането за квалифицирани кадри в хлебопроизводството в периода от 2010 до 2018 година е нараснало два пъти и половина. Средна работна заплата в сектора е 981 лева. Това заплащане е по-високо от заплащането на медицинските кадри, от началното заплащане на лекари, на журналисти, на учители. Браншът е готов да плати и търсенето на работници е огромно, но се търси качествена работа. В момента обаче може би 35-40 % от кадрите нямат никакъв образователен или квалификационен ценз. - Тъй като проблемът с кадрите в нашия бранш не е от вчера, а в последните 12-15 години става все по-голям, ние започнахме да обучаваме своите кадри и това го правят самите фирми. Бизнесът обаче категорично избягва европейските програми за обучение и преквалификация. Защото този тип програми са доказали, че хората минават през определена дейност като през малка гара и не се задържат в предприятието. Обикновено обучаваните кадри получават европейски стипендии и за да осмислят това получаване, те присъстват на курсовете във фирмата. Но тъй като няма клауза да продължат своята реализация в бранша, даже не във фирмата, те търсят нова възможност да продължат да получават стипендии за някакъв друг тип професии. - Да, и които са обвързани с лицензирани обучителни фирми. Обучителите в тези фирми обикновено са едни и същи лица. Т.е. един квалифициран обучител работи в повече от 5 фирми и успява да обучи кадри, които да получат сертификат, от който нищо не следва. Защото кадрите, получили такъв сертификат, нямат реализация в европейските държави, макар че сертификатът важи за цяла Европа. Но те нямат натрупани знания, нямат желание за работа. Но никой не разваля тази схема засега. Плашещо е също, че в голяма част от фирмите, които присъстват на пазара, но не са регистрирани като производители и търговци на храни, работят хора без никаква квалификация, дори без средно образование. Ние призоваваме за един по-засилен контрол и сме готови със своя план. Ще направим опит да създадем обучителен център, който да създава кадри. Освен това Националният браншови съюз на хлебарите и сладкарите е предложил на консултативния съвет в образованието да се създаде официален регистър на всички кадри, които имат образование или квалификация, свързана с производство на храни. Не говорим само за нашата специалност. - Всички физически лица, заети в сферата на производство и търговия с храни, да бъдат записани в един публичен регистър, който да е на сайтовете на образователното и социалното министерства. За да се знае кое лице във всеки един момент къде се реализира и изобщо реализира ли се. Така ще има възможност за публична проследимост на коефициента на полезно действие от гледна точка на това какво струва обучението на българския данъкоплатец. - Няма  дете, което да не обича хляб - намазана филийка, отчупен крайшник. Децата обичат да чупят хляба, тогава и ароматът, и вкусът му са различни. Децата обичат да пипат хляба, да създават хлебни изделия по техния детски начин. Ние имаме такава инициатива за  училища и детски градини, тя се казва \"Хлябът е...\". Запазеният ни знак е слънце, то е родено от фантазията на децата, които са дали всевъзможни определения - \"Хлябът е...\" сила, радост, уют, сигурност, любов, храна, мир, родина, вкусен, полезен, спомен, грижа, топлина, приятел, здраве, сладък, доволство. В момента се опитваме да вкараме тази тема в часа на класния ръководител. В един такъв час, ние, заедно със екипи от диетолози и специалисти по детско и училищно хранене, бихме могли да разкажем, да покажем и да направим много неща с децата, защото те са нашите потребители. Защото утре, след нас, те ще разказват легендите и истините за хляба. Но темата за детското и ученическото хранене е голяма и много болна. В момента в 265 общини се провеждат конкурси за обществени поръчки за доставка на храна в училища и детски градини по Наредба 9, която изисква утвърдени браншови стандарти за продуктите. Ние силно сме заинтересовани хлябът и брашното за детското хранене да бъдат по утвърден стандарт. За съжаление обаче при нас легално регистрирани фирми, ползватели на стандарта, са само около 60. Така само 60 фирми са под погледа на БАБХ с физическо присъствие, с водене на специални регистри. Тези 60 фирми, при най-добро желание, не могат да бъдат доставчици на повече от 100 общини. Но в същото време фактът, че от 265 общини имаме около 70-80, които са абсолютно изрядни, говори, че Наредба 9 е работеща. Отново говорим за размития контрол, за пълното безхаберие къде отиват средствата ни като данъкоплатци и с какво храним нашите деца. И почтено ли е да поощряваме сивия бизнес. При наши непредставителни проверки, извършени съвместно с Федерацията на потребителите и Комисията за защита на потребителите, се оказа, че една част от фирмите-доставчици не са даже регистрирани като търговски фирми за търговия с храни в БАБХ. Да не говорим, че съгласно изискването на закона за обществени поръчки, когато фирмата е чисто търговска, тя трябва да посочи своите подизпълнители за съответните видове храни - хляб, брашно, сирене, кашкавал, колбаси, лютеница, олио, които да бъдат регистрирани като производители по съответния стандарт. И това не се прави. И не заради непознаване нормативната уредба от страна на местната администрация. Много често местната администрация не участва в договарянето с доставчика. Обикновено го прави някой, който е оторизиран от кмета и от тук нататък следите се губят. Остава обаче фактът, че се провеждат нелоялни търговски практики и се нарушава и българското, и европейското законодателство. - Имаме много такива примери. Имаше нарушения и в някои от районните кметства на община София. Благодарение на намесата и подкрепата на кмета на София госпожа Фандъкова и след разговори с районните кметове, в момента изчистваме недоразуменията. - На контролните органи това е тяхното основно задължение - да следят изпълнението на нормативната уредба. Но за съжаление, резултатите в повечето случаи стигат до едно предписание или пълно разсейване в мъглата на времето. Така казват и колегите по места. За много колеги е обиден фактът, че изправността не е похвална в очите на обществото и на местната власт. Не можем да продължаваме да смятаме, че сивият сектор са просто едни хора, които си вадят хляба. При положение, че има хора, които вадят хляба и на другите, не само собствения. И са изрядни данъкоплатци. - В никакъв случай хлябът не е причина за затлъстяването. Мога да цитирам известни диетолози и специалисти по храненето, наш дългогодишен партньор е проф. Донка Байкова. Самата тя, освен че е изключителен специалист, е и преподавател, създаващ новите кадри в сферата на здравословното хранене и с това е още по-ценна за нашата браншова организация. Проф. Байкова споделя, че хлябът трябва да присъства във всяко хранене на човека. Въпросът за дозата е въпрос на мерна единица за всеки от нас. Всички ние споделяме средиземноморския тип хранене, според който трябва да потребяваме преди всичко пшенични и зърнени храни, произведени и създадени с труда на нашите сънародници. А България е била някога част от житницата на Римската империя. България е основен фактор в производството на пшеница на Балканския полуостров. Качеството на българската пшеница всъщност е легитимният документ, който й позволява тя да се търгува на капризни пазари, каквито са арабските. При българската пшеница няма ГМО, няма замърсяване на почвата, няма вредни съставки. И ако някой специалист по храненето се опитва да ни убеди в обратното и ни препоръчва култури като киноа, чия и разни други екзотични и невъзможни за отглеждане в нашия климатичен пояс култури, считайте, че зад тези му прокламации обикновено стоят сериозни финансови интереси. Не бива и да забравяме, че храната е най-вкусна, когато е споделена. Че усещането за семейство започва от трапезата. От разчупването на хляба, в което има толкова традиция, толкова спомени, толкова здраве и в същото време толкова пожелания за добро, за човещина и за утрешния ден.", "date": "2018.05.16", "title": "Държавна стипендия, ако учиш за хлебар"}
{"url": "http://standartnews.com/mneniya/prouchvane_upravlenieto_e_ukrepilo_pozitsiite_si-371615.html", "text": "Управлението е успяло да укрепи своите позиции през последните два месеца, съобщава агенция \"Медиана\" като публикува изследване, свързано с обществено политическите нагласи в страната. Песимизмът по отношение на бъдещето на страната, както и разочарованието от правителството продължават да са доминиращите обществени нагласи. Но за два месеца те са намалели с 4  процента, отчита агенцията. Причината е преди всичко в европредседателството и надеждата, че страната ни би могла да извлече практически ползи от него (оптимистичните нагласи за това са скочили с 11  на сто). Вероятно, за стабилизацията на управлението допринася и умерената позиция на страната ни по \"Случая Скрипал\" (само 5 на сто смятат, че и България е трябвало да изгони руски дипломати), както и постъпките за преразглеждане на мораториума за АЕЦ \"Белене\" (54 на сто  са за неговото построяване, против - 14  на сто). Средната оценка на правителството също леко се е покачила - от 3.35 през март до 3.44 през май. Въпреки песимизма и недоверието към властта  няма и желание за смяна на управлението. Предсрочни избори искат 26 на сто, а 46 процента биха искали правителството да изкара пълен мандат. Партия ГЕРБ е успяла да стопира тенденцията от последните месеци за намаляване на дистанцията с основния си политически опонент. Към момента ГЕРБ води пред БСП с 3.2  на сто. Другите две партии които могат да са относително спокойни при едни предсрочни избори са ДПС и Обединените патриоти. В зоната на потенциалните претенденти за участие в парламента (между 2 - 4  процента) са АБВ и \"Воля\" на Марешки.", "date": "2018.05.16", "title": "ПРОУЧВАНЕ: Управлението е укрепило позициите си"}
{"url": "http://standartnews.com/mneniya/balgarite_sa_vse_taka_solidarni_s_makedoniya-371621.html", "text": "Българите не са загубили своето приятелско и искрено мнение за Македония. Деликатните отношения в продължение на десетилетия не са успели съвсем да заличат близките връзки, а пробивът от последните месеци явно наново напомня на българските граждани общата история на двете страни. Затова и в дебата за името, който е пред решение и ще отвори евроатлантическата перспектива на Македония, гражданите на България инстинктивно подкрепят Македония. Отношението на страните от Западните Балкани към България е добро – това пък показва скорошно специално изследване на „Галъп интернешънъл\" сред балканските държави. 70% от българите са чували за преговорите, които в момента водят Македония и Гърция по повод на искането на Гърция Македония да смени името си. Само 26% не са чули за тези преговори, а останалите се затрудняват да отговорят. Това означава, че на практика цялата активна част от обществото ни проявява заинтересованост относно случващото се на югозапад. Според данните, народът на България няма нищо против дори и името на Република Македония да остане такова, каквото е - 54% от чулите за спора за името биха приели и тази опция, а само 19% са на обратното мнение. Очевидно, обществените настроения у нас кореспондират добре и с официалната българска позиция (изразена наскоро от министър Захариева) – която винаги е била за принципна подкрепа на Македония под нейното конституционно име, наред с ненамеса в спора между Атина и Скопие, насърчаване на диалога между двете страни и недопускане на евентуални териториални претенции към страната ни в евентуално ново име. Мнозинство от 58% от запознатите с дебата се чувстват по-скоро солидарни с народа на Македония и само 15% застават на страната на Гърция при възникналия между двете страни спор за името на Македония. Въпросът е експериментален и се стреми да улови най-общите инстинкти и симпатии. Данните показват, че не е взела надмощие отмъстителна позиция спрямо Македония, въпреки някои провокации от страна на политическия елит в Скопие в годините. Изследователската практика на „Галъп интернешънъл\" показва, че заредено с недоверие у нас е по-скоро отношението към доскорошния политическия елит на югозападната ни съседка, но отношението към самите хора на Македония и към страната като цяло е като към близки. „Галъп интернешънъл\" наскоро провери и отношението на Западните Балкани към нас и към Европейския съюз – отношението към България е видимо добро във всички изследвани страни, а ЕС се разглежда като потенциал за успешна лична перспектива (може би с известен нюанс при Сърбия). Графиките по-надолу показват данните. За улеснение отговори от типа „Не знам\" са изключени от калкулацията. Данните демонстрират генералната структура, уловена още от преди месеци. Развитията в последно време влияят на данните също в положителна насока. Изводите са от поредната вълна на ежемесечното националнопредставително проучване на „Галъп интернешънъл\", проведено между 9 и 16 март сред 772 души по метода „лице в лице\". Основната част от ежемесечните изследвания са познати като „Политически и икономически индекс на „Галъп интернешънъл\". Независими са от външно финансиране. Абсолютното максимално отклонение е ± 3.5% при 50% дялове. 1% от извадката е равен на около 55 хиляди души.", "date": "2018.05.16", "title": "Българите са все така солидарни с Македония"}
{"url": "http://standartnews.com/sport/otkriha_flanelka_na_boyan_v_lagera_pod_shisha_pangma-371617.html", "text": "Шерпите са достигнали височина до 10 метра преди върха, но вече са се върнали в базовия лагер, съобщават от \"Simrik Air\", които организират акцията и показаха вещите на българския алпинист Боян Петров. Намерени са някои от вещите на Боян, като инсулин, медицински комплект с някои енергийни гелове, а негова фланелка е открита в Лагер 3. В днешният полет с хеликоптер летяха двамата българи Кирил Петков и Петко Петков, които са искали да се уверят още веднъж дали са огледани всички точки до базовия лагер.", "date": "2018.05.16", "title": "Откриха фланелка на Боян в лагера под Шиша Пангма"}
{"url": "http://standartnews.com/biznes/darzhavna_stipendiya_ako_uchish_za_hlebar-371602.html", "text": "- Спасовден е един от големите църковни празници. Хлябът е онази храна, която е обединител на човечеството. Хлябът е еднакво свят и за християни, и за мюсюлмани, и за евреи, и за индуисти. Хлябът е храната, към която трябва да посягаме с чисти ръце и с още по-чисти помисли. На Спасовден, в четвъртък от 16 часа, ще бъде отслужена Света литургия в църквата \"Света Неделя\". Камбаните ще бият за здравето и берекета на българските хлебари, ще се направи водосвет. Ще се освети и храната, която произвеждат моите колеги хлебари от София. От 25 години се спазва тази традиция, хората знаят и идват. Тази година решихме храната, която ще осветим, да дарим на Дома за стари хора в квартал Обеля. Това ще бъде извършено с логистиката на Столична община, с която работим изключително добре. Ще споделим своя хляб с желанието да сме по-мъдри, по-добри и по-радостни. На Спасовден във всички областни градове на страната се провеждат празници на хляба, фестивали с участието на деца, на фолклорни ансамбли. В името на това да уважим хляба и неуморния, денонощен труд на българските хлебари. С усещането, че сме длъжници на тези хора. Що се отнася до идеята да се развиваме, тя започва от това да има и утре хляб, да преработваме качествената българска пшеница, да не ограничаваме потреблението на хляба с измислени теории на псевдоспециалисти в храненето, да бъдем още по-обединени в желанието си да преодоляваме трудностите и наистина да дочакаме времето, в което законодателството ще бъде задължително за всички. Защото в момента то е абсолютно избирателно. -  Хлебопроизводството в България е бизнес, който се утвърди в годините като сериозен и отговорен, но тези определения се отнасят само за около 50-60 % от бранша. - В момента в регистъра на Българската агенция за безопасност на храните /БАБХ/ общият брой производители на хляб и зърнени храни, тестени и сладкарски изделия е в рамките на 500-600 фирми. Лошото е, че този регистър е в замръзнало състояние, т.е. почти не са отбелязани фирми, които са преустановили своето производство - от една страна, от друга страна - не са регистрирани много новоизлюпени производствени и търговски обекти. Това е така, защото настоящото законодателство не се прилага стриктно и отговорно. В България се утвърди практиката при нарушение санкцията да достига до предписание. Това е пълен абсурд. - Категорично е задължително всички фирми, опериращи като производители, дистрибутори или търговци в сферата на храните, да имат регистрация в БАБХ. - Ако питаме БАБХ, сигурно ще отговорят колко са натоварени и колко са големи очакванията към тях и колко много проверки са извършени. Публична тайна е обаче, че обекти, които се намират включително и в центъра на София, обикновено нямат такъв тип регистрация. А фигурирайки в регистъра, те вече могат да бъдат подложени на контрол - и периодичен, и извънреден. - Останалите фирми от бранша са поставени в неравностойно положение поради разсейването на контрола. Поради факта, че модерната санкция се нарича предписание, а по никакъв начин предписанието не е дефинирано като санкция. И поради факта, че хлябът не е рискова храна за човешкото здраве, затова контролът спрямо него е слаб. В настоящия закон за храните има няколко члена, посветени на това кой и как е ангажиран в производство и търговия с храни - професионален ценз, професионална квалификация, лични здравни книжки и т. н. Но такива документи се търсят при особени акции, след които резултатът е нулев като дисциплиниране на бранша. Обикновено казваме, че куца нормативната уредба. Всъщност тя не толкова ни куца, колкото ние куцаме в нейното изпълнение. Всички знаем онази стара приказка за създаването на английската зелена ливада. Рецептата е много проста - 300 години поливане и стрижене. При нас поливането не е редовно, а стриженето се извършва с различни инструменти, които в повечето случаи са нережещи. - С човешките ресурси не сме добре. Но министърът на образованието и науката Красимир Вълчев и неговият екип успяха за вкарат хлебарството в списъка на защитените професии. - Преди две седмици излезе този списък и това е една добра предпоставка на доброто партньорство, което имаме с институциите като браншова организация. В това партньорство участвате и вие, медиите, защото форумите, които правите, дават резултат да се случат такива неща. От тук нататък обаче трябва да изградим обществена нагласа в дух на уважение към професията на хлебаря, която е, може би, най-древната професия на света. Защото човечеството е оцеляло благодарение на потреблението на хляб. Вярваме, че този акт на включване на професията хлебар в защитената зона на професиите, това допълнително заплащане, което ще поемат и екипите, които ще обучават, а може би и стипендиите за учениците, ще дадат резултат след време. Но той трябва да бъде свързан със задължението на всички обучавани за сметка на нашия общ държавен бюджет, който е от парите на данъкоплатеца - да имат ангажимента за професионална реализация по придобитата професия между 3 и 5 години. В противен случай парите ще изтекат. Защото хлебарите са търсени в Европа не по-малко от зъболекарите и медицинските сестри. Кризата за тези кадри е повсеместна. С оглед на това не бива да наливаме средства в ниша, от която изтичат кадри. Трябва да вземем мерки срещу това. - Ангажиментите са изцяло от страна на държавата. Министерството, чрез своя бюджет, през следващата учебна година ще финансира по-добре паралелки, в които се изучават такива професии. Учителите ще имат по-добро заплащане, ще има специални стипендии за обучаваните. Нужните бройки за паралелките са свързани с търсенето на бизнеса и са подадени от нас. Тези кадри се подготвят в училища и техникуми с паралелки по хлебарство. Всяка учебна програма е свързана с практика във фирмите, в специални обучителни лаборатории. - Искам да развенчая мита, че в хлебопроизводството заплащането е много ниско. Според данни на Националния статистически институт от последната седмица, заплащането за квалифицирани кадри в хлебопроизводството в периода от 2010 до 2018 година е нараснало два пъти и половина. Средна работна заплата в сектора е 981 лева. Това заплащане е по-високо от заплащането на медицинските кадри, от началното заплащане на лекари, на журналисти, на учители. Браншът е готов да плати и търсенето на работници е огромно, но се търси качествена работа. В момента обаче може би 35-40 % от кадрите нямат никакъв образователен или квалификационен ценз. - Тъй като проблемът с кадрите в нашия бранш не е от вчера, а в последните 12-15 години става все по-голям, ние започнахме да обучаваме своите кадри и това го правят самите фирми. Бизнесът обаче категорично избягва европейските програми за обучение и преквалификация. Защото този тип програми са доказали, че хората минават през определена дейност като през малка гара и не се задържат в предприятието. Обикновено обучаваните кадри получават европейски стипендии и за да осмислят това получаване, те присъстват на курсовете във фирмата. Но тъй като няма клауза да продължат своята реализация в бранша, даже не във фирмата, те търсят нова възможност да продължат да получават стипендии за някакъв друг тип професии. - Да, и които са обвързани с лицензирани обучителни фирми. Обучителите в тези фирми обикновено са едни и същи лица. Т.е. един квалифициран обучител работи в повече от 5 фирми и успява да обучи кадри, които да получат сертификат, от който нищо не следва. Защото кадрите, получили такъв сертификат, нямат реализация в европейските държави, макар че сертификатът важи за цяла Европа. Но те нямат натрупани знания, нямат желание за работа. Но никой не разваля тази схема засега. Плашещо е също, че в голяма част от фирмите, които присъстват на пазара, но не са регистрирани като производители и търговци на храни, работят хора без никаква квалификация, дори без средно образование. Ние призоваваме за един по-засилен контрол и сме готови със своя план. Ще направим опит да създадем обучителен център, който да създава кадри. Освен това Националният браншови съюз на хлебарите и сладкарите е предложил на консултативния съвет в образованието да се създаде официален регистър на всички кадри, които имат образование или квалификация, свързана с производство на храни. Не говорим само за нашата специалност. - Всички физически лица, заети в сферата на производство и търговия с храни, да бъдат записани в един публичен регистър, който да е на сайтовете на образователното и социалното министерства. За да се знае кое лице във всеки един момент къде се реализира и изобщо реализира ли се. Така ще има възможност за публична проследимост на коефициента на полезно действие от гледна точка на това какво струва обучението на българския данъкоплатец. - Няма  дете, което да не обича хляб - намазана филийка, отчупен крайшник. Децата обичат да чупят хляба, тогава и ароматът, и вкусът му са различни. Децата обичат да пипат хляба, да създават хлебни изделия по техния детски начин. Ние имаме такава инициатива за  училища и детски градини, тя се казва \"Хлябът е...\". Запазеният ни знак е слънце, то е родено от фантазията на децата, които са дали всевъзможни определения - \"Хлябът е...\" сила, радост, уют, сигурност, любов, храна, мир, родина, вкусен, полезен, спомен, грижа, топлина, приятел, здраве, сладък, доволство. В момента се опитваме да вкараме тази тема в часа на класния ръководител. В един такъв час, ние, заедно със екипи от диетолози и специалисти по детско и училищно хранене, бихме могли да разкажем, да покажем и да направим много неща с децата, защото те са нашите потребители. Защото утре, след нас, те ще разказват легендите и истините за хляба. Но темата за детското и ученическото хранене е голяма и много болна. В момента в 265 общини се провеждат конкурси за обществени поръчки за доставка на храна в училища и детски градини по Наредба 9, която изисква утвърдени браншови стандарти за продуктите. Ние силно сме заинтересовани хлябът и брашното за детското хранене да бъдат по утвърден стандарт. За съжаление обаче при нас легално регистрирани фирми, ползватели на стандарта, са само около 60. Така само 60 фирми са под погледа на БАБХ с физическо присъствие, с водене на специални регистри. Тези 60 фирми, при най-добро желание, не могат да бъдат доставчици на повече от 100 общини. Но в същото време фактът, че от 265 общини имаме около 70-80, които са абсолютно изрядни, говори, че Наредба 9 е работеща. Отново говорим за размития контрол, за пълното безхаберие къде отиват средствата ни като данъкоплатци и с какво храним нашите деца. И почтено ли е да поощряваме сивия бизнес. При наши непредставителни проверки, извършени съвместно с Федерацията на потребителите и Комисията за защита на потребителите, се оказа, че една част от фирмите-доставчици не са даже регистрирани като търговски фирми за търговия с храни в БАБХ. Да не говорим, че съгласно изискването на закона за обществени поръчки, когато фирмата е чисто търговска, тя трябва да посочи своите подизпълнители за съответните видове храни - хляб, брашно, сирене, кашкавал, колбаси, лютеница, олио, които да бъдат регистрирани като производители по съответния стандарт. И това не се прави. И не заради непознаване нормативната уредба от страна на местната администрация. Много често местната администрация не участва в договарянето с доставчика. Обикновено го прави някой, който е оторизиран от кмета и от тук нататък следите се губят. Остава обаче фактът, че се провеждат нелоялни търговски практики и се нарушава и българското, и европейското законодателство. - Имаме много такива примери. Имаше нарушения и в някои от районните кметства на община София. Благодарение на намесата и подкрепата на кмета на София госпожа Фандъкова и след разговори с районните кметове, в момента изчистваме недоразуменията. - На контролните органи това е тяхното основно задължение - да следят изпълнението на нормативната уредба. Но за съжаление, резултатите в повечето случаи стигат до едно предписание или пълно разсейване в мъглата на времето. Така казват и колегите по места. За много колеги е обиден фактът, че изправността не е похвална в очите на обществото и на местната власт. Не можем да продължаваме да смятаме, че сивият сектор са просто едни хора, които си вадят хляба. При положение, че има хора, които вадят хляба и на другите, не само собствения. И са изрядни данъкоплатци. - В никакъв случай хлябът не е причина за затлъстяването. Мога да цитирам известни диетолози и специалисти по храненето, наш дългогодишен партньор е проф. Донка Байкова. Самата тя, освен че е изключителен специалист, е и преподавател, създаващ новите кадри в сферата на здравословното хранене и с това е още по-ценна за нашата браншова организация. Проф. Байкова споделя, че хлябът трябва да присъства във всяко хранене на човека. Въпросът за дозата е въпрос на мерна единица за всеки от нас. Всички ние споделяме средиземноморския тип хранене, според който трябва да потребяваме преди всичко пшенични и зърнени храни, произведени и създадени с труда на нашите сънародници. А България е била някога част от житницата на Римската империя. България е основен фактор в производството на пшеница на Балканския полуостров. Качеството на българската пшеница всъщност е легитимният документ, който й позволява тя да се търгува на капризни пазари, каквито са арабските. При българската пшеница няма ГМО, няма замърсяване на почвата, няма вредни съставки. И ако някой специалист по храненето се опитва да ни убеди в обратното и ни препоръчва култури като киноа, чия и разни други екзотични и невъзможни за отглеждане в нашия климатичен пояс култури, считайте, че зад тези му прокламации обикновено стоят сериозни финансови интереси. Не бива и да забравяме, че храната е най-вкусна, когато е споделена. Че усещането за семейство започва от трапезата. От разчупването на хляба, в което има толкова традиция, толкова спомени, толкова здраве и в същото време толкова пожелания за добро, за човещина и за утрешния ден.", "date": "2018.05.16", "title": "Държавна стипендия, ако учиш за хлебар"}
{"url": "http://standartnews.com/svyat/liderite_na_lyavata_evropa_se_sabra_na_sreshta_v_kvadrat_500-371622.html", "text": "Провежда се координационната среща на левите премиери и партийни лидери. Срещата се провежда в галерия „Квадрат 500\" и неин домакин е президентът на Партията на европейските социалисти (ПЕС) Сергей Станишев. Първите гости, които Станишев посрещна бяха лидерът на БСП Корнелия Нинова и премиерът на Македония Зоран Заев. В координационната среща участват още премиерът на Гърция Алексис Ципрас, на Португалия Антонио Коста, на Малта Джозеф Мускат, на Черна гора – Душко Маркович, президентът на Групата социалисти и демократи в ЕП Удо Булман, министърът по европейски въпроси на Люксембург Жан Аселборн и двамата заместник-генерални секретари на ПЕС Джакомо Филибек и Йонек Полет.", "date": "2018.05.16", "title": "Лидерите на лявата Европа се събра на среща в \"Квадрат 500\""}
{"url": "http://standartnews.com/lyubopitno/asteroid_s_razmerite_na_samolet_e_preminal_blizo_do_zemyata-371599.html", "text": "Астероид с размерите на „Airbus\" е прелетял на разстояние 203,4 хиляди километра от Земята, като не е създал опасност от сблъсък с нея, предаде БТА. Информацията е на изследователи от Центъра за малки планети към Смитсъновата астрофизическа обсерватория в Кембридж, щата Масачузетс. Астероидът е с название 2010 WC9. Той е прелетял между нашата планета и Луната, която орбитира на 384 000 километра от Земята. Неговият диаметър е от 36 до 119 метра, като скоростта му е била 13 километра в секунда. Небесното тяло извършва пълен оборот около Слънцето за 1,12 година. Астероидът 2010 WC9 беше открит през 2010 година от обсерваторията в Аризона. По изчисления на астрономите той не се е приближавал толкова близо до Земята от 300 години.", "date": "2018.05.16", "title": "Астероид с размерите на самолет е преминал близо до Земята"}
{"url": "http://standartnews.com/biznes/badeshteto_na_parite__parvi_bankov_forum_na_sp_menidzhar-371582.html", "text": "  Променя ли се ролята на парите, кой и как ще държи контрола над тях, революция или еволюция ще се роди от срещата на високите технологии с финансовия сектор? Това са част от темите и въпросите на които ще търсят отговори водещи банкери и финансисти на първия банков форум на сп. „Мениджър\".  Под надслов \"Бъдещето на парите\", той ще се проведе на 16 май, в столичния хотел „ИнтерКонтинентал с начален час 14.00 часа. Сред основните участници в първия панел „Революция на парите: Как технологиите променят банките и финансите\" са финансистът доц. Емил Хърсев, Мартин Заимов, председател на надзорния съвет на Сосиете Женерал Експресбанк, Стоилка Арсова, директор на дирекция „Национална картова схема\" в „Борика\" Райна Миткова-Тодорова, управляващ директор на EOS. Новите \"умни\" форми на инвестиции и кой се страхува от FinTech революцията са водещата тематика на втория панел, в който ще вземат участие Александър Ефремов, аналитик и експерт в областите изкуствен интелект, Ивайло Иванов, изпълнителен директор на iuvo, Павлин Стоянов, мениджър в „Делойт Лигъл\", и Никола Колев, адвокат в „Делойт Лигъл\" Футуристичен поглед в бъдещето на парите и България ще представи старши икономистът в «Отворено общество» Георги Ангелов, който ще пренесе аудиторията в 2030 година с икономическа прогноза. Модератор на събитието е Милена Виденова, управител на \"Кофас\" за България.", "date": "2018.05.16", "title": "\"Бъдещето на парите\" - първи банков форум на сп. \"Мениджър\""}
{"url": "http://standartnews.com/mneniya/vinen_ekspert_bg_izbite_da_zalozhat_na_mestni_sortove-371630.html", "text": "-  - Пътувайки в балканските страни, забелязахме, че всички вина от региона имат нещо общо. Това са най-вече местните сортове, които на Балканите са най-много в света. И това беше една от причините да съберем всички балкански страни под една шапка и да създадем Балканския винен конкурс и фестивал. - Това, което е най-важното за Балканския регион е, че местните сортове са с чудесно качество. Повечето от страните на Балканите  се занимават с винарство и лозарство от хилядолетия, тук се е зародило виното като продукт. Преди да създадем BIWC, доста се неглижираха балканските вина. Но това вече се промени. - Това беше и нашата идея. А конкурсът и фестивалът са инструмент за това те да бъдат разпознавани. - Винаги очакваме изненади. Всички балкански страни очакват да видят кои ще са победителите в отделните категории, кой ще бъде носителят на Гранд трофея. Балканските вина подобряват качеството си с всяка изминала година и очакваме приятни изненади. - Системата я променихме поради няколко причини. Едната е, че повечето конкурси за вина са по 100-балната система и 20-балната стана по-архаична. Другата причина е, че избите ще имат още един маркетингов инструмент - по-лесно ще обявяват точките, които са взели и по-лесно ще могат да покажат успеха си, защото хората по-лесно се ориентират в 100-балната система. Прибавянето на DOUBLE GOLD, освен, че ще улесни журито, ще позволи на т. нар. големи вина, които със сигурност ги има на Балканите, да заблестят. - Това, което виждам, е, че все повече изби се създават в България. Появяват се и много малки изби, което пък води до много високо качество на вината, защото по-лесно се контролира всичко. Българските изби все по-често се обръщат към местните сортове. Българските вина стават все по-хубави и заслужават да са на световната винена сцена. - Българските вина трябва повече да излизат на външните пазари и производителите трябва да залагат на местните сортове. Защото това е единственият начин, по който българското вино може да се отличи. По света има предостатъчно Мерло и Каберне Совиньон.", "date": "2018.05.16", "title": "Винен експерт: БГ избите да заложат на местни сортове"}
{"url": "http://standartnews.com/svyat/posledno_izlitat_helikopteri_v_tarsene_na_boyan_petrov-371592.html", "text": "Спасителният екип, който търси Боян Петров, е излетял от летището в Катманду към връх Шиша Пангма. Това става ясно от публикация на Dream Wanderlust в социалната мрежа \"Фейсбук\". Спасителният екип на хеликоптера вече започна операцията по търсене на изчезналия алпинист Боян Петров тази сутрин. Времето е умерено добро за провеждане на операцията. Екипът се движи към връх Шиша Пангма. Днес екипът трябва да извърши финално търсене на Боян, преди да се стигне до някакво заключение.", "date": "2018.05.16", "title": "Последно! Излитат хеликоптери в търсене на Боян Петров"}
{"url": "http://standartnews.com/svyat/spasitelnata_aktsiya_za_boyan_e_prekratena_video_ot_operatsiyata-371595.html", "text": "Спасителната акция за изчезналия в Хималаите български алпинист Боян Петров е прекратена, съобщи за bTV един от участниците в операцията. Днес екип от трима души са облетели за последен път района от базовия лагер до Лагер 3 в продължение на час и половина, но без резултат. Наземните спасители и днес са обходили ниските части на планината. От екипа на алпиниста в България уточняват, че последната дума за прекратяването на акцията все пак ще бъде на китайските спасители. Според информация от компанията, която участва в издирването по въздух, днешното облитане на върха вероятно обаче ще е последно. След дни търсене и две седмици в неизвестност, Боян Петров така и не беше открит. Според алпинисти е възможно да е паднал в цепнатина по пътя към върха. \"За съжаление не открихме Боян, но сега можем да си тръгнем знаейки, че всичко възможно наистина беше направено. Специално искаме да благодарим на 10-те приятеля на Боян, които вчера финансираха този полет директно, на невероятната група и организация на Китай, и на смелите пилоти на Simrikair, както и на всички българи, хора и институции, които помогнаха това да се осъществи! Бог да го прости Боян!\", написа във \"Фейсбук\" Кирил Петков, близък приятел нашия алпинист, който участва в търсенето на място.", "date": "2018.05.16", "title": "Спасителната акция за Боян е прекратена /ВИДЕО ОТ ОПЕРАЦИЯТА/"}
{"url": "http://standartnews.com/svyat/tayani_zhozef_dol_i_tusk_pristignaha_za_sreshtata_na_varha_video-371609.html", "text": "и  Премиерът Бойко Борисов се срещна с председателя на Европейския парламент Антонио Таяни, който е в София за Срещата на върха ЕС-Западни Балкани, информираха от Министерски съвет. Борисов посочи, че присъствието на Таяни е голямо уважение както за България, така и за страните, които ще са във фокуса на обсъжданията от европейските лидери днес и утре. Той каза, че разчита на подкрепата на Европейския парламент темата за развитието на страните от региона да остане сред приоритетните политики и след края на Българското председателство на Съвета на ЕС. Председателят на ЕП поздрави българския премиер за успешното провеждане на председателството и приветства работата на България за фокусиране на вниманието върху Западните Балкани. Антонио Таяни потвърди ангажимента на парламента да подкрепя европейската перспектива на държавите, да насърчава диалога между тях и провеждането на необходимите реформи. \"Искаме да демонстрираме, че ни е грижа за социално-икономическото развитие на Балканския регион, заяви от своя страна председателят на Европейския съвет Доналд Туск. - Утре ще се срещнем със Западните Балкани за първи път от 15 години. Това ще бъде възможност да покажем, че европейската перспектива за страните от Западните Балкани остава\", заяви Доналд Туск. \"Приветствам свършеното от българския министър-председател. Българското председателство е изключително силно. Тук сме, за да подкрепим нашия приятел\", допълни лидерът на Европейската народна партия Жозеф Дол", "date": "2018.05.16", "title": "Таяни, Жозеф Дол и Туск пристигнаха за Срещата на върха /ВИДЕО/"}
{"url": "http://standartnews.com/svyat/turskiyat_prezident_erdogan_se_sreshtna_s_kralitsa_elizabet_ii_i_s_tereza_mey-371593.html", "text": "Турският президент Реджеп Ердоган беше приет от британската кралица Елизабет Втора в Бъкингамския дворец. Срещата даде началото на посещение на турския държавен глава в Лондон, съобщи БНТ. Ердоган беше приет и от премиера Тереза Мей. С нея дискутираха ситуацията в Близкия изток, борбата с тероризма и миграцията. Целта на Лондон е да подобри отношенията си с Турция преди да напусне Евросъюза, за да може да договори търговско споразумение с Анкара. Мей е повдигнала въпроса за човешките права в Турция. На \"Даунинг стрийт\" привърженици и противници на Ердоган влязоха за кратко в стълкновения с полицията. От Лондон турският президент Реджеп Ердоган нарече задържаните турски журналисти \"терористи\". Това изказване той направи на съвместна пресконференция с британския премиер Тереза Мей във Великобритания, където беше на тридневно посещение. Турският президент на практика игнорира предупреждението на Тереза Мей да не загърбва демократичните ценности. Дори напротив, той я призова да направи повече за екстрадиране на турски изгнаници от кюрдски движения, защото ако тя не предприеме действия срещу терористите, те ще нанесат ответен удар. Мей, която е нетърпелива да сключи свободна търговска сделка с Турция след Брекзит каза, че Великобритания винаги е готова да екстрадира кюрдски терористи, ако има необходимите доказателства. Ердоган смята, че духовникът Фетулах Гюлен, който в момента е в САЩ, стои зад проваления опит за военен преврат през 2016 година. Мей отбеляза, че докато е правилно да бъдат изправени пред правосъдието онези, които са се опитали да свалят едно законно избрано правителство, то също е важно при защитата на демокрацията да се съблюдават човешките права. Ердоган обаче отвърна, че трябва да се прави разлика между терористи и журналисти, защото арестуваните са били с оръжия и кръв по ръцете. Според правозащитни организации в Турция има повече от 160 журналисти зад решетките. Сравнително малка група от кюрди и защитници на свободата на словото организираха протест пред Даунинг стрийт, съобщава БНР.", "date": "2018.05.16", "title": "Турският президент Ердоган се срещна с кралица Елизабет II и с Тереза Мей"}
{"url": "http://standartnews.com/svyat/borisov_nadyavam_se_vuchich_i_tachi_da_si_podadat_raka-371611.html", "text": "Надявам се президентите Вучич и Тачи да си подадат ръка и да покажат, че Балканите могат да бъдат не по-малко цивилизовани от двете Кореи. Това каза министър-председателят Бойко Борисов на пресконференция по време на Срещата на върха на Европейската народна партия (ЕНП). „Голям проблем за Европа днес е Брекзит. Утре ще говорим много за това, което се случва, но от миналия съвет досега не виждам нещо да се е променило в тази посока. Истински сме разтревожени от двете споразумения – излизането на САЩ от ядреното споразумение с Иран и търговското споразумение. Жертвите и напрежението в Йерусалим също са факт и не вещаят нормализиране на отношенията в Близкия Изток. И не на последно място – ако ние не си прегърнем и обгрижим Западните Балкани и не им помогнем – да, много то тях не са готови и имат още да наваксват, тогава няма защо да се сърдим че влиянието на САЩ, Русия, Саудитска Арабия ще бъде по-голямо, отколкото това на Европа. Надявам се президентите Вучич и Тачи да си подадат ръка и да покажат, че Балканите могат да бъдат не по-малко цивилизовани от двете Кореи\", каза Борисов, цитиран от Фокус. Премиерът уточни, че се организират и двустранни срещи на отделните лидери в София. „Искам да благодаря на Жозеф Дол, Антонио Таяни и Доналд Туск за това не само, че са тук, но че обиколиха всички държави от Западните Балкани и дойдоха накрая дойдоха тук в София, за да изкажат своето впечатление. В тяхно лице имам много силен партньор\", каза Борисов. \"Рисковете на Европа от приобщаването на Западните Балкани са нула, допълни той за утрешната среща. - Днес не говорим за ляво и дясно, не говорим за политически партии. Аз съм благодарен на всички партии, както и на шестимата лидери от Западните Балкани, че дойдоха тук. Това е успех на България, на българския народ и аз от името на хората благодаря за това, че до един са тук. Що се касае до Балканите – не съм вярвал, че след 15 години затишие ще е възможно отново да сложим региона на масата. Избрахме най-трудното в Европа, защото този регион в близките 20 години е генерирал много проблеми, смърт и разрушения\", каза още премиерът. Борисов уточни, че многократно е запознал колегите си с това, че става въпрос за население от 17,7 млн. души и около 100 млрд. брутен продукт. „Днес говорим дали да прегърнем този регион, който е една държава с брутен продукт колкото Словакия и с население колкото Румъния и с шест правителства. Рисковете за Европа са нула. В противен случай подобен конфликт, какъвто беше Косово, Сребреница и др., с техните хиляди жертви и още ненамерени гробове – дали е по-добре за Европа?\", коментира Борисов. Борисов допълни, че се опасява и от италиански вариант на Брекзит.", "date": "2018.05.16", "title": "Борисов: Надявам се Вучич и Тачи да си подадат ръка"}
{"url": "http://standartnews.com/svyat/zaharieva_liderite_na_es_shte_podkrepyat_evroperspektivata_pred_zapadnite_balkani-371610.html", "text": "Утре всички лидери на ЕС ще подкрепят европейската перспектива на Западните Балкани. Това каза външният министър Екатерина Захариева на конференция „Диалог със Западните Балкани: създаване на регион на растеж, сигурност и свързаност по пътя към Европа\" в НДК. „Присъединяването им няма да е лесно, но в никакъв случай не е невъзможно\", посочи тя. „Трябват още реформи, още повече да убеждаваме част от страните от ЕС\", обясни Екатерина Захариева. „Със сигурност за 6 месеца разликата е огромна\", изтъкна тя. „Трябва да позволим на страните от Западните Балкани да участват в дебата, в предложенията, и те да формират мнение как си представяме Европа\", обобщи външният министър.", "date": "2018.05.16", "title": "Захариева: Лидерите на ЕС ще подкрепят европерспективата пред Западните Балкани"}
{"url": "http://standartnews.com/svyat/sabirane_na_liderite_na_enp_dnes_predshestva_sreshtata_na_varha-371576.html", "text": "Правителствените и държавни лидери и опозиционни лидери от Европейската народна партия (ЕНП), както и председателят на ЕНП Жозеф Дол, председателите на Европейския съвет, Европейската комисия и Европейският парламент - Доналд Туск, Жан-Клод Юнкер и Антонио Таяни, ще участват в Среща на върха на ЕНП. Това съобщиха от пресцентъра на ПП ГЕРБ. Форумът ще се проведе днес в резиденция „Бояна\" в София. Основна тема на срещата е водещият приоритет на Българското председателство на Съвета на ЕС - Западните Балкани. Срещата на върха ще се фокусира върху подготовката за Срещата на върха между ЕС и Западните Балкани днес и утре в София. В 15:30 часа председателят на ЕНП Жозеф Дол и председателят на ГЕРБ и министър-председател на България Бойко Борисов ще направят кратко изявление пред медиите. В края на срещата е предвидена обща снимка на лидерите от ЕНП, която представителите на медиите могат да заснемат. Нейният час ще бъде уточнен допълнително.", "date": "2018.05.16", "title": "Събиране на лидерите на ЕНП днес предшества Срещата на върха"}
{"url": "http://standartnews.com/balgariya/elitat_na_es_se_sabra_na_vecherya_v_sofiya_teh_park-371626.html", "text": "Европейския елит се събра за неформалната вечеря в \"София Тех Парк\" в София. Премиерът Бойко Борисов и министър за българското председателство Лиляна Павлова посрещнаха един по един висшите държавници на европейските държави и на Европейския съюз, предаде Канал 3. Първа от лидерите на големите държави пристигна британският премиер Тереза Мей. Въпреки че бе обявено, че Италия, заради проблемите със сформиране на правителство, ще бъде представлявана от бившия министър-председател Силвио Берлускони, на срещата се появи президентът на страната Серджо Матарела. Берлускони обаче бе забелязан в София и влезе в кадър на протоколните снимки в столицата. В последния момент, пък се появи френският президент Еманюел Макрон. Срещата в зала \"Джон Атанасов\" е част от Програмата на лидерите и календара на Българското председателство на Съвета на ЕС. В навечерието на Срещата на върха ЕС - Западни Балкани те ще обсъждат възможностите пред иновациите и цифровизацията, сделката за ядрената програма на Иран и търговските отношения със САЩ. Утре предстои и гвоздеят на програмата - срещата на върха ЕС - Западни Балкани, на която лидерите от ЕС и региона ще обсъждат европейската перспектива и свързаността на Западните Балкани с Общността.", "date": "2018.05.16", "title": "Елитът на ЕС се събра на вечеря в \"София Тех Парк\""}
{"url": "http://standartnews.com/balgariya/trima_nashi_gotvachi_shte_pokoryavat_kulinarniya_olimp-371613.html", "text": "Екип от трима български готвачи се изправя пред предизвикателството да покори кулинарния Олимп, наречен Bocuse d'Or – най-престижното състезание за шеф готвачи в света, което се провежда на всеки две години в град Лион, родното място на неговия създател, легендарният френски готвач Пол Бокюз. Това са победителите в българския финал на състезанието  - Никола Николов, шеф готвач в женевския Restaurant de l'Hotel de Ville и неговият отбор - Христо Фильов от екипа на хотел Маринела София и  треньорът им – Веселин Калев, главен готвач на хотел Рила в Боровец. Националната квалификация Bocuse d'Or България, която те спечелиха в края на 2017 г., се организира от Българска асоциация на професионалните готвачи и МЕТРО, в рамките на изложението за храни СИХРЕ. Световният финал в Лион през 2019 г. ще стане възможен, ако Никола класира отбора си в първата десетка на Европа, в конкуренция с още 18 готвачи от различни страни. Надпреварата с тях ще се проведе по време на европейските Bocuse d'Or квалификации от 10 до 12 юни в Торино, Италия, в рамките на Gourmet Expoforum 2018. Там ще се проведе и европейската квалификация за Coupe du Monde de la Patisserie, световното първенство по сладкарство, за което пътува и един от най-добрите ни сладкари Алекс Иванчев. Задачата на нашите участниците в надпреварата Bocuse d'Or е да приготвят предястие и основно ястие от висшата кухня с множество сложни елементи, точно за 5 часа и 35 минути, по строго определен регламент и на базата на зададени предварително основни продукти. От особена важност, наред с вкуса, са визията и изработката на ястията. А успехът на екипа зависи от това, как тримата ще се справят с предизвикателството на италианските домакини, приготвяйки две различни ястия за 14 членното жури с местни продукти – телешко филе от Пиемонт , ориз от локалния сорт Сант Андреа, със защитено наименование за произход от пиемонтските провинции Биела и Верчели и сирене от областта Кунео. Състезанието открива пътя на българските кулинарни таланти към световната сцена. Според шеф Андре Токев, президент на Bocuse d'Or България, победата в подобно състезание е трамплин в професионалното развитие и съпътства победителя цял живот. Bocuse d'Or е най-престижният конкурс за висша кулинария в света, основан през 1987 от прочутия френски шеф-готвач Пол Бокюз. При провеждането му се прилагат принципите на големите спортни събития, за да се създаде грандиозно шоу с акцент върху готвенето и готвачите. Никола Николов и неговият екип тръгват за Торино с финансовата подкрепа на МЕТРО България. Компанията ще отдели 5% от непромоционалните продажби на продуктите си от собствена марка METRO Professional за периода 1 – 31 май в подкрепа на тяхното участие.  Отборът вече тренира в модерната база на МЕТРО Академия в подготовка за европейската си мисия. С националните ни състезатели ще пътува и агитка от професионални готвачи и фенове, за чийто транспорт и настаняване компанията също е поела грижа. Новата марка METRO Professional предлага професионални решения за кухнята и хотела и осигурява богат набор от готварски аксесоари, кухненски уреди и хотелски принадлежности за професионалните шеф готвачи.", "date": "2018.05.16", "title": "Трима наши готвачи ще покоряват кулинарния Олимп"}
{"url": "http://standartnews.com/balgariya/sindikat_prizova_prevozvachite_da_ne_blokirat_sofiya_-371619.html", "text": "Съюзът на транспортните синдикати в България (СТСБ) подкрепи българската позиция по Пакет „Мобилност\".  Председателят на СТСБ Екатерина Йорданова представи становището на съюза по време на международна конференция „Европейското бъдеще на транспорта в Централна и Източна Европа\",  която се състоя в София на 15 май и в която участваха над 400 представители на бранша. „Съюзът на транспортните синдикати в България категорично се противопоставя на всички опити да бъдат изтласкани българските транспортни работници от единния пазар на транспортни услуги, чрез предлагане на мерки за ограничаване на достъпа на български работодатели до този пазар\", заяви от трибуната председателят на СТСБ Екатерина Йорданова. \"Считаме, че мерките, одобрени от Комитет „Заетост\" на ЕП, касаещи командироването на работници, почивките извън превозното средство и каботажните превози, биха направили сектор „Пътен транспорт\" непривлекателен за работодателите от Източна Европа, като по този начин неминуемо биха накърнили интереса на българските транспортни работници, наети в него\", се подчертава в становището на СТСБ (пълният текст можете да видите по-долу). Екатерина Йорданова призова обаче присъстващите да премислят и да не блокират София на 17 май, когато е големият християнски празник Възнесение. „От опит знам, че с преговори и диалог се постигат повече и по-трайни резултати. Нека фокусът ни бъде изработването на единна българска позиция за Пакет „Мобилност\", която да бъдем подготвени заедно и убедително да отстояваме пред Европа. „Благодаря на най-големия транспортен и национално представен синдикат в България за подкрепата, защото вече наистина всички сме обединени – бранша,  правителството и синдикатите\", заяви от трибуната  Ангел Траков, председател на УС на Съюз на международните превозвачи. Подкрепа за българската позиция изразиха и представители на транспортния сектор от Полша, Унгария, Румъния и Македония.   ОТНОСНО ЗАКОНОДАТЕЛНАТА ИНИЦИАТИВА НА ЕВРОПЕЙСКАТА КОМИСИЯ, КАСАЕЩА АВТОМОБИЛНИЯ ТРАНСПОРТ (Т. НАР. ПАКЕТ „МОБИЛНОСТ\") Съюзът на транспортните синдикати в България (СТСБ) категорично се противопоставя на всички опити да бъдат изтласкани българските транспортни работници от единния пазар на транспортни услуги, чрез предлагане на мерки за ограничаване на достъпа на български работодатели до този пазар. Считаме, че мерките, одобрени от Комитет „Заетост\" на ЕП, касаещи командироването на работници, почивките извън превозното средство и каботажните превози, биха направили сектор „Пътен транспорт\" непривлекателен за работодателите от Източна Европа, като по този начин неминуемо биха накърнили интереса на българските транспортни работници, заети в този пазар. Не можем да подкрепим предложение за „завръщане у дома\" на всеки три седмици, тъй като това ще коства на българските шофьори да пътуват понякога на повече от 2000 км, за да стигнат до мястото си на пребиваване. Тази идея би направила сектора напълно непривлекателен за българските работодатели и шофьори, което, в крайна сметка, би довело и до загуба на настоящите работни места. Не по-различно стои въпросът за задължаването на водачите на товарни камиони да използват седмичната си почивка извън превозното средство. Съгласно чл. 4, буква „е\" от Регламент (ЕО) № 561/2006 на Европейския парламент и на Съвета от 15 март 2006 г. за хармонизиране на някои разпоредби от социалното законодателство, свързани с автомобилния транспорт, „почивка\" означава всеки непрекъснат период, през който водачът може свободно да разполага със своето време. Лишаването на водача от възможността да прекарва седмичната си почивка където пожелае, в  т. ч.  и в превозното средство, би означавало лишаване на този същия от правото да разполага със свободно си време за почивка. СТСБ не подкрепя и предложението, касаещо каботажните превози. Предложената мярка – 48 часа вътрешни превози, последвани от 7 дни забрана за каботаж, освен че би създала невъзможност за адекватно планиране на транспортните операции, пряко противоречи на принципа на свободно движение на стоки и услуги, залегнал в основите на Единния пазар. СТСБ изразява подкрепа към позицията на българската държава към 08.05.2018 г., по гореизложените проблеми, като призовава Членовете на Комитета по транспорт и Членовете на Европейския парламент да се въздържат от нарушение на основни принципи на ЕС и европейското частно право и да не приемат мерките в пакет „Мобилност\", по отношение на които изразяваме настоящите резерви. В допълнение, не подкрепяме внесените предложения за промени на времето за шофиране и почивка в Регламент (ЕО) 561/2006). Вместо това, предлагаме минималната междудневна почивка от 9 часа да се увеличи на поне 11 часа, което според нас би било от изключителна полза и за безопасността по пътищата. Считаме, че 9 часа са крайно недостатъчни за сън, храна, лична хигиена и минимално време, с което шофьора да разполага по свое усмотрение с цел възстановяване от работата. За осигуряването на нормална почивка на шофьорите на камиони е редно да се използват охраняеми бази или паркинги със съответните места за санитарни възли, за лична хигиена, хранене и настаняване. Затова считаме за необходимо да се внесат изисквания към всички държави-членки на ЕС да разполагат с достатъчно охраняеми паркинги за товарни автомобили, осигуряващи условия за достойна почивка. Считаме за справедливо и подкрепяме заплащането  на  шофьорите да е според установените минимални стандарти на страна, в която преобладаващо се извършва превозна дейност. Известно е, че българските шофьори биват назначавани на договор с минимално заплащане/равно на МРЗ или МОД за съответната икономическа дейност и група професия. Най-висок процент от заплащането на международните шофьори към настоящия момент се формира от командировъчните. Ще подчертаем, че в  редки случаи, но все пак се случва, да не биват изплащани командировъчни. Така, приносът на бранша към ДОО е минимален. В крайна сметка шофьорите са ощетени, тъй като получават ниски пенсии впоследствие, както и минимални обезщетения при безработица, болест и др. По тази причина, наред с необходимостта от повишаване на основните работни заплати на шофьорите в страната на произход, смятаме за важно и заплащането според минималните ставки на съответната страна, в която преобладаващо се оперира, което би повишило и осигурителния доход. Като първа стъпка в тази посока намираме за необходимо да започнат сериозни дискусии между европейските социални партньори в рамките на дейностите от европейския Пакет за мобилност за установяване на единна за сектора европейска минимална работна заплата. СТСБ заявява своята  готовност да работи  за повишаваща  конвергенция на заплатите в транспортния сектор, в т. ч. и в автомобилния транспорт. Подкрепяме изцяло предложението на Европейската транспортна федерация (ETF) за задължително въвеждане на интелигентен тахограф във всички превозни средства, което ще спомогне за коректното отчитане на работното време и елиминиране на възможността за манипулиране на данните. Считаме, че е от особена важност предприемането от държавите-членки на по-активни и адекватни мерки за борба с т. нар. фирми „пощенски кутии\". ЕКАТЕРИНА ЙОРДАНОВА,  ПРЕДСЕДАТЕЛ НА СТСБ", "date": "2018.05.16", "title": "Синдикат призова превозвачите да не блокират София"}
{"url": "http://standartnews.com/balgariya/pravitelstvoto_predlaga_pokupka_na_nova_boyna_tehnika_i_nov_samolet_za_vvs-371612.html", "text": "Правителството предлага на Народното събрание да приеме проекта за инвестиционен разход „Придобиване на основна бойна техника за изграждане на батальонни бойни групи от състава на механизирана бригада\" и актуализирания проект „Придобиване на нов тип боен самолет\". Това съобщиха от правителствената информационна служба. Те са част от цялостната концепция за модернизация на въоръжените сили. Инвестиционният проект „Придобиване на основна бойна техника за изграждане на батальонни бойни групи от състава на механизирана бригада\" предвижда придобиване на 150 броя бойна и специална техника за три батальонни бойни групи, на системи и допълнително оборудване, както и обучение на състава. Времевият интервал за неговата реализация обхваща 12 години. Прогнозната стойност е в размер на 1 милиард и 464 милиона лева с ДДС. Инвестиционният проект „Придобиване на нов тип боен самолет\" предвижда придобиването на 16 самолета на два етапа. През първия етап, който е финансово осигурен с 1 милиард и 800 милиона лв. с ДДС, е предвидено да се придобият не по-малко от осем бойни самолета. С тези средства се предвижда придобиването на летателните апарати, средствата за наземно обслужване, средствата за обучение, обучението на състава, първоначалната интегрирана логистична поддръжка (за период от 3 години) и въоръжението.", "date": "2018.05.16", "title": "Правителството предлага покупка на нова бойна техника и нов самолет за ВВС"}
{"url": "http://standartnews.com/balgariya/stanishev_sreshtata_na_varha_e_istoricheska_balgariya_mozhe_da_se_gordee-371616.html", "text": "Срещата в София между Европейския съюз и Западните Балкани е историческо събитие за целия регион. И България може да се гордее, че като нова страна член на ЕС, ние се превръщаме в регионален лидер, който може да помага на другите по този път. И се радвам, че съм част от него. Това заяви президентът на ПЕС Сергей Станишев преди началото на координационната среща на левите премиери в Европа преди неформалния съвет тази вечер. \"Фактът, че от 15 години в дневния ред на Европа темата за европейското бъдеще на Западните Балкани е централна, е успех за България и българското председателство. След малко ще започнат да пристигат премиерите, в това число и от Западните Балкани трима министър-председатели са от нашето политическо семейство. Това ще бъде важна среща, въпреки че нашите позиции са публично известни\", заяви Станишев, който прие в столичната галерия \"Квадрат 500\" премиерите на Португалия Антонио Коща, на Малта Джоузеф Мускат, на Македония Зоран Заев, на Гърция Алексис Ципрас и на Черна гора Душко Маркович. На срещата е и лидерът на БСП Корнелия Нинова. \"Всички знаем, че днес и утре са пикът на българското председателство на Съвета на ЕС\", обяви лидерът на ПЕС и припомни, че предишната подобна среща е била през 2003 г. в Солун. Той отдаде дължимото на Федерика Могерини за усилията това да стане факт, защото наред със самия процес на разширяване е много важно, че Комисията е излязла с 6 много важни инициативи във връзка със свързаността на региона, дигиталната икономика, образованието и много други неща, които са важни за хората от Западните Балкани, така и за самия ЕС. \"Надявам се, че през юни Европейският съвет ще предприеме мерки за стартиране на преговорите с Македония и Албания\", каза Станишев. \"Раните след разпадането на бивша Югославия през 90-те години са пресни и лесно могат да бъдат отворени. Има много сили, които биха желали да разиграват геополитически игри на територията на Западните Балкани. Знам, че има немалко скептицизъм и опасения в старите страни от ЕС, но трябва да от даваме сметка и за цената, затова перспективата и ясни политически ангажимент са много важни за цялата стабилност на региона и на ЕС. Важно е двете страни да си свършат добре работата - Западните Балкани имат много да наваксват и да реформират, но ЕС трябва да покаже ясен ангажимент и програма за действие, които да окуражава този процес, допълни той.", "date": "2018.05.16", "title": "Станишев: Срещата на върха е историческа, България може да се гордее"}
{"url": "http://standartnews.com/balgariya/razsledvat_stolichen_obshtinski_shef_za_podkup-371620.html", "text": "Образувано е досъдебно производство срещу директор на дирекция от Столична Община, район „Подуяне\" за взимане на подкуп в общ размер от 15 000 лева. Това каза ръководителят на Софийска градска прокуратура Емилия Русинова на брифинг за образувано досъдебно производство срещу ръководно лице (началник-отдел) от Столична община. „Обвиняемата е получила сумата, за да наруши свои съдебни задължения. Поръчката се развива в срок от няколко месеца. Размера на паричната сума, получена вчера е 10 000 лева. Обвиняемата за същата обществена поръчка е получила 5000 лева, тоест общо 15 000 лева. Сумата е получена от представител на дружество, което е спечелило обществената поръчка. Срещу задържаната ще бъде повдигнато обвинение. Наказанието, което е предвидено в НК, е до 8 години лишаване от свобода и глоба от 10 000 лева\", каза още тя. „По делото са налични доказателства за други обществени поръчки, че длъжностното лице е получавало парични суми, но предвид краткия период от време, анализа и повдигането на тези обвинения ще бъдат в следващите дни. Дори в делото има доказателства за това, че в една обществена поръчка като подарък е получена парична сума, за да заведе свои подчинение на почивка в хотел. Установени са по делото контакти на това длъжностно лице с представители на дружествата, които са спечелили обществените поръчки. Комуникацията между нея и тези представители е доста активна. На длъжностно лице ще бъде задържано за срок от 72 часа, предстои внасяне на делото в съда. Преценката на наблюдаващия прокурор ще изхожда от обстоятелствата, че лицето отглежда непълнолетно дете\", каза още Русинова.", "date": "2018.05.16", "title": "Разследват столичен общински шеф за подкуп"}
{"url": "http://standartnews.com/balgariya/poveche_mesta_za_studenti_otkolkoto_sa_abiturientite-371624.html", "text": "Кабинетът одобри и тази година повече места за студенти, отколкото са абитуриентите. Държавните вузове ще приемат 45 781 студенти, а частните - 14 335. В същото време целият випуск завършващи ученици е 56 737 души. Като се има предвид, че около 10 на сто от тях заминават за чужбина, най-вероятно и тази година във вузовете ще останат празни места. За следващата учебна година се отпуска допълнителен прием в осем направления, които са стратегически за държавата и в които през последните години студентите не достигат. Това са математика, физически науки, химия, химически технологии, енергетика, материали и материалознание, педагогика на обучението по... религия. Отпуска се за първи път и задочно обучение по право, което разбуни духовете сред юристите. Ще има и 2000 места за българите в чужбина. 6731 студенти могат да учат платено в държавните университети.", "date": "2018.05.16", "title": "Повече места за студенти, отколкото са абитуриентите"}
{"url": "http://standartnews.com/balgariya/10_000_kvestori_shte_pazyat_maturite-371623.html", "text": "10 100 квестори ще пазят матурите в понеделник, съобщи заместник-министърът на образованието Таня Михайлова. Във всички стаи ще има видеонаблюдение, а министерството на образованието е взело мерки за сигурност, така че въпросите да не изтичат. Първият изпит по български език и литература е в понеделник. Министърът на просветата Красимир Вълчев пък съобщи, че Брюксел ни размразява парите за наука, които бяха спрени по времето на Меглена Кунева. От 2016 г. досега всички средства по оперативната програма \"Наука и образование\" се изплащаха от държавния бюджет. Европа замрази средствата, след като Кунева пое еднолично и изразходването на средствата, и контрола над тях. Първият транш от европарите се очаква през юни. Министър Вълчев посочи също, че очаква от университетите поне четири стратегии за развитието им през следващите години. Те обаче не трябва да са свързани с разкриване на нови факултети и филиали, а по-скоро с повече дигитализацията на обучението на студентите, така че те да могат да учат и от разстояние. Министър Вълчев посочи, че ще бъдат подготвени промени в Закона за висшето образование, с които ще се въведат по-строги правила за управлението на университетите.", "date": "2018.05.16", "title": "10 000 квестори ще пазят матурите"}
{"url": "http://standartnews.com/balgariya/stolichna_obshtina_investira_1_mln_leva_v_sheynovo-371607.html", "text": "Тази година Столична община ще инвестира в „Шейново\" над 1 млн. лева, обеща кметът на София Йорданка Фандъкова по време на представяне на нова апаратура в болницата. „За нас от Столична Община инвестициите в общинското здравеопазване са много важни. Правим сериозни инвестиции в болнична инфраструктура. За последните 2-3 години около 3 млн. лева са инвестирани в оборудване и ремонти на общински болници. Само тук в болница „Шейново\" средствата са малко под 1 млн. лева, инвестирани в различни дейности\", допълни още тя. „Болницата се включи и в скрининговата програма, която вече от няколко години реализираме. Този обновен кабинет е изключително важен за тази програма. Освен в оборудване, Столична Община дофинансира общинските болници с около 10 млн. лева годишно. Около 500-600 хиляди лева е ресурсът, който ежегодно се превежда на болница „Шейново\", каза още кметът на София. „Скрининговата програма за рак на млечната жлеза е най-старата и се развива успешно. Освен нея, от тази година ние включихме и скрининг на простатата при мъжете, както и програмите по инвитро процедурите. Всички тези програми подпомагат финансово нашите болници. Във воденето на тази политика са изключително важни ръководствата на болниците. Много е важно как болниците оползотворяват този ресурс. За радост имаме чудесни специалисти, директорите привличат все по-качествени специалисти\", каза още Йорданка Фандъкова. „Знаете, че „Шейново\" е една от най-предпочитаните болници при бъдещите майки, както и при жените като цяло. Освен оборудването, което виждаме тук, предстои цялостно енергийно обновяване на болницата. Спестените средства за отопление и осветление от това обновяване ще са сериозни. Тези спестени средства ще остават за болниците и тя ще може да ги използва както прецени. Също така немалка част от средствата от продажба на „Общинска банка\" по мое предложение бяха насочени към здравния сектор\", допълни още тя.", "date": "2018.05.16", "title": "Столична община инвестира 1 млн. лева в \"Шейново\""}
{"url": "http://standartnews.com/balgariya/shofyor_izbyaga_ot_bolnitsata_v_kyustendil_zaradi_kravna_proba-371601.html", "text": "Снощи кюстендилски полицаи са задържали с полицейска заповед 50-годишен мъж, който нападнал полицай, съобщиха от полицията. Мъжът, който шофирал л.а. \"Тойота Корола\" бил спрян за проверка, при която категорично отказал да бъде изпробван с техническо средство за употреба на алкохол, но пожелал да даде кръв. След като бил закаран в ЦСМП и малко преди да му бъде направена манипулацията, хукнал да бяга, нанасяйки удари на застигналия го в двора на здравното заведение полицай. Полицаят е с травма в областта на рамото. 50-годишният шофьор е в ареста на РУ Кюстендил, взета му е и кръв за анализ. По случая е започнато досъдебно производство, уведомен е дежурен прокурор, допълниха от полицията.", "date": "2018.05.16", "title": "Шофьор избяга от болницата в Кюстендил заради кръвна проба"}
{"url": "http://standartnews.com/balgariya/vision_s_nov_dom_na_5_etazha-371604.html", "text": "Клиника \"Vision\", която е водеща в лечението на очни заболявания, има нов дом. Пететажната супер модерна сграда, която се намира на бул. \"Проф. Цветан Лазаров\" 86, официално ще отвори врати тази събота. Клиниката, която няма вид на стандартна болница, дава възможност за индивидуално отношение към всеки пациент. Разполага с 46 кабинета, оборудвани с последно поколение апаратура за ранна диагностика, 8 операционни, специален сектор за малчуганите, ВИП зона и оптика. С иновативните „жълт\" и „червен\" лазер пък в модерната клиника ще се правят революционни терапии за лечение на диабетна ретинопатия и глаукома. С единствения апарат с „човешко сърце\" у нас –„Еva\", ще се извършва тежката ретинална хирургия. А най-бързият ексимерен лазер-стрела в света „Amaris 750\" ще освобождава от очила и лещи само за няколко минути. Изследвания ще се извършват с неизползвани досега у нас апарати. Като например „Eidon\", който прави моментна снимка на очното дъно без да се налага разширение на зениците. Също така и системата за неинвазивна ангиография на макулата и зрителния нерв „AngioVue\". Иновативната апаратура във „Vision\" позволява да се използва нова система за организация на прегледите. „Имаме възможност, когато един пациент влезе в кабинета, той да се чувства комфортно и да знае, че това е кабинетът, в който той ще бъде подготвен, прегледан, консултиран и от там ще излезе направо от клиниката\", коментира пред журналисти д-р Илиян Шандурков, медицински директор на клиниката и председател на Българското дружество по офталмология. Новият модел за организация на прегледите, клиниката взаимства от опита на френски специалисти-офталмолози. Благодарение на него, всеки ще получава прецизна диагноза за максимално кратко време. \"Даваме възможност да се запази, в пълна степен, личното пространство на всеки един пациент\", казва още д-р Шандурков. Медицинска сестра подготвя пациента с най-съвременните методи на диагностика, прегледът се извършва от специализиращ лекар, който прави всички необходими изследвания, а накрая специалист- офталмолог дава висококвалифицирана консултация. Д-р Шандурков даде и препоръки как да предпазим зрението да децата на прага на лятото. „Те трябва да носят очила с UV протекция, защото UV-то на слънцето е най-сериозният рисков фактор при развитие на катаракта и дегенерация на макулата. Това, че детето е малко и вижда, не значи, че то не трябва да се пази. А на плажа е закон!\", допълни лекарят. Той посъветва и да се ограничи играта на таблети, телефони и компютри. Ретиналният хирург от Антверпен д-р Карл Клаес, които от години си сътрудничи с клиника „Vision\", ще пристигне в София за официалното откриване. Благодарение на новата, по-голяма и модерна клиника, той ще има възможност по-често да консултира българските пациенти на място. Световноизвестният хирург ще преглежда в София цял ден на 18 май 2017 г., петък. Новата клиника „Vision\" пък отваря врати за безплатни консултации на 17 май 2018 г., четвъртък, от 9 до 17 часа.", "date": "2018.05.16", "title": "\"Vision\" с нов дом на 5 етажа"}
{"url": "http://standartnews.com/balgariya/na_parvo_chetene_deputatite_ogranichiha_vazmozhnostite_za_obzhalvane_na_obshtestveni_porachki-371600.html", "text": "Депутатите приеха на първо четене промени в Закона за обществените поръчки, насочени срещу „тенденциозното и неоснователно обжалване\", предаде „Фокус\". „За\" законопроекта гласуваха 93 народни представители, „против\" – 20 и „въздържали се\" - 42, с което той бе приет. Промените са внесени от ПГ на ГЕРБ и с тях се въвежда отговорност за причинените вреди, когато е налице злоупотреба с правото на обжалване. Ограничава се и кръгът на лицата, които могат да възразяват срещу резултатите от процедурата, а също и изискванията към тях. В рамките на дебата от „БСП за България\" обявиха, че няма да подкрепят промените в ЗОП. Секретарят на групата Филип Попов посочи, че левицата няма как да подкрепи законопроекта в този му вид, защото предложенията в него не са нормални за една правова държава и няма да се приемат добре от европейските институции. Според него се разбира желанието на вносителите да се осигури още една бърза писта по поръчките, но тя би следвало да е балансирана. От ДПС заявиха, че ще се въздържат от подкрепа на закона, защото споделят целите, но не и методите в проекта. Според Хамид Хамид от ДПС това може да се тълкува като възпрепятстване до достъпа до правосъдие.", "date": "2018.05.16", "title": "На първо четене: Депутатите ограничиха възможностите за обжалване на обществени поръчки"}
{"url": "http://standartnews.com/balgariya/oshte_edna_misteriozno_izcheznala_balgarka_v_krit-371589.html", "text": "Гръцката полиция е на крак заради мистериозното изчезване на българки на остров Крит и конкретно в района на град Ретимно. Oт няколко дни в неизвестност е и 38-годишната Антонина Зоева, родена в град Сливен, съобщава \"Дарик радио\". Според информация на близки, тя е живяла в Гърция като през април е пребивавала в Кипър, за да търси работа. След като не е успяла да се установи там се е върнала отново в Гърция и този път на остров Крит. Антонина е имала отношения преди време със сирийски гражданин, който е декларирал в полицията нейното изчезване. През последния месец и след завръщането си от Кипър тя е живяла на остров Крит при 60-годишен гръцки гражданин. Според показанията на гърка, Антонина е поискала от същия да си събере нещата от село Хумери, в което е живяла и е поискала да я закара в град Ретимно. В показанията на гърка има противоречия, поради което вчера дома му е претърсен от полицията повторно. Същият гръцки гражданин е криминално проявен. Съден е за убийство и е излежал в затвора 18 години. Освободен е скоро от затвора. Антонина е разведена от 10 години и има 16-годишна дъщеря, която не живее с нея. Що се касае до изчезването и на бременната Деси Илиева на остров Крит и отново в град Ретимно и там издирвателните операции продължават. Близките й са предприели необходимите мерки и настояват за отваряне на мобилните телефони на двамата и продължаване на операцията по издирване на българката. Българската диаспора в Гърция е разтревожена от случващото се с българки на остров Крит. Това е трети инцидент със сънародничка от началото на май на остров Крит. Трупът на българката Александра Бижева бе намерен изхвърлен от морето на самотен плаж в град Агио Николау на остров Крит. Близките на Александра твърдят, че е инцидент. Българите започнаха събирането на подписка до външния министър Екатерина Захариева с настояване за подкрепа и прозрачност от страна на гръцките власти в разкриването на инциденти, станали с българи в Гърция.", "date": "2018.05.16", "title": "Още една мистериозно изчезнала българка в Крит"}
{"url": "http://standartnews.com/balgariya/radev_i_putin_se_sreshtat_predi_denya_na_slavyanskata_pismenost-371605.html", "text": "Президентът на Русия Владимир Путин ще се срещне на 22 май с президента на България Румен Радев. Това съобщи пред журналисти прессекретарят на президента на РФ Дмитрий Песков, отговаряйки на въпрос на журналисти за програмата на Путин за 21-22 май, предаде ТАСС, цитирана от БТА. Песков уточни, че българският лидер ще направи посещение в Сочи. След разговорите Путин и Радев ще направят изявления за пресата.", "date": "2018.05.16", "title": "Радев и Путин се срещат преди Деня на славянската писменост"}
{"url": "http://standartnews.com/balgariya/burya_i_gradushka_udariha_severna_balgariya-371590.html", "text": "Силна буря с градушка и проливен дъжд удариха Северна България. Най-тежките поражения са в Плевен, Кнежа и Бяла Слатина. В Плевен, навръх празника на града, стихията изкорени дървета, откърти ламарини от сгради. Проливният дъжд заля централните улици и приземни етажи на магазини и домове. Заради изпочупените клони има десетки пострадали автомобили. На много места в града имаше прекъсвания на тока. Работата по отстраняване на щетите продължи през цялата нощ.", "date": "2018.05.16", "title": "Буря и градушка удариха Северна България"}
{"url": "http://standartnews.com/balgariya/kakvo_vreme_ni_ochakva_sledvashtite_dni_i_otivat_li_si_sledobednite_dazhdove-371588.html", "text": "През деня само на отделни места отново ще се развива купесто-дъждовна облачност и ще превали. Ще има и слънчеви часове. Вятърът от северозапад ще се усили и с него за кратко в Северна България ще нахлуе малко по-хладен въздух. В югоизточните райони ще духа до умерен югозападен вятър. Температурите ще са близки и малко по-високи от обичайните - максималните ще са предимно между 23 и 28 градуса, сочи прогнозата на НИМХ-БАН. По Черноморието ще преобладава слънчево време с временни увеличения на облачността. Само на отделни места е възможно краткотрайно да превали. Ще духа до умерен югоизточен вятър, който след обяд в южните райони ще се ориентира от югозапад. Максималните температури ще са 23-27 градуса. Температурата на морската вода е 18-19 градуса. Вълнението на морето ще е 2-3 бала. Над планините ще се развива купесто-дъждовна облачност и на много места ще има краткотрайни валежи с гръмотевици. Ще духа умерен до силен, само по най-високите части - временно бурен, югозападен вятър. Максималната температура на височина 1200 метра ще е около 16 градуса, на 2000 метра - около 9 градуса. След временното понижение в нощните часове, през деня атмосферното налягане отново ще се повиши и ще е близко до средното за месеца. В четвъртък и в петък времето ще остане без съществена промяна. Ще има и слънчеви часове, но и развитие на купесто-дъждовна облачност, с краткотрайни превалявания, на места и с гръмотевични бури. Възможни са и градушки. По-интензивни ще са явленията главно в часовете след обяд и през първата половина от нощта. По-голяма е вероятността за валежи в Западна и в Централна България, а през нощта срещу четвъртък и в четвъртък - в източните райони. Температурите ще са близки и малко по-високи от обичайните - преобладаващите максимални ще са между 22 и 27 градуса, минималните - между 10 и 15 градуса.", "date": "2018.05.16", "title": "Какво време ни очаква следващите дни и отиват ли си следобедните дъждове?"}
{"url": "http://standartnews.com/balgariya/stolitsata_pod_blokada_dnes_i_utre_se_dvizhete_bez_avtomobil-371587.html", "text": "През следващите два дни движението в София ще бъде затруднено заради Срещата на върха между Европейския съюз и Западните Балкани. Всяка от участващите делегации ще бъде ескортирана отделно, а по „Цариградско шосе\" дясната пътна лента от алея „Яворов\" до 7-ми километър ще бъде блокирана от тирове и автобуси в знак на протест срещу пакета „Мобилност\", подготвен от Европейската комисия. Задръствания и закъснения на градския транспорт се очакват на 16 и на 17 май, заради пристигащите за срещата правителствени делегации. Събитието ще съвпадне и с протеста на превозвачите, които ще паркират тирове и автобуси в дясната лента на „Цариградско шосе\". От 7-ми до 4-ти километър – тирове, а от 4-ти до алея „Яворов\" – автобуси. Разрешено им е да стоят до 17 часа, след което ще започне изтеглянето им – едните през „Цариградско шосе\", а другите през „Ботевградско\", обясни заместник-кметът по транспорт Евгени Крусев. Най-затруднено ще е предвижването около бул. „Витоша\". \"Най-основното нещо, което ще засегне максимално много хора, са ограниченията за престой и паркиране в центъра на града, както и ограничения за придвижване по бул. \"Витоша\". Най-общо казано от 8 ч на 16 май до 20 ч на 17 май ще бъде забранен престоят и паркирането по ул. \"Аксаков\", по ул. \"Гурко\", местата за паркиране, които се намират около хотел \"Балкан\", също ще бъдат ограничени. Около хотел \"Хилтън\" също ще бъде изцяло затворена зоната за престой и паркиране, като ще има и ограничение на влизащите коли, които са по улицата до хотела\", каза Крусев. Третият лъч на метрото затваря столичния булевард „Владимир Вазов\" Булевард „Витоша\" ще бъде затворен в отсечката между „Патриарх Евтимий\" и бул. „Пенчо Славейков\". Движението на градския транспорт няма да бъде нарушавано нито от протеста, нито заради пристигането на делегациите. Заради тях обаче, паркирането по бул. „Джеймс Баучер\" няма да бъде възможно през двата дни, както и по „Околовръстен път\" заради близостта до резиденцията \"Бояна\", в която също ще се проведат срещи на 16 май. В охраняемия периметър около хотелите ще бъде допуснат единствено персоналът. Крусев призова гражданите на София да избягват максимално да ползват личните си автомобили и да заложат на градския транспорт.", "date": "2018.05.16", "title": "Столицата под блокада: Днес и утре се движете без автомобил"}
{"url": "http://standartnews.com/balgariya/borisov_kam_ananiev_reformirayte_napravete_taka_che_v_bolnitsata_vav_vratsa_da_si_poluchat_zaplatite-371596.html", "text": "Хората да си получават заплатите и паралелно с това правете реформите. Не може да се крадат и да се източват болниците. Не може с над 450 млн. сме увеличили клиничните пътеки тази година, близо 5 млрд. да отидат за здравеопазване и сестри и санитари да ми се казва, че не са получавали заплати. Това каза премиерът Бойко Борисов на здравният министър Кирил Ананиев преди заседанието на Министерски съвет във връзка с недоволството на лекарите от болницата във Враца, които целиха с яйца зам.-здравният министър Жени Начева, предаде Канал 3. Държавата никога в историята си не е отделяла такива пари за здравеопазването. И те да са недоволни... тази година на НЗОК колко увеличихме пътеките, попита Борисов. От своя страна здравният министър Кирил Ананиев обясни, че общото увеличение на бюджета на НЗОК е с 407 млн. повече от миналата година, но добави, че две болници систематично са водени към фалит повече от 13 години Борисов разпореди да бъдат стабилизирани болниците. „Грехота е при толкова пари да има недоволни. Стабилизирайте ги, успокойте хората\", подчерта Борисов. Ананиев каза, че парите си ги получавали, но имат запори. „Вдигаме запорите само и само да функционират и пак са недоволни\", допълни Ананиев. „И на теб от февруари да ти спрем заплатата и ти ще си недоволен, оправете този проблем\", разпореди още Борисов. Той заяви още, че вината е в тези, които са ги довели болниците до тук и че има задържани, обвинени, включително представители от ГЕРБ. „Ще си получат заслуженото. Да не се получава повече това, това са ни два областни града\", каза още Борисов.", "date": "2018.05.16", "title": "Борисов към Ананиев: Реформирайте, направете така, че в болницата във Враца да си получат заплатите!"}
{"url": "http://standartnews.com/balgariya/zdravniyat_ministar_za_vrachanskata_bolnitsa_yaytsa_nyama_da_svarshat_rabota-371591.html", "text": "\"Недоволстващите медици от Враца са свидетели на всички порочни практики, свързани с обществените поръчки за лекарства и медицински изделия, апаратура, техника. Защо тези хора тогава не са излезли на протест?\" . Това попита в студиото на \"Здравей, България\" здравният министър Кирил Ананиев, след като в началото на седмицата гневни медици от врачанската болница замериха с яйца заместничката му Жени Начева. Служителите в болницата не са получавали заплати от февруари. \"Срещу кого е този граждански протест? Тези яйца няма да свършат работа. Те трябваше да бъдат хвърлени срещу тези, които докараха болницата до това състояние. А сега тези яйца се хвърлят срещу хората, които искат да стабилизират системата\", посочи Ананиев. Той напомни, че болниците във Враца и Ловеч в продължение на 13 и повече години се водят във фалит, и изтъкна, че са източвани милиони. В същото време той беше категоричен, че е готов да приеме всеки справедлив граждански протест, включително този на медиците в Ловеч и Враца: \"Не обвинявам работещите в тези две болници. Те са лъгани много и затова не вярват. Тези две болници са наш приоритет. Те са структуроопределящи\". \"Вкарахме оздравителните планове и започнахме преговори с инвеститорите. Още не са компенсирани старите заплати, но когато оздравителният план заработи напълно, ще започне изплащането на старите заплати. Необходими са 2-3 месеца\", допълни той и призова лекарите да се върнат на работа. Министърът поясни, че още през декември ресорното му министерство е започнало акция заедно с  Главна прокуратура и МВР: \"Направили сме проверките и сме изпратили документацията в прокуратурата. Те са влезли в 21 болници, в които са установени порочни практики. Прокуратурата е единственият орган в момента, който може да каже чия е вината\". Ананиев коментира случая с пациентка, която почина, след като от болницата й поискаха 10 000 лева, за да си плати за аортна клапа: \"Смъртта на тази жена не е свързана с това, че не й е сложена съответната клапа. Тя е имала множество заболявания и смъртта й е дошла от тях\".", "date": "2018.05.16", "title": "Здравният министър за врачанската болница: Яйца няма да свършат работа"}
{"url": "http://standartnews.com/balgariya/chastichno_bedstveno_polozhenie_e_obyaveno_za_obshtina_pleven_sled_silnata_burya_vchera-371594.html", "text": "Частично бедствено положение е обявено за Община Плевен след силната буря вчера. Това става ясно от публикация на кмета Георг Спартански в социалната мрежа \"Фейсбук\" . Бедственото положение е обявено в 17.30 часа във вторник и е за град Плевен и селата Гривица, Ясен и Опанец. \"Кризисният щаб в Плевен бе свикан незабавно, минути след възникване на бедственото положение в Плевен и общината. Ще работи, докато е нужно. Всички възможни екипи на държавни, общински институции и фирми са на терен и работят за отстраняване на последиците от природното бедствие. Най-важното-размина се без жертви, има само един пострадал от счупено стъкло с тежки порезни рани на ръката. Оказана му е незабавна медицинска помощ. Осигурено е нужното кръвопреливане. Ще се възстанови напълно. Благодаря на гражданите, които се включиха със собствени сили и средства!Ще се справим!!!\", написа в социалната мрежа Георг Спартански.", "date": "2018.05.16", "title": "Частично бедствено положение е обявено за Община Плевен след силната буря вчера"}
{"url": "http://standartnews.com/balgariya/borisov_pravitelstvoto_raboti_i_sas_sindikatite_i_s_rabotodatelite_za_uvelichavane_na_dohodite-371597.html", "text": "Трябва да се работи за увеличаване на доходите на хората и правителството работи и със синдикатите, и с работодателите в тази насока. Това каза премиерът Бойко Борисов по време на срещата му с президентите на Регионалния синдикален съвет \"Солидарност\" и двата национално представителни синдиката КНСБ и КТ „Подкрепа\" - Любослав Орбович, Пламен Димитров и Димитър Манолов, съобщиха от правителствената информационна служба. „Крайната цел е по-добро възнаграждение, повече пари да остават при работещите\", каза Борисов. На срещата, която беше фокусирана върху социалния аспект при интеграцията на страните от Западните Балкани, присъства и министърът на труда и социалната политика Бисер Петков, който подчерта важността на сътрудничеството между страните от региона. Акцент беше поставен и върху усилията и ангажираността на България за европейската интеграция на региона, а като ключови фактори за това бяха посочени проектите за инфраструктурна, транспортна и дигитална свързаност.", "date": "2018.05.16", "title": "Борисов: Правителството работи и със синдикатите, и с работодателите за увеличаване на доходите"}
{"url": "http://standartnews.com/balgariya/tsvetanov_provede_rabotna_sreshta_s_predsedatelya_na_grupata_na_enp_v_ep_manfred_veber-371598.html", "text": "Заместник-председателят на ГЕРБ и председател на ПГ на партията Цветан Цветанов се срещна с председателя на Групата на Европейската народна партия (ЕНП) в Европейския парламент Манфред Вебер. Двамата обсъдиха редица теми от дневния ред на Европа, включително сигурността на гражданите, икономическия растеж и подобряването на стандарта на живот и равноправните перспективи за развитие на гражданите от страните-членки от Централна и Източна Европа. Това съобщиха от пресцентъра на ГЕРБ. Вебер поздрави Цветанов за успешното протичане на Българското председателство на Съвета на ЕС и за акцента, който то поставя върху европейската перспектива пред Западните Балкани. Председателят на Групата на ЕНП подчерта и важността на усилията на правителството на Бойко Борисов за защита на външната европейска граница с Турция и за изграждането на необходимите възпрепятстващи съоръжения по нея. Вебер изрази задоволството си от реализираните политики на правителството и управляващото мнозинство в парламента. Цветан Цветанов информира Манфред Вебер за политическата ситуация в страната и актуалните теми, които вълнуват българското общество, включително пакета за \"Мобилност\". Двамата обсъдиха и парламентарния контрол над дейността на Европол чрез Групата за съвместен парламентарен контрол от страна на националните парламенти и Европейския парламент, като бе отбелязан успехът с приемането на процедурните правила за работата на Групата по време на срещата в София през март тази година.", "date": "2018.05.16", "title": "Цветанов проведе работна среща с председателя на групата на ЕНП в ЕП Манфред Вебер"}
{"url": "http://standartnews.com/balgariya/borisov_ako_na_balkanite_ne_si_pomognem_i_gospod_nyama_da_ni_pomogne_video-371603.html", "text": "Помагайте ни, защото, ако ние на Балканите не си помогнем сами, то и Господ няма да ни помогне, каза  премиерът Бойко Борисов, който участва в откриването на конференцията \"В диалог със Западните Балкани: създаване на регион на растеж, сигурност и свързаност по пътя към Европа\" днес в НДК. Пред присъстващите Борисов посочи, че е успех идването на лидерите в София, поставянето на проблемите пред тях. Но всичко си зависи в края на краищата от нас, добави премиерът. Преди 15 години Гърция, в Солун, дават перспектива на България и Румъния и ние като държава винаги трябва да помним направеното, посочи Борисов. По думите му днес в София идват лидерите на ЕС заедно с лидерите на Западните Балкани и по думите му е било трудно, защото имаме достатъчно проблеми в Европа, но накрая са се съгласили и са приели присърце срещата, което се дължи най-вече на германския канцлер Ангела Меркел. Това, което мога да кажа в момента категорично, по което мисля, че имаме абсолютно разбиране всички в Съвета и съм сигурен, че ще стане, това са основните транспортни, жп коридори, магистрали, дигитална инфраструктура, пристанища, каза Борисов, като изказването му беше онагледено със схема на инфраструктурните проекти. Немалка част от тях вече са изградени с европейско финансиране, а сега, знаете, днес тук са и Световната банка, и ЕБВР, Европейската инвестиционна банка - шефовете им, направили сме панели, в които ще се работи два-три дена, за да могат оттук вече да си тръгнат с ясна картина кое как ще се финансира. Тол-системите, които се въвеждат във всички тези държави, гарантират, че могат да изплащат нисколихвените заеми, които ще дадат тези банки, и в същото време с грантовете от ЕК, с малко кофинансиране от бюджетите на тези страни, това, когато го има, съм убеден, че Балканите ще бъдат едно от най-добрите места за живеене на Европа, каза Борисов.", "date": "2018.05.16", "title": "Борисов: Ако на Балканите не си помогнем, и Господ няма да ни помогне /ВИДЕО/"}
{"url": "http://standartnews.com/balgariya/koyto_si_meri_kravnoto_zhivee_pone_5_g_podalgo-371573.html", "text": "------ За какво мечтаем? Какво си пожелаваме? Пари? Коли? Апартаменти? Винаги първото е здраве, колкото и да не го съзнаваме и да не влагаме точно такъв смисъл в него. Дори и подсъзнателно като се поздравяваме казваме \"здравей\". То ни е нужно, то е алфата и омегата на живота, всичко останало е след него. Нищо, че сега станахме свръх материалисти, здравето си остава наша надежда. Упование. Но какво правим за него? И достатъчно ли се грижим за себе си? Ние смятаме, че здравето ни се раздава по право с раждането и колкото и грижи да полагаме да го съсипем, Бог ни е орисъл, дал ни го е и само той ще реши кога да си го вземе. Да, ама не ! „Помогни си сам, и Бог ще ти помогне !\". Това е друга от многобройните сентенции на българина, които само знае, но не спазва. Всеки час България намалява с осем човека. Ние се топим. Изчезваме. И това не е в резултат на миграцията, а на естесвената смъртност. Но от какво най-често умира българина ? Над 80% от всички случаи са от сърдечно-съдови заболявания и рак. И до тук нищо ново. Всяка година почиват 110-120 000 души, като в предишни години цифрата е стигала до 140 000. Ракът е бич, но При жените това е 71%, а при мъжете- 62 на сто. Онкологичните заболявания като причина за смърт са едва 14 процента при жените и 19 на сто при мъжете. Ракът на гърдата, за който толкова много се говори и е много разпространен, е едва 1%. Т.е. 71 пъти по-малко от болести свързани със сърцето. На един починал от рак на гърдата се падат 71  починали от сърдечни заболявания. Осмислете го. Сърцето е най-важното и ако може нещо да се направи за него, ще се спасят десетки хиляди българи всяка година. Включително много от тези, които четат в момента статията. Продължителността на живота в България се увеличава и вече е 74,7 години, но това е едва предпоследно място в Европа, където хората живеят средно 80,6 години, а в Испания дори 83. С други думи ние можем да имаме почти 10 години по-дълъг и щастлив живот. Да видиш децата си пораснали, да се порадваш на внуците си, да реализираш бъдещето си. Удоволетворен духовно и изминал достойно пътя си. А вместо това....смърт и край за теб. Но болката продължава, като се прехвърля на точно тези, на които не искаш. Твоята смърт нанася най-големи поражения на тези, които най-много обичаш. Които искаш да зарадваш и за които живееш. Ти си отиваш, те страдат! Предотвратимата смъртност в България, т.е. тези, които не е трябвало да умират е 207,1 на 100 000 жени и 388,8 на 100 000 при мъжете. Те можеха да бъдат живи. Имате ли внезапно починали близки? Приятели? Съседи? Колеги? Те можеха още да са сред нас. Кое ни убива? Най-големият бич за нас е хипертонията. Тя е четири пъти по-висока от средната в ЕС. Като най-важния фактор за преждевременна смърт води след себе си и четири пъти по-висока смъртност от инсулт. Защо в Германия исхемичния инсулт да е 38 на 100 000, а в България да е 154 на 100 000 ? А знаете ли, че в Германия ядат повече свинско, и то тлъсто и мазно с 50 кг на година на човек? И пият повече алкохол на глава от населението? А в Испания, които пък са рекордьори по средна продължителност в Европа, похапват още повече свинско и дори са рекордьори? И ни надживяват с почти 10 години. Значи „ключът за бараката\" е някъде другаде. Много са факторите и не всички са добре изследвани, но високото кръвно е първият от тях. На какво се дължи то, няма скоро еднозначно да се разбере. На много фактори включително генетични. Но устройва ли ви това генетично да си мрем млади? Може ли нещо да се направи срещу природата? Да, може ! Доказано е, че само редовното следене на кръвното налягане води до 5 години удължаване на живота. То се мени всяка минута и дори секунда, но когато се повиши вече е вик за помощ на организма. Но ти знаеш ли за това ? И когато тялото ти има нужда от малко внимание, ти оказваш ли му го? Температурата си мериш, а кръвното не. Организмът ни дава сигнали, предупреждава ни, но ние сме слепи. Нима нямате приятели и познати, които загърбват високото кръвно, правят се на герои, и пълнят гробищата. Кому е нужна тази „смелост\"? Но сигурно имате и други, които по 20-30 и повече години си пият хапчетата всеки ден и надживяват „героите\". 17 май е световният ден за борба с хипертонията. Той протича под надслов \" Нормално кръвно налягане. Нормален сърдечен ритъм. Превенция от инсулт\". Целта му е само една: Мери си кръвното, дори и да не изпитваш физическа нужда, за да не се лекуваш тогава, когато е късно. Само това. Само една малка крачка, която спасява милиони по света. Много ли е? Трудно ли е? Скъпо ли е? Не ! Ние просто сме безотговорни. Ние не сме последователни като в Западна Европа. Те там не са по-умни, не са по-интелигентни, но спазват простите правила на живота и живеят по-дълго и по-добре. В България вече има достъп и до медицинска технология AFIB, вградена в автоматичен апарат за кръвно налягане, която при домашен мониторинг дава медицински точен резултат за наличие на предсърдно мъждене. Ранното откриване и лечение на предсърдно мъждене може да намали опасността от образуването на тромби и смърт от мозъчен инсулт.  AFIB технология замества посещението при лекар и осигурява точност на електрокардиограма в домашни условия. Нас ни е страх от болници и и А запитвали ли сме се някога: колко струваме ние? Колко ни струва животът ? Колкото един апарат за кръвно ли? Превенцията на болестите е най-важната. Тя ни спасява. Подценяването на рисковете ни убива. По случай световния ден за борба с хипертонията-17 май, Българската лига по хипертония в партньорство с Българския червен кръст, фондация „Национална мрежа Сърце за сърце\" и Асоциацията на студентите медици в България вече 11 години правят безплатни измервания на възлови места в големите градове на България. Като целта е само една: Да обърнем внимание на себе си, да следим отговорно за кръвното си налягане и за живота си. Без значение, възрастта. Инфаркти и инсулти вече има и под 30 години. Смъртта е страдание за близките! Помислете за тях. Бъдете отговорни, България има нужда от Вас ! Градовете, в които тази година ще се проведе скринингът са София, Пловдив, Варна, Бургас, Плевен, Стара Загора, Русе, Велико Търново, Хасково, Благоевград, Кърджали. На 17 май 2018 г., от 11 до 18ч, на публични места ще бъдат разположени пунктове, където гражданите ще се информират по проблемите на хипертонията с възможност за квалифицирани консултации. Китайците казват, че: „И най-дългото пътуване , започва с малка крачка.\" Вие решавате да направите крачката към живота или да се правите на „герои\" пред смъртта.", "date": "2018.05.16", "title": "Който си мери кръвното, живее поне 5 г. по-дълго"}
{"url": "http://standartnews.com/balgariya/poveche_slantse_pomalko_oblatsi-371565.html", "text": "Днес температурите ще се повишат, но времето ще остане нестабилно. Вятърът от северозапад ще се усили и с него за кратко в Северна България ще нахлуе малко по-хладен въздух. В югоизточните райони ще духа до умерен югозападен вятър. В 6 области е обявен жълт код за обилни валежи и гръмотевици. Областите, за които важи предупреждението са Видин, Монтана, Враца, София, София-град и Перник. Максималните температури ще са между 23 и 28 градуса. След времнно понижение в нощните часове, през деня атмосферното налягане отново ще се повиши и ще е близко до средното за месеца.", "date": "2018.05.16", "title": "Повече слънце, по-малко облаци"}
{"url": "http://standartnews.com/balgariya/borisov_posreshta_liderite_na_es_i_darzhavnite_glavi_na_stranite_ot_zapadnite_balkani-371586.html", "text": "Министър-председателят Бойко Борисов посреща лидерите на 28-те страни-членки на ЕС и правителствените и държавни глави на страните от Западните Балкани. Освен в срещата ЕС-Западни Балкани премиерът Борисов ще е домакин на редица съпътстващи събития, съобщава пресцентърът на кабинета. В 08:30 ч. Бойко Борисов ще се срещне с президента на Европейската конфедерация на профсъюзите Лука Визентини. Двамата ще разговарят в сградата на Министерския съвет. В срещата ще вземат участие също министърът на труда и социалната политика Бисер Петков и председателите на КНСБ и КТ \"Подкрепа\" Пламен Димитров и Димитър Манолов. В 13:00 ч. министър-председателят Бойко Борисов ще открие конференцията \"Диалог със Западните Балкани: създаване на регион на растеж, сигурност и свързаност по пътя към Европа\". На нея политици, общественици, представители на неправителствени организации от различни държави ще дискутират европейската перспектива пред страните от региона и стъпките за постигане на свързаност. От 16:00 ч. премиерът Бойко Борисов ще посрещне в резиденция \"Бояна\" лидерите от Европейската народна партия, които ще участват в Срещата на върха на ЕНП. По време на форума десните лидери ще се фокусират върху подготовката за срещата на върха между ЕС и Западните Балкани на 17 май. В 15:30 ч. Бойко Борисов и председателят на ЕНП Жозеф Дол ще направят изявления пред медиите. В 18:30 ч. министър-председателят Бойко Борисов ще разговаря с председателя на Европейския съвет Доналд Туск. Двамата ще обсъдят подготовката и провеждането на срещата ЕС-Западни Балкани на 17 май, на която Борисов и Туск са съвместни домакини. От 19:00 ч. в \"София Тех парк\" премиерът Бойко Борисов ще посрещне официално колегите си от Европейския съвет. Борисов е домакин на работна вечеря на лидерите на ЕС.", "date": "2018.05.16", "title": "Борисов посреща лидерите на ЕС и държавните глави на страните от Западните Балкани"}
