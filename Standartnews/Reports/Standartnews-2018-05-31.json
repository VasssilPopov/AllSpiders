{"url": "http://standartnews.com/mneniya/roditelskiyat_dalg_ne_svarshva_s_200_lv_za_mola-372132.html", "text": "- Това момиче, което пее въпросната песен, ни внушава, че едва ли не прави нещо добро. Ще се намерят хора, които да кажат - да, така е. Въпросът е защо чрез чалгата децата да научават това стихотворение. Сутринта разбрах, че има и намерение да се извади  писателя Емилиян Станев от учебниците по български език и литература. Един от най-превежданите български автори на чужди езици изведнъж го махаме от учебника, защото програмата била такава. Като чуя, че нещо се прави, защото \"програмата е такава\", или \"наредбата е такава\", ми идва да попитам - дали тази наредба и тази програма са правени от хора, или тези неща са паднали от Марс? След като нещо е направено от хора, а не е Божие творение, значи хората ще го поправят. - Ние сме заобиколени от Бай Ганьо. Защо да  четем за нещо, в което живеем. Мислела съм, че ако някога имам някаква власт, Алеко Константинов ще е национален герой, а Бай Ганьо ще е на герба ни. Байганьовщината е неизтребима. - Въпросът е по-скоро  към родителите и лекаря, който го е направил. Неслучайно  законът е постановил подобни решения под 18 г да се взимат от родителите. Защото се приема, че децата нямат възможност да взимат трезво и зряло решение. - Тук не става дума за позволение, а по-скоро за насърчаване. А ако не става дума за насърчаване, а за идея на детето, трябва да има категорична забрана от тяхна страна това безумство да се случи. Не говорим за естетика, а за това, че подобна операция носи здравен риск за детето, чието тяло все още се развива. - Разбира се, че има риск и за психиката. Защото говорим за една незряла психика, която бива натоварена с тежестта на самочувствието, че имаш тези външни полови белези, върху които се акцентира. Психиката на 15-годишното дете не може да поеме тежестта на тази слава на големите полови белези, която неминуемо води след себе си интерес от страна на другия пол, закачки, подмятания. Психиката на едно 15-годишно дете не може да се справи с това. А ако се справи по някакъв начин, то ще е с много сериозни травми. Ако това дете с тези гърди започне да води полов живот, нещата вече ще бъдат трагични за психиката му. - В шоубизнеса постоянно се натрапват големия бюст, големите устни, сексът се експлоатира като тема. Ето, виждаме, че даже се позволи гаврата с Вапцаров, чалга песен с не просто еротични намеци, а откровено порнографски неща. Сексът се натрапва отвсякъде, така че няма нищо чудно, че децата започват да водят полов живот много рано, когато не са  готови за това. Те възприемат секса като физически упражнения, като някакво показване и всъщност нямат усещането за секса като едно върховно силно изживяване, в основата на което стоят чувства, стои любов. Те го възприемат като нещо ей така, от днес за утре, нещо, с което  да се покажем. От това, разбира се, те страдат, защото се изхабяват емоционално твърде рано и има огромен риск, когато срещнат наистина любовта, да не могат да я разпознаят. Разбира се, че за подобни неща всички имат отговорности - обществото, медиите. И тук не говоря само за България. Говоря и за чужбина. Отвсякъде ни заливат снимки на полуголи мъже и жени или откровено голи, които са оформени къде с пластична хирургия, къде с фотошоп, и на младите им се набива в главите, че това е съвършенството, че това е нещото, което ще те направи успешен. Ето, ако щете сега в България, ни занимаха с абитуриентския бал  на някаква прохождаща чалга звезда, вместо да ни покажат например абитуриентския бал на някое от децата, донесли прослава на България в олимпиадите по математика, по физика. За радост има такива деца. - Като лекар категорично смятам, че и лекарят, който извършва операцията на гърдите, носи отговорност. Защото около нас е пълно с хора, които имат силикон в главата, вместо мозък. И нашата работа е да ги спрем. Да обясним на разбираем език и ако не разполагаме със законов начин да откажем, а мисля, че в България разполагаме, но ако не разполагаме, като откажат двама, трима, петима лекари, това безумство няма да се случи. - Сигурно е така, но се чудя какъв може да е този материален стимул. Мисля, че тук отново наша лоша народопсихологична черта, е липсата на съпричастност. Когато се прави нещо независимо какво и как, да се попитам - ако аз съм на мястото на този човек, комуто причинявам това нещо, аз как бих се почувствал. Не искам ли и към мен да се отнесат по подобен начин. Ако съм пластичен хирург, а не психиатър, и дойдат при мен родители, колкото и да е привлекателен финансовия резултат от такава операция, ще си задам въпроса - ако моята дъщеря поиска такова нещо, как бих реагирала. Със сигурност негативно ще реагирам. Трябва да се обясняват тези неща на родителите. - Почти никакво време не отделяме на децата си. По света не знам как е, но у нас е важно осигуряването на материалното благополучие на детето, купуването на маркови играчки, маркови дрехи. Казваме: \"Ето ти 200 лв, иди да се поглезиш в мола\" и смятаме, че сме си изпълнили родителския дълг. Чувам , че  през последните години на бал се канели по 80 човека. Настина ме учудва, макар че аз намирам обяснение за това нещо. Според мен на много от младите хора това  е единственият ден, в който те са център на вниманието. Те са били център на вниманието, когато са кръщавани, когато е била погачата, но не си го спомнят. Сега вече няма новобрански вечери, много пъти няма и сватби, може би това ги води до идеята да правят такива партита. Не знам какво точно се празнува на абитуриентския бал. Завършване, ама някак си ако може да се обясни на този човек какво го очаква оттук-насетне. Че животът не е само купон, много трудности ще има. А балът се превръща, за съжаление, в много от случаите в панаир на суетата, едно надскачане, особено при момичетата, в някакво желание да се покажеш колко си креативен и може да измислиш не знам си какво, за да се появиш по-интересна на бала. Няма ли кой да посъветва младите момичета как  да се облекат, как да се гримират? Хубостта върви с младостта, не са нужни тези \"козунаци\", които ги завиват по  главите и този тежък грим. Има време за тежкия грим и за \"козунаците\" след 30-ина години. За какво бързат младите хора? Майките трябва да формират вкуса на едно момиче. Самите те пък трябва да го имат. Нещата са много навързани във всяко отношение. -  От най-малката възраст трябва да се случва това нещо, да се говори. Виждаме и малки момиченца, които са трагикомично облечени, включително съм виждала момиченца на 6-7 г да бъдат водени на маникюр. Лошото е, че у това дете се формират схващането и нагласата, че това е най-важното. За мен е много по- приемливо \"да тормозиш\" детето си на 5-6 г да чете книжки, да рисува, да създава нещо, да се усъвършенства, а не да го заведеш на маникюр. Давам ви пример с дете от моето близко обкръжение. Майката заведе 13-годишната си дъщеря на бутиков мейкъп клас на някаква гримьорка. Майката има фирма, която е представител на немска марка козметика и сметна за най-удачно да заведе дъщеря си. Модел за гримирането беше една чалга дива. Това 13-годишно дете, което е изключително умно и добро, за съжаление започва да формира нагласи и възприятия, че това е от най-голяма важност. Започва да го интересува не толкова да чете книги, колкото да знае какви козметики има, какви модерни продукти има. Това е чалга възпитанието. Чалга музиката ще се окаже в един момент най-малкият ни проблем, но явлението чалгаризация е много страшно. Размерите са ужасяващи. И просто нямам думи. - Повече време да отделят на децата си, да ги изслушват, да се интересуват какво се случва в техните души, да бъдат търпеливи с тях, да им обясняват кое е важното, стойностното, непреходното. И нека да ги учим да обръщат поглед навътре към себе си, да работят върху себе си, да се самоусъвършенстват. Да променят у себе си нещата, които не могат да променят нито с пластична хирургия, нито с фотошоп. Защото тези неща са важни. Истинските ценности, които остават през целия ни живот. Те са нещото, което ще остане и след нас. Скандалите се забравят.", "date": "2018.05.30", "title": "Родителският дълг не свършва с 200 лв за мола"}
{"url": "http://standartnews.com/lyubopitno/ucheni_otkriha_metod_za_unishtozhavane_na_bezsmartni_rakovi_kletki-372113.html", "text": "Учени от Института за биомедицински изследвания в Барселона установиха, че раковите клетки на млечната жлеза могат безкрайно да се делят в резултат на активността на протеина р38, който допринася за възстановяване на ДНК, съобщи Лайф. Ракът на млечната жлеза е най-опасният тип злокачествени тумори у жените, който ежегодно предизвиква 521 000 смъртни случая. Съществуват три вида рак на гърдата - естроген рецептор позитивен, HER2 позитивен и три пъти негативен, който съставлява 15 на сто от всички случаи на заболяването и е най-труден за лечение. Редактирането на гени е прецизен метод в генната медицина и претендира, че може да коригира ДНК на човек, за да се опита да го излекува Изследването обхванало жени, засегнати от три пъти негативен рак на гърдата. Специалистите блокирали р38 с помощта на инхибитори, използвани в комбинация с традиционни за химиотерапията лекарства, наречени таксани - паклитаксел и доцетаксел. В резултат на въздействието на лекарствата ДНК на раковите клетки станала по-нестабилна - в нея по-често се появявали дефекти и се извършвала хромозомна реорганизация. Много от съществуващите злокачествени туморни клетки били умъртвени, а броят на новообразувалите се намалял. Резултатите от изследването са публикувани в Cancer Cell.", "date": "2018.05.30", "title": "Учени откриха метод за унищожаване на „безсмъртни“ ракови клетки"}
{"url": "http://standartnews.com/biznes/20_namalenie_na_vsichki_detski_stoki_v_sport_depot_za_1_yuni-372044.html", "text": "Верига магазини Sport Depot прави 20% намаление на детските си стоки по случай празника на децата 1-ви юни. Намалението е в сила от днес, 28.05, и ще продължи до неделя, 3.06. Намалението включва много богат асортимент и разнообразие – детски спортни екипи, обувки и сандали, ролери и скейтбордове, детски велосипеди, тротинетки, бански, екипировка за плуване и гмуркане, и много други. Промоцията е валидна за всички магазини от веригата, както и за онлайн поръчки на .", "date": "2018.05.30", "title": "20% намаление на всички детски стоки в Sport Depot за 1 юни"}
{"url": "http://standartnews.com/sport/12_000_lv_nagraden_fond_na_albena_kap_2018-372123.html", "text": "Седмото издание на най-големия в страната футболен турнир за аматьори Албена Къп предизвиква огромен интерес. До този момент са се записали за участие 28 отбора, а поради много желаещи организаторите удължават срока за подаване на заявките до 11 юни. Тазгодишното издание ще се състои от 14 до 17 юни. Общият награден фонд е 12 000 лв. – най-големият за проява от подобен характер у нас, като за шампионите са предвидени 3200 лв. „Това лято покрай турнира ще се състои и Национален фестивал за народни танци „Хоро се вие, извива\". По този начин проявата ще стане още по-колоритна и многообразна,\" заяви на пресконференция днес Наталия Димитрова от екипа на организаторите. Спортният директор на турнира Стефан Йорданов даде повече подробности за регламента и организацията. „Съобразно броя на заявките, отборите ще бъдат разделени в предварителни групи, след това шампионът ще бъде излъчен в директни елиминации. Турнирът е от най-висок ранг и това е гаранция, че в него ще участват най-силните тимове в страната. Имам информация, че част от тях се готвят много сериозно в продължение за цялата година,\" каза още Йорданов. Право на участие имат лица, навършили 18 години, без картотекираните сезон 2017/2018 в първа, втора и трета футболни лиги на България. На срещата с медиите присъства и легендарният треньор Димитър Пенев, който традиционно е патрон на турнира Албена Къп. „Благодаря на организаторите, че отново ме поканиха. \"Албена е курорт силно свързан с футбола. В него още през 1966 г. се готвехме за Световното първенство. После дълги години той бе домакин на силни международни турнири, много отбори провеждат там зимната си подготовка. Искам да благодаря на Анатоли Илиев, който запазва и награжда формата на турнира през годините, винаги виждаме там млади и талантливи момчета, а според мен много от тях – дори и като аматьори – превъзхождат като качества част от чужденците, които играят в българското първенство,\" каза още Пенев. Според извелия България до световен бронз треньор, фактът че турнирът съвпада със старта на Мондиала в Русия ще спомогне участниците в Албена да играят един срещу друг, но след това да гледат и коментират заедно мачовете на най-добрите на планетата. Организаторите от Албена и Турист Спорт Холидейс са се погрижили лятото да започне с много емоции, съчетани с отличните хотели и перфектните спортни съоръжения.", "date": "2018.05.30", "title": "12 000 лв награден фонд на Албена къп 2018"}
{"url": "http://standartnews.com/kultura/narodniyat_gotov_s_iznenadi_za_teatar_pred_teatara-372133.html", "text": "За всички деца до 16, които доведат родителите си на касите на Народния на първи юни, билетите за спектаклите от \"Театър пред театъра\" ще бъдат на половин цена. Но само първите 200, които купят талон за 30 лева, ще получат и подарък за спомен – брандирана тениска. С много изненади за почитателите на академиците ще стартира летният месец - най-вече за тези, които са планирали да изживеят незабравими вечери с второто поредно издание на „Театър пред театъра\". Програмата включва девет спектакъла на откритата сцена и трибуни, които ще се издигнат в пространството пред красивата барокова сграда. Откриването е на 30 юни с концерта „България – земя благословена\", на 1 и 2 юли е „Калигула\" със субтитри на английски език, на 3 юли гостува Театър „София\" с „Госпожа Министершата\", на 4 и 5 юли е „Животът е прекрасен\", на 6 юли –„Сако от велур\", на 7 юли – „Швейк\" и на 8 юли – спектакъл-хепънинг „Опит за летене\". Билетите за всички представления са по 10, 15, 20, 25 и 30 лева. На първи юни една от атракциите на щанда на Народния в Детския панаир е макетът на дъсчения театър „Основа\", на чието място днес се издига една от най-красивите сгради в България. Посетителите ще могат да видят как са изглеждали сцената, зрителските места, вътрешната част и фасадата на театъра преди повече от 100 години. Специално за събитието няколко от младите актьори в театъра, ще представят музикално шоу, облечени в атрактивни барокови костюми. Стелиан Радев, Павел Иванов, Гергана Змийчарова, Ева Данаилова и Джулия Бочева ще пеят и свирят от 14, 30 часа, като ще изпълнят музика и от спектакъла, с който театърът ще открие театралния сезон през есента – „Един безумен ден\" по Бомарше с режисьор Михаил Петров. Теодор Елмазов също ще се включи в образа на атрактивен глашатай, който ще кани всички на събитието „Театър пред театъра\".", "date": "2018.05.30", "title": "Народният готов с изненади за \"Театър пред театъра\""}
{"url": "http://standartnews.com/svyat/prekratiha_seriala_rozan_sled_rasistki_tuit_ot_zvezdata_mu-372102.html", "text": "Американската телевизия \"Ей би Си\" (ABC) обяви, че прекратява сериала си \"Розан\" след расистки туит на звездата на сериала Розан Бар, въпреки че тя се извини и изтри туита си, предаде Франс прес. В този туит известната с подкрепата си за Доналд Тръмп актриса сравни бивша съветничка на Барак Обама с маймуна. В туитъа от преди ден 65-годишната актриса описа бившата съветничка на Обама Валъри Джарет така: \"Мюсюлманските братя и Планетата на маймуните си родиха бебе: вдж\". Няколко часа по-късно Розан Бар изтри туита и се извини: \"Извинявам се на Валъри Джарет и на всички американци. Съжалявам, че направих тази грозна шега за нейната политика и нейния външен вид\", каза тя. \"Трябваше да внимавам\", добави Бар и обяви, че повече няма да поства в Туитър. Извиненията й обаче не бяха достатъчни. Една от продуцентките на \"Розан\" - чернокожата Уонда Сайкс, обяви, че напуска екипа на сериала. Два часа по-късно \"Ей Би Си\" обяви, че спира сериала. Първите девет сезона на сериала \"Розан\" бяха излъчени от 1988 до 1997 г. Десетият тръгна тази година на 27 март и завърши на 22 май и бе най-гледаният за сезона 2017-2018 по големите американски телевизии. Телевизията беше обявила, че е поръчала единайсети сезон само три дни след излъчването на първия епизод на десетия.", "date": "2018.05.30", "title": "Прекратиха сериала „Розан“ след расистки туит от звездата му"}
{"url": "http://standartnews.com/svyat/prouchvane_religioznite_evropeytsi_ne_haresvat_migrantite-372125.html", "text": "Християните в Западна Европа са по-малко склонни да приемат мигранти и нехристияни, отколкото нерелигиозните хора, сочи проучване, проведено в 15 страни, предаде АП. Проучването на изследователския център \"Пю\" сочи, че християните - независимо дали редовно ходят на черква или не, са по-негативно настроени спрямо мюсюлмани, евреи и мигранти, отколкото онези западноевропейци, които не се асоциират с определена религия. Те също са по-склонни да смятат своите ценности и култура за по-висши. \"Като цяло повечето от анкетираните смятат, че имигрантите са честни и работливи хора. Налице е обаче и ясен стереотип: антиимигрантското и антималцинственото отношение е по-типично за онези западноевропейци, които се смятат за християни\", казват изследователите. Тенденциите към отхвърляне на мултикултурализма са очевидни в западноевропейските общества, добавят те. Анкетата е проведена по телефона с участие на 24 600 души от 15 страни. Една от констатациите е, че етническите европейци като цяло \"имат различни възгледи по това дали ислямът е съвместим с културата и ценностите на тяхната страна\". Във Великобритания, например, 45% от редовно практикуващите християни и 47% от непрактикуващите са съгласни с твърдението че \"ислямът е фундаментално несъвместим с нашите ценности и култура\". Сред нерелигиозните британци този процент е доста по-нисък - 30. Във Франция близо три четвърти от редовно практикуващите християни (72%) смятат, че е важно да имаш френско потекло, за да бъдеш \"истински французин\". Този процент при непрактикуващите християни е 52, в сравнение с 43% при хората без религиозна принадлежност, пише АП. Проучването констатира също, че шведите са най-малко склонни да изразяват националистически, антиимигрантски и антималцинствени възгледи, а на обратния полюс - най-склонни, са италианците. 36% от тях например (най-много от всички страни в Западна Евопа) смятат, че \"евреите винаги преувеличават колко много са страдали\", срещу само 11% от шведите, които мислят така. Като цяло обаче антимюсюлманските настроения превишават антисемитските във всяка от страните, където е проведена анкетата. Една четвърт от запитаните италианци - независимо дали са християни или нерелигиозни, казват, че не биха приели евреин за член на тяхното семейство. Във Великобритания този процент е 23, в Австрия - 21, а в Германия - 29. За сравнение, 43% от италианците, 36% от британците, 34% от австрийците и 33% от германците не биха приели мюсюлманин за член на семейството. Един от горещо дебатираните въпроси в някои страни на Европа е дали на жените мюсюлманки трябва да бъде забранено да носят скриващи облекла, като бурки. Повечето от анкетираните са подкрепили минимум някаква форма на ограничение за носене на религиозно облекло, като една значителна част - между 24 и 30%, биха искали на мюсюлманките изобщо на бъде забранено носенето на каквото и да е религиозно облекло, отбелязва АП.", "date": "2018.05.30", "title": "ПРОУЧВАНЕ: Религиозните европейци не харесват мигрантите"}
{"url": "http://standartnews.com/svyat/hristiyanite_v_zapadna_evropa_sa_ponetolerantni_kam_imigrantite_ot_tezi_bez_religiozna_prinadlezhnost-372103.html", "text": "Християните в Западна Европа са по-малко склонни да приемат имигранти и нехристияни, отколкото нерелигиозните хора, сочи оповестено днес проучване, проведено в 15 страни, предаде АП. Проучването на изследователския център \"Пю\" сочи, че християните - независимо дали редовно ходят на черква или не - са по-негативно настроени спрямо мюсюлмани, евреи и мигранти, отколкото онези западноевропейци, които не се асоциират с определена религия. Те също са по-склонни да смятат своите ценности и култура за по-висши. \"Като цяло повечето от анкетираните смятат, че имигрантите са честни и работливи хора. Налице е обаче и ясен стереотип: антиимигрантското и антималцинственото отношение е по-типично за онези западноевропейци, които се смятат за християни\", казват изследователите Тенденциите към отхвърляне на мултикултурализма са очевидни в западноевропейските общества, добавят те. Анкетата е проведена по телефона с участие на 24 600 души от 15 страни. Една от констатациите е, че етническите европейци като цяло \"имат различни възгледи по това дали ислямът е съвместим с културата и ценностите на тяхната страна\". Във Великобритания, например, 45% от редовно практикуващите християни и 47% от непрактикуващите са съгласни с твърдението че \"ислямът е фундаментално несъвместим с нашите ценности и култура\". Сред нерелигиозните британци този процент е доста по-нисък - 30%. Във Франция близо три четвърти от редовно практикуващите християни (72%) смятат, че е важно да имаш френско потекло, за да бъдеш \"истински французин\". Този процент при непрактикуващите християни е 52, в сравнение с 43% при хората без религиозна принадлежност, пише АП. Проучването констатира също, че шведите са най-малко склонни да изразяват националистически, антиимигрантски и антималцинствени възгледи, а на обратния полюс - най-склонни - са италианците. 36% от тях например (най-много от всички западноевропейски страни) смятат, че \"евреите винаги преувеличават колко много са страдали\", срещу само 11% от шведите, които мислят така. Като цяло обаче антимюсюлманските настроения превишават антисемитските във всяка от страните, където е проведена анкетата. Една четвърт от запитаните италианци - независимо дали са християни или нерелигиозни - казват, че не биха приели евреин за член на тяхното семейство. Във Великобритания този процент е 23, в Австрия - 21, а в Германия - 29. За сравнение, 43% от италианците, 36% от британците, 34% от австрийците и 33% от германците не биха приели мюсюлманин за член на семейството. Един от горещо дебатираните въпроси в някои страни на Европа е дали на жените мюсюлманки трябва да бъде забранено да носят скриващи облекла, като бурки. Повечето от анкетираните са подкрепили минимум някаква форма на ограничение за носене на религиозно облекло, като една значителна част - между 24 и 30%, биха искали на мюсюлманките изобщо на бъде забранено носенето на каквото и да е религиозно облекло, отбелязва АП.", "date": "2018.05.30", "title": "Християните в Западна Европа са по-нетолерантни към имигрантите от тези без религиозна принадлежност"}
{"url": "http://standartnews.com/svyat/oon_osadi_teroristichniya_akt_v_belgiya_i_podkrepi_stranata_v_borbata_s_terorizma-372107.html", "text": "Генералният секретар на ООН Антониу Гутериш осъди терористичното нападение, извършено вчера в град Лиеж в Белгия, в резултат на което вчера загинаха две полицайки и един цивилен. Гутериш поднесе съболезнования към белгийския народ и каза, че го подкрепи в борбата му с екстремизма, предаде ТАСС. \"Генералният секретар осъжда извършената вчера в белгийския град Лиеж атака, в резултат на която загинаха двама служители на полицията и цивилно лице. Той поднася съболезнования на семействата на жертвите, на народа и правителството на Белгия, а също пожелава на ранените скорошно възстановяване. ООН е солидарна с Белгия в борбата й срещу тероризма и насилствения екстремизъм\", заявиха от канцеларията на генералния секретар. Освободено от затвора криминално проявено лице откри стрелба вчера в центъра на Лиеж. Установена е самоличността на нападателя. Неговото име е Бенжамен Ерман, роден през 1982 г. Прокуратурата в Лиеж потвърди, че той е бил забелязан да контактува с радикални ислямисти. Престъплението е определено като терористичен акт. В Лиеж дойдоха ръководителите на Белгия и на правоохранителните органи, включително крал Филип, премиерът Шарл Мишел, министърът на правосъдието Коен Генс, а също министърът на сигурността и вътрешните работи Ян Ямбон.", "date": "2018.05.30", "title": "ООН осъди терористичния акт в Белгия и подкрепи страната в борбата с тероризма"}
{"url": "http://standartnews.com/sport/nova_initsiativa_na_bft_i_vizita_pri_papata_dni_predi_gran_pri_v_rim-372117.html", "text": "„Българска федерация по таекуондо- WT започва активна кампания за  увеличаване броя на спортуващи в страната. Целта е броя на занимаващи се с този спорт у нас да нарасне с над 10 000 трениращи. За тази цел БФТ снема финансовите ангажименти за година към нови клубове по олимпийско таекуондо, създадени в градовете без традиции\" – това съобщи един Илия Димитров, секретар на БФТ. Това е по предложение на председателя на БФТ, Слави Бинев, който, веднага след пресконференцията замина за Ватикана на визита при  Папа Франциск.  Посещението при Негово Светейшество е инициатива на World Taekwondo и Humanitarian Taekwondo Foundation. Във Ватикана ще се проведат демонстрации по таекуондо, а делегацията на World Taekwondo,  ще бъде представена от всички континентални президенти на олимпийското таекуондо, Президента на световната Федерация д-р Чо, Президента на WTE и председателят на родната федерация и вице-президент на World Taekwondo – Europe, Слави Бинев. От вчера Слави Бинев е и член на новосформирания към Министерството на младежта и спорта Експертен съвет по физическо възпитание и спорт, в който членове са и президентите на най- развиващите се федерации в страната. Съвета към ММС ще бъде консултативно звено с цел, осъществяване на държавната политика в областта на спорта. В италианската столица на 2 юни, предстои и първото Гран При за годината, на което за първи път страната ни ще има двама участници - Владимир Далаклиев в категория до 68 килограма, и Калоян Бинев в категория до 58 килограма. Те ще мерят сили с първите 32-ма на планетата, а точките им дават реални шансове за класиране на Олимпийските игри. В края на седмицата предстоят и първите  Мултиевропейски игри, чийто домакин е Пловдив. Те ще протекат на два етапа – 3 и 4 юни, и на 9 и 10 юни.  Нека припомним, че за изминалата седмица родното таекуондо взе над 100 медала от първенствата, които се проведоха в Ниш и Австрия. Поредното доказателство, че България се превръща в сериозен таекуондо център е фактът, че следващата година у нас ще се проведат няколко турнира от най-висок ранг. Страната ни ще е домакин третите серии на Гранд При, Турнир за Купата на Президента, Балканско първенство, единственият по рода си таекуондо фестивал Ханмаданг, поредното издание на Мултиевропейското първенство, турнирът за купата на коресйкия посланик, силният ранкингов турнир Sofia Open 2018 WT G1.", "date": "2018.05.30", "title": "Нова инициатива на БФТ и визита при Папата, дни преди Гран При в Рим"}
{"url": "http://standartnews.com/sport/mesi_razbi_haiti_s_hettrik_v_kontrola-372108.html", "text": "Аржентина разгроми Хаити с 4:0 с хеттрик на звездата на тима Лионел Меси в първата си контрола от подготовката за Мондиал 20188 в Русия. Хавиер Масчерано записа рекорден мач номер 143 за националния отбор и излезе начело във вечната ранглиста с един двубой повече от Хавиер Санети. Лионел Меси откри резултата в 17-ата минута от дузпа, а след това се разписа още два пъти в 58-ата и 66-ата минута. Така той вече има 64 гола за Аржентина. Серхио Агуеро оформи крайното 4:0 с попадение в 69-ата минута. \"С този резултат ние успяхме да кажем довиждане на нашите фенове и да покажем, че отиваме в Русия с надежда. Не отиваме на Мондиала като фаворити, защото имахме доста трудности в квалификациите, но тренираме добре и ще му дадем всичко от себе си\", коментира Меси след двубоя. Агуеро е възстановен след контузия на коляното, но влезе като резерва. Гонсало Игуаин и Анхел Ди Мария започната като титуляри в предни позиции заедно с Меси. Аржентина ще пътува за Барселона, където ще продължи подготовката си. На 8 юни тимът лети за Йерусалим за контрола с Израел, след което аржентинците ще отпътуват за базата си край Москва. На световното първенство в Русия финалистът от Мондиал 2014 е в предварителна група с тимовете на Хърватия, Исландия и Нигерия.", "date": "2018.05.30", "title": "Меси разби Хаити с хеттрик в контрола"}
{"url": "http://standartnews.com/svyat/25_avtomobila_se_nanizaha_pri_ogromna_verizhna_katastrofa_-372105.html", "text": "Общо 14 души бяха леко ранени при верижна катастрофа във Великобритания. 25 превозни средства са участвали в пътния инцидент в Дартфорд, в южното английско графство Кент. На оживена улица в града автобус е помел спрелите автомобили в пътното платно, след което е последвала верижната реакция. Един човек, който е считан за главен виновник за сблъсъка, е арестуван. Макар да не се уточнява от полицията, това най-вероятно е шофьорът на автобуса. Той е обвинен  в безразсъдно шофиране.", "date": "2018.05.30", "title": "25 автомобила се нанизаха при огромна верижна катастрофа"}
{"url": "http://standartnews.com/sport/papa_frantsisk_blagoslovi_taekuondoto-372120.html", "text": "Уникална таекуондо демонстрация и почетна визита при Папа Франциск белязаха днешния ден в спорта.Негово Светейшество отвори вратите на Ватикана, и многохилядната публика на площада, успя да наблюдава почетната визита на световния елит на олимпийското таекуондо и демонстрацията подготвена за Папата. Подобна почит към спорта е нещо много рядко и уникално. Делегацията, която бе посрещната на светото място се състоеше от всички континентални президенти на Таекуондо и председателя на БФТ, и вицепрезидент на WT- Europe  Слави Бинев,  начело с Президента на Световната Федерация  д-р Чо, и президента на Европейската централа – Сакис Прагалос. Огромна чест, бе засвидетелствана към България, спорта, и приноса им към таекуондо, след като по настояване от световната централа, единственото изключение в делегацията е присъствието на г-н Бинев, който не е континентален таекуондо президент.  Този жест към страната ни бе направен, заради приноса и към развитието на таекуондо в световен мащаб. Надяваме се благословията на Негово Светейшество към WT (световното таекуондо) и  Президента на БФТ Слави Бинев, да допринесе за още по – голям успех на родното таекуондо. След официалната част, делегацията проведе  разговори с Негово Светейшество под наслова „Мирът е по-важен от триумфа\", което е и официален слоган на Хуманитарната Фондация към световното таекуондо. Голямата атракция от днешната Папска визита бе уникалното демонстративно таекуондо представяне, което корейският демонстративен отбор бе подготвил. Припомняме, че същият отбор предстои да изнесе своето представление и в страната ни по време на някое от многобройните първенства, които България е поела да домакинства през 2019. Всичко това се случва, два дни преди най-добрите ни състезатели в олимпийските категории – Владимир Далаклиев и Калоян Бинев ще се впуснат в битки с първите 32-ма най- добри таекуондисти на планетата на предстоящото Гран При в Рим.", "date": "2018.05.30", "title": "Папа Франциск благослови таекуондото"}
{"url": "http://standartnews.com/biznes/porozhanov_samo_balgariya_otglezhda_4_sortovi_grupi_tyutyun-372126.html", "text": "България е единствената държава-тютюнопроизводител в Европейския съюз, в която се отглеждат 4 сортови групи: \"Бърлей\", \"Виржиния\", \"Каба Кулак\" и \"Басми\". Това е заявил министърът на земеделието, храните и горите Румен Порожанов на конференция на тема \"Нова ера за европейския и световен тютюн\", която се провежда в София. В съобщение от пресцентъра на МЗХГ се цитира министър Порожанов, според когото значението на сектор \"Тютюн\" през цялата история на страната ни е определящо за структурата на земеделието, икономическите показатели, социалните, демографските и външнотърговските отношения. Площите с тютюн заемат по-слабо продуктивните терени в хълмисти и полупланински райони, зони подложени на ерозия и неподходящи за отглеждане на други видове култури. Отглеждането му създава възможност за пълно използване на трудовите и поземлени ресурси. От тютюна се получава около шест пъти повече обща продукция на единица площ, отколкото е средната за растениевъдството и три пъти повече, отколкото при техническите култури, е посочил земеделският министър. За поредна година от бюджета на страната ни за подпомагане на един традиционен сектор в нашето селско стопанство, какъвто е производството на тютюн, беше изплатена Преходна национална помощ на стойност 85 милиона лева, е казал още Порожанов. Тези средства ще подпомогнат доходите на над 41 000 производители на тютюн. Културата се явява важен стимул за развитието на местните икономики, за запазване на приходите на хиляди семейства, живеещи в чувствителни райони и за поддържане на едно задоволително ниво на тяхното икономическо развитие. \"За нас е важно да се продължи с подпомагането на сектор \"Тютюн\"\", е заявил Порожанов. След направен анализ за ефекта от прилагане на преходната национална помощ за тютюна относно броя на регистрираните тютюнопроизводители в страната, се установи, че броят им значително е намалял спрямо 2016 г. Това доказва, че запазването на схема за подпомагане на тютюнопроизводителите, която не е пряко обвързана с производството, напълно съответства на целите на Общата селскостопанска политика на ЕС. Тя обаче трябва да бъде насочена към реалните производители на тютюн, като стимулира както подобряване на възрастовата структура, така и технологичното обновяване на сектора, е посочил земеделският министър.", "date": "2018.05.30", "title": "Порожанов: Само България отглежда 4 сортови групи тютюн"}
{"url": "http://standartnews.com/svyat/lilyana_pavlova_i_tayani_podpisaha_17_zakonodatelni_akta-372130.html", "text": "Лиляна Павлова, министър за Българското председателство на Съвета на ЕС, и Антонио Таяни, председател на Европейския парламент, подписаха 15 законодателни акта. Подписването се състоя в Страсбург днес, 30 май, съобщиха от Дирекция \"Комуникация и пресцентър\" на Министерство за Българското председателство на Съвета на ЕС 2018. Цел на въвеждането на новите правила и на промяната в регламентите е хармонизиране на правилата и нормите във всички страни от ЕС от една страна и въвеждането на допълнителни регулации. Те ще доведат до намаляване на бюрокрацията, по-висока безопасност и опазване на околната среда. Един от документите е предложение за изменение на директива относно енергийните характеристики на сградите. Повишаването на енергийната ефективност е един от начините за подобряване на качеството на живот на гражданите. То помага за преминаването към нисковъглеродна икономика, която на свой ред генерира икономически растеж, увеличава инвестициите и създава работни места. Директивата ще влезе в сила 20 дни след публикуването й в официалния вестник на ЕС. Срокът за транспонирането на това законодателство е 20 месеца. Друго предложение на Европейския парламент и на Съвета са допълнителни мерки срещу изпирането на пари и финансирането на тероризъм. Директивата цели да се спрат средствата за престъпни дейности, без да се възпрепятства нормалното функциониране на платежните системи, основните права и икономическите свободи. Изменението на Директива 2015/849 е част от план за действие, започнат след терористични атаки през 2016 г. и съответства на необходимостта от повишаване на сигурността в Европа. Основните промени включват: разширяване на достъпа до информация относно действителните собственици; повишаване на прозрачността във връзка със собствеността на дружествата и доверителната собственост; справяне с рисковете, свързани с предплатени карти и виртуални валути; сътрудничество между звената за финансово разузнаване; подобряване на контрола върху трансакции с участието на високорискови трети държави. Нова правна рамка се приема и срещи срещу нелоялната конкуренция. С регламента се изменя съществуващите правила, които вече позволяват налагането на по-високи мита върху дъмпингов или субсидиран внос с цел да се осигури по-добра защита на производителите от ЕС. С регламентa се цели да се повиши прозрачността и предвидимостта на временните антидъмпингови и антисубсидийни мерки. Сред тях са възможността да се образуват разследвания без официално искане от страна на отрасъла, улесняване налагането на по-високи мита в конкретни случаи и други мерки и други. Допълнителни правила уеднаквяват стандартите в ЕС за биологичното производство и етикетирането на биологични продукти. Те имат за цел да насърчат развитието на този вид производство в ЕС, да гарантират лоялна конкуренция за земеделските стопани и оператори, да предотвратят измамите и нелоялните практики и да подобрят доверието на потребителите. По отношение на биопродукцията от 1 януари 2021 г. освен опростяване на правилата за производство и за сертифицирането за малките земеделски стопани, се засилва контрола по цялата верига на доставки и се разширява обхвата на продукти, които ще бъдат засегнати от новите правила за органично производство (напр. сол, корк, пчелен восък, мате, лозови листа, сърцевини от палмово дърво) и допълнителни правила за производство (напр. за отглеждането на елени, зайци и домашни птици). От 1 септември 2020 г. ще се прилага и подписания днес регламент за реформа на системата за одобряване на типа и надзор на пазара на моторни превозни средства и техните ремаркета в ЕС. Новите правила целят да се постигне по-високо ниво на безопасност и подобряване на екологичните характеристики на превозните средства, а за гражданите - по-добро здраве и опазване на околната среда. Хармонизирането на законодателството в целия ЕС ще намали различията при тълкуването и прилагането на правилата от техническите служби. Променят се и няколко директиви, касаещи депонирането на отпадъци. \"Пакетът за отпадъците\" е свързан с приоритета на Европа да върви към кръгова икономика и затварянето на жизнения цикъл на продукта - от производството и потреблението до управлението на отпадъците. Държавите членки ще трябва да се стремят към повторното използване на битови отпадъци и тяхното рециклиране: до 2025 г. - 55 процента; до 2030 - 60 процента; до 2035 - 65 процента. До 1 януари 2025 г. се въвежда разделно събиране на текстилни изделия и опасни отпадъци от домакинствата. Определят се и конкретни цели за рециклиране на опаковки. До 31 декември 2023 г. трябва да бъде осигурено разделно събиране или рециклиране на биологични отпадъци от източника на такива (напр. домашно компостиране). Новите правила допълват вече съществуващото законодателство за разделно събиране за хартия и картон, стъкло, метали и пластмаса. Подписва се и регламент, с който се въвежда рамка за включването на емисиите и поглъщанията на парникови газове от земеползването, промените в земеползването и горското стопанство (ЗПЗГС, LULUCF) в рамката в областта на климата и енергетиката до 2030 г. Този законодателен акт ще помогне за намаляване на емисиите на парникови газове в ЕС в периода 2021-2030 г. чрез по-добра защита и управление на земите и горите в Съюза. Това ще даде възможност на ЕС да постигне поетата по Парижкото споразумение цел за намаляване на емисиите с поне 40 процента до 2030 г. Новите правила ще дадат стимул на държавите членки да прилагат благоприятно за климата земеползване, без да се създадат нови ограничения или бюрокрация. С регламента не се въвеждат никакви задължения за частните земеделски или горски стопани. Промяна в други регламенти, свързани с намаленията на парниковите газове, доближават ЕС до изпълняването на ангажимента си от Париж за намаляване на емисиите с най-малко 40 процента до 2030 г. в сравнение с нивата от 1990 г. Регламентът гарантира, че ще бъде постигната целта на ЕС за намаляване на емисиите с 30 процента през 2030 г. спрямо нивата от 2005 г. в секторите на разпределяне на усилията. Сред тях са сградният фонд, селското стопанство (емисии, различни от тези на въглероден диоксид), управлението на отпадъците и транспортът (без въздушния и международния морски транспорт). Документите касаят задължителните годишни намаления на емисиите на парникови газове от държавите-членки от 2021 до 2030 г. за устойчив енергиен съюз и за изпълнение на ангажиментите по Парижкото споразумение и относно механизъм за мониторинг и докладване на емисиите на парникови газове и друга информация, свързана с изменението на климата. С още три решения на Европейския парламент и на Съвета чрез Европейския фонд за приспособяване към глобализацията се предоставя техническа помощ на фонда и допълнителна подкрепа на съкратени работници. Средства от фонд \"Солидарност\" на ЕС пък се предоставят в помощ на Гърция, Испания, Франция и Португалия за отстраняване на щетите от бедствия, които се случиха в тези страни през 2017 г.", "date": "2018.05.30", "title": "Лиляна Павлова и Таяни подписаха 17 законодателни акта"}
{"url": "http://standartnews.com/balgariya/nayposle_prevedoha_zaplati_na_bolnitsite_v_lovech_i_vratsa-372128.html", "text": "Министерството на здравеопазването преведе дължимите средства за заплати на персонала в болниците МБАЛ \"Проф. д-р Параскев Стоянов\", Ловеч и МБАЛ „Христо Ботев\", Враца, съобщиха от пресцентъра на министерството. Служителите в областната болница в Ловеч получават заплатите си за месеците февруари, март и април 2018 г. Работещите в МБАЛ Враца получават възнагражденията си за месеците март и април т.г. По този начин здравното министерство изпълни Решението на Министерския съвет от 23 май 2018 г. болницата в Ловеч да получи 1 022 985 лв., а тази във Враца - 1 200 128 лв. Средствата се предоставят от МЗ като безлихвена възмездна финансова помощ за разходи за персонал. Към днешна дата вече е преодоляно забавянето при изплащането на възнагражденията на работещите в двете болници.", "date": "2018.05.30", "title": "НАЙ-ПОСЛЕ! Преведоха заплати на болниците в Ловеч и Враца"}
{"url": "http://standartnews.com/mneniya/ide_li_i_vyara_kyuchek-372129.html", "text": "Давай, Антонина! Продължи с \"Две хубави очи\"!  След като превърна Вапцаровото \"Прощално\" в една от най-яките чалги на годината, ти сбъдна желанието на две трети от българските учители - техните ученици най-сетне да се срещнат с текст на Вапцаров. Е, не беше лошо да го направиш преди матурата, де, пак щеше да помогнеш на абитуриентите. Но все ще издържи на върха поне до поправките. Щото виж, \"Шушана\" танцува само един сезон, а сега отново е сама. За да не си и ти сама, Антонина, съветвам те да влезеш в сайта на Министерството на образованието и да разгледаш целия списък от задължителни произведения. В близките години ще се пенсионират 50 на сто от българските учители, така че в момента светът разчита на теб. Ако извадиш от нафталина поне \"Кукувица\" /имай предвид, не е на Цеца, а е на Багряна/, цена няма да имаш. Пък и материалът е поне за два албума. Това е резултатът от факта, че в последните години вадихме от учебника на порции Вапцаров, Смирненски, а сега прибавихме към тях Алеко и Емилиян Станев. Дори и когато те бяха в учебниците, учителите се притесняваха да ги преподават от страх, че ще нарушат новите идеологеми, които идваха и си отиваха с инструкциите на всеки пореден кабинет. Учениците ни се въртят в света на българската литература като Алиса в страната на чудесата и просто отказват да я четат. Не знаят кое произведение от коя епоха е и най-вероятно са сигурни, че текстът на \"Прощално\" е писан от създателите на \"Ще ти пръсна и дисплея, и панела\". А учителите обясняват \"Ама разбира се, това за тях е толкова архаично\". А било толкова просто - вземаш една силиконка по бельо и един фитнесманиак с непостижими плочки - и Вапцаров оживява. Грешите - вече не му викат \"простотия\". Викат му \"иновация\". Министерството на образованието може все пак да опита да поправи грешката си, като сключи един взаимноизгоден договор с \"Пайнер\". А и защо само с него - след като може с Убедена съм, че на Криско няма да му се опъне един \"Хаджи Димитър\", а Павел и Венци Венц, вместо да купуват самолет на мама, могат да възпеят \"Червените ескадрони\" - все пак и те летят. Ако ограмотяването чрез музика се разшири и към други учебни предмети, Гери-Никол и Тита успешно могат да изнесат урока в учебника по биология \"Размножаване\". При добро желание може да се постави и един ориенталски мюзикъл по \"Българи от старо време\", но ме е страх да си представя Сашо Роман и Кондьо в ролите на Дядо Либен и Хаджи Генчо. Накрая Сузанита ще удари един \"Вяра кючек\" по време на абитуриентските балове и с това образователната ни система може официално да бъде закрита. Ние ще я целунем и ще си отидем.", "date": "2018.05.30", "title": "Иде ли и \"Вяра кючек\""}
{"url": "http://standartnews.com/balgariya/7_nashi_uchenitsi_s_nagrada_ot_harvard-372118.html", "text": "Седем български ученици в Х и ХІ клас от шест града печелят престижната награда на Харвардския университет Book Award 2018. Призът ще им бъде връчен на специална церемония на Харвард клуб България наесен. Звездин Бесарабов от 11 клас на НПМГ \"Акад. Любомир Чакалов\" в София се занимава с блокчейн технологии. Той е един от най-младите лектори в СофтУни, носител е на президентската диплома \"Джон Атанасов\". Валерия Германова от 10 клас на ГПЧЕ \"Йоан Екзарх\" във Варна е спечелила Националната олимпиада по английски език, както и стипендия на Американската фондация за България. Надежда Иванова от 10 клас на Американски колеж в София е извоювала престижна стипендия за лидерски лагер в САЩ. Тя е доброволец в детския научен център \"Музейко\". Моника Митова от 11 клас на ЕГ \"Акад. Людмил Стоянов\" в Благоевград е спечелила литературната награда за есе на Център Алеф. Георги Петков от 11 клас на ПГПЧЕ \"Петър Богдан\" в Монтана има множество награди от състезания по дебати, както и стипендия на EducationUSA. Илиян Христов от 10 клас на Национална Априловска гимназия в Габрово също е печелил няколко състезания по дебати, има и награди от театрални фестивали. Димитър Чакъров от 10 клас, МГ \"Акад. Кирил Попов\" в Пловдив има медали в множество научни състезания и конференции за ученици, включително в Люксембург, Полша, Сърбия. Носителите на приза се определят всяка година сред около 2000 училища в света. На национално ниво наградата се дава от местните клубове на завършилите Харвард. У нас Harvard Prize Book Award се връчва от Харвард клуб България. Целта на Book Award е да открие и награди ученици от последните класове с изключителни постижения и да насърчи усилията им да се развиват.", "date": "2018.05.30", "title": "7 наши ученици с награда от Харвард"}
{"url": "http://standartnews.com/svyat/obshta_stachka_i_protesti_otnovo_paralizirat_gartsiya-372099.html", "text": "Обща стачка и протести срещу мерките за икономии отново ще парализират Гърция днес. Стачката ще блокира морския трафик. Авиодиспечерите ще спрат работа между 10:00 и 13:00 ч., което ще доведе до отмяна и препрограмиране на полети. Ще бъде спрян и влакът между центъра на Атина и летището, а градският транспорт няма да се движи в началото и в края на деня. Предвидени са синдикални шествия по обяд в Атина и в големите градове. Синдикатът на журналистите също се присъединява към стачката, затова телевизията и радиото ще останат без информационни емисии, а новинарските сайтове ще работят със забавено темпо.", "date": "2018.05.30", "title": "Обща стачка и протести отново парализират Гърция"}
{"url": "http://standartnews.com/balgariya/ide_li_i_vyara_kyuchek-372129.html", "text": "Давай, Антонина! Продължи с \"Две хубави очи\"!  След като превърна Вапцаровото \"Прощално\" в една от най-яките чалги на годината, ти сбъдна желанието на две трети от българските учители - техните ученици най-сетне да се срещнат с текст на Вапцаров. Е, не беше лошо да го направиш преди матурата, де, пак щеше да помогнеш на абитуриентите. Но все ще издържи на върха поне до поправките. Щото виж, \"Шушана\" танцува само един сезон, а сега отново е сама. За да не си и ти сама, Антонина, съветвам те да влезеш в сайта на Министерството на образованието и да разгледаш целия списък от задължителни произведения. В близките години ще се пенсионират 50 на сто от българските учители, така че в момента светът разчита на теб. Ако извадиш от нафталина поне \"Кукувица\" /имай предвид, не е на Цеца, а е на Багряна/, цена няма да имаш. Пък и материалът е поне за два албума. Това е резултатът от факта, че в последните години вадихме от учебника на порции Вапцаров, Смирненски, а сега прибавихме към тях Алеко и Емилиян Станев. Дори и когато те бяха в учебниците, учителите се притесняваха да ги преподават от страх, че ще нарушат новите идеологеми, които идваха и си отиваха с инструкциите на всеки пореден кабинет. Учениците ни се въртят в света на българската литература като Алиса в страната на чудесата и просто отказват да я четат. Не знаят кое произведение от коя епоха е и най-вероятно са сигурни, че текстът на \"Прощално\" е писан от създателите на \"Ще ти пръсна и дисплея, и панела\". А учителите обясняват \"Ама разбира се, това за тях е толкова архаично\". А било толкова просто - вземаш една силиконка по бельо и един фитнесманиак с непостижими плочки - и Вапцаров оживява. Грешите - вече не му викат \"простотия\". Викат му \"иновация\". Министерството на образованието може все пак да опита да поправи грешката си, като сключи един взаимноизгоден договор с \"Пайнер\". А и защо само с него - след като може с Убедена съм, че на Криско няма да му се опъне един \"Хаджи Димитър\", а Павел и Венци Венц, вместо да купуват самолет на мама, могат да възпеят \"Червените ескадрони\" - все пак и те летят. Ако ограмотяването чрез музика се разшири и към други учебни предмети, Гери-Никол и Тита успешно могат да изнесат урока в учебника по биология \"Размножаване\". При добро желание може да се постави и един ориенталски мюзикъл по \"Българи от старо време\", но ме е страх да си представя Сашо Роман и Кондьо в ролите на Дядо Либен и Хаджи Генчо. Накрая Сузанита ще удари един \"Вяра кючек\" по време на абитуриентските балове и с това образователната ни система може официално да бъде закрита. Ние ще я целунем и ще си отидем.", "date": "2018.05.30", "title": "Иде ли и \"Вяра кючек\""}
{"url": "http://standartnews.com/balgariya/obzor_shte_prodavame_50_ot_ruskiya_gaz-372134.html", "text": "България ще продава 50% от руския газ, който ще влиза на територията на страната ни по втория ръкав на \"Турски поток\". За това са се договорили премиерът Бойко Борисов и руският президент Владимир Путин. \"Това е голямо постижение, абсолютно съм доволен. Беше много трудно, но постигнахме много\", каза Борисов пред \"Стандарт\". Срещата на Борисов и Путин продължи повече от 2 часа и според руския протокол, това било необичайно дълго, обясниха български дипломати. \"Деловите преговори бяха доста резултатни\",  каза по-късно руският президент пред журналисти. Ден по-рано Путин е разговарял с турския президент Ердоган, който е дал съгласието си да има втора точка на \"Турски поток\" за вход на газ за България. \"Вчера /б. ред. във вторник/, господин Ердоган потвърди, че е съгласен „Турски поток\" да има разклонение към България\", обясни Путин. Втората тръба, която ще завие към страната ни, била направена наполовина, стана ясно още. Обемите и цените на доставките щели да бъдат определени с по-нататъшни договори. \"От името на българите изказвам благодарност, че отново се връщаме към газоразпределителната роля, която имахме на Балканите. Да, можеше да дойде руска тръба през \"Южен поток\", но това са минали събития. Така че по тази тема ясно и категорично - \"Турски поток\" влиза на територията на България\", каза Борисов. Той посочи, че „Газпром\", „Булгартрансгаз\" и министрите ще намерят формулата, по която синьото гориво да се преразпределя, да се търгува и да се транспортира до държавите в региона. По второто разклонение на газопровода към страната ни ще текат 15 млрд. куб м природен газ от Русия. \"Заедно с горивото от Украйна стават 34 млрд. куб м, които ще минават през България. Русия и ние заедно с ЕК ще намерим формула за газовия хъб като европейски проект\", обясни Борисов. „Пазарът и търсенето определят количествата и цените. Русия отдавна не е държава на плановата икономика, който даде по-добри цени, ще си вземе. Нашата цел е да транспортираме и да не излезем от картата на газоразпределителната мрежа\", отговори Борисов на въпрос за преноса на газ по отклонението. \"България прави връзките си с Румъния, със Сърбия, с Турция, с Гърция. Със собствени средства разширяваме мрежата си и можем да придвижваме горивото във всички посоки. Това е възможност пазарът да се насити и който докара най-евтин газ - да продава\", обясни още Борисов. \"Обемите на доставките през хъба ще зависят от това какъв транзит през Украйна ще бъде запазен, какви ще са заявките на потребителите на руски газ през годините\", каза Владимир Путин. В Москва стана ясно още, че е оставена вратичка и за трети ръкав на \"Турски поток\" през страната ни, който да дублира трасето на \"Южен поток\". \"Трябва да уточним, че към момента директна тръба не е възможна. Но, ако България е стабилен и прогнозируем разпределителен център за Европа, ще говорим тогава за още една тръба. Тя ще струва около 9 млрд. евро. Ние съжаляваме за „Южен поток\", България виждам, че също съжалява, защото щеше да е много изгоден. Ние сме готови за реализацията на новия маршрут\", заяви  Путин. „Газпром\" и Путин ни опростиха 800 млн. евро за проваления проект „Южен поток\", добави Борисов. Руският президент обяви, че приветства пускането на газопровода ТАНАП от Азербайджан, защото създава пазарни условия. По него България трябва да получава от Баку през Турция 1 млрд. куб м газ. „Пазарните условия предполагат равни условия за всички. ТАНАП защо беше изключен от европейските правила, а „Южен поток\" не беше? С какво България е по-лоша от други страни?\", каза още президентът на Русия. На срещата Борисов и Путин са коментирали и темата за АЕЦ \"Белене\". \"Русия е готова да се върне към проекта за строителство на атомната електроцентрала, ако България вземе решение\", заяви Владимир Владимирович. \"Обсъдихме „Росатом\" да предложи гориво за „Козлодуй\" и да помага за удължаване експлоатацията на шести блок\", добави той. Борисов посочи, че България си е научила урока и иска проекта \"Белене\" на пазарен принцип, който може да се издържа и да генерира не само печалба, но и сигурност. \"Разполагаме с два реактора и с площадка на АЕЦ „Белене\". Благодарих за 5-и и 6-и реактор на АЕЦ „Козлодуй\", за това, че им се удължи живота. Но след 10-15 години базовата ни мощност ще има необходимост от други реактори\", коментира премиерът. Шефът на руската \"Лукойл\" Вагит Алекперов е съдействал на българската страна за срещата в Москва с руския премиер Дмитрий Медведев. Това се разбира от съобщението за визитата на най-високо ниво на агенция ТАСС. \"Благодарим за хубавото време. Благодарим на екипа ви, на министрите, както и г-н Алекперов за възможността да се срещнем с вас\", е цитиран да казва Борисов. Уточнението, че Алекперов е участвал в срещата е на руската агенция. България донесе хубаво време в Москва, шушукаха си руски представители преди двустранните срещи. Рано сутринта вчера агенциите пуснаха страховита прогноза за лошо време с жълт код за валежи и вятър. Борисов е посочил, че приоритетните теми в отношенията между България и Русия остават борбата с тероризма и сигурността, икономиката, туризмът и енергетиката. \"Светът действително е едно много тежко място с неспирните конфликти. Ние и Европа сме много потърпевши от мигрантската вълна\", е казал Борисов. На срещата от българска страна са присъствали заместник министър-председателят Томислав Дончев, министърът на финансите Владислав Горанов, министърът на културата Боил Банов, министърът на енергетиката Теменужка Петкова и министърът на туризма Николина Ангелкова. В съобщението на ТАСС се допълва, че Медведев е предложил да се обсъдят и \"други актуални въпроси\". Агенцията изброява и кои са участвали в руската делегация: министърът на промишлеността и търговията Денис Мантуров (той е съпредседател от руска страна на двустранната междуправителствена комисия за икономическо и научно-техническо сътрудничество), министърът на енергетиката Александър Новак, министърът на икономическото развитие Максим Орешкин, зам.-министърът на външните работи Александър Грушко, президентът на \"Лукойл\" Вагит Алекперов и др. Руските газовици, които присъствали на официалния обяд на българския премиер и руския президент, останали изумени от постигнатия огромен успех в преговорите за газа между Путин и Борисов. Владимир Владимирович просто им казал: \"Това трябва да стане\". Официалният обяд на Путин започна в 16.55 часа. На него присъстваха заместник министър-председателят Томислав Дончев, министрите Владислав Горанов, Боил Банов, Теменужка Петкова и Николина Ангелкова. От руска страна са били първият вицепремиер и министър на финансите, зам.-министърът на външните работи, министрите на промишлеността и търговията, на енергетиката, на културата, както и председателят на Управителния съвет на „Газпром\" Милер и президентът на „Лукойл\" Алекперов. „Отношенията между България и Русия напоследък се активизираха. Скоро беше при нас вашият президент, сега имам щастието да ви приема като правителствен ръководител. Сърдечно ви приветствам\". С тези думи руският премиер Дмитрий Медведев посрещна Бойко Борисов в Приемния дом на правителството на ул. „Воздвиженка\" 16. Борисов отговори, че ще се радва да обсъдят икономическите отношения темите за туризма, борбата с тероризма, енергийните проекти. „Светът действително е едно много тежко място с неспирните конфликти. Ние и Европа сме много потърпевши от мигрантската вълна\", каза българският премиер. Двамата министър-председатели обсъдиха задълбочаването на търговско-икономическото сътрудничество. На срещата присъстваха вицепремиерът Томислав Дончев и министрите на финансите Владислав Горанов, на културата Боил Банов, на енергетиката Теменужка Петкова и на туризма Николина Ангелкова, които са в официалната делегация. Разбрахме се да съхраним паметниците ни на българска зема. Това заяви президентът Владимир Путин на съвместната пресконференция с премиера Борисов. Путин бе категоричен, че запазването на паметта на десетките хиляди загинали на българска земя руски и съветски войници, е много важно. Влиянието на Русия на Балканите е факт още от Руско-турската освободителна война и затова искам да привлечем вниманието на всички световни лидери, които имат отношение към региона за запазването на мира, на стабилността, на етническата толерантност, за да можем да строим и надграждаме, а не на воюваме, коментира премиера Борисов. Икона на Исус Христос Вседържател, направена от монах в българския Зографски манастир в Атон, подари премиерът Бойко Борисов за руския президент Владимир Путин. Монахът е работел по време на пост и в молитва. Това дава душа на иконата, обясниха духовници. Путин е известен със своята набожност, което повлияло при избора на подаръка. Иконата има покритие от 24 каратово злато.", "date": "2018.05.30", "title": "ОБЗОР: Ще продаваме 50% от руския газ"}
{"url": "http://standartnews.com/balgariya/ivo_i_katya_kato_in_i_yan-372121.html", "text": "Да се влюбиш е лесно! Но да запазиш любовта си в продължение на много години, не просто да живееш с един човек под един  покрив, но да го уважаваш, да се чувстваш пълноценно в компанията му - това вече е изкуство. Катя и Иво от Кърджали доказват, че е възможно. Заедно са близо 20 години. Въпреки, че той мина златната среда на петдесетте, а тя ги наближава, още са подвластни на младежкото любопитство към света. „Първата ни среща е специална - видяхме се на 14 февруари при приятелка португалка, която работеше в Кърджали за Френския институт. Събра ни любовта към стиховете, музиката, книгите\", спомня си Катя. После идва Харманли, където поетът с китара Иво Георгиев е сред любимите изпълнители, а ПОКИ \"поема\" и цялата организация на сватбената церемония. Известната преводачката от руски и английски Светлана Комогорова – Комата, им става кума. По това време, през 2000 година, излиза и първият албум на Иво с авторски песни „грАДЪТ на сНЕЖНИЯ чоВЕК\". А година по–късно взема голямата награда на Фестивала \"Поетични струни\" в Харманли. Иво е кореняк кърджалиец. Бъдещият инженер-агроном завършва в Пловдив, после специализира в Тулуза, Франция, „Защита на растенията и околната среда\". Шест месеца е в най-голямата научна станция по земеделие в Швейцария - в Нийон, близо до Женева, където работи като ентомолог. Връща се в България и публикува няколко статии в областта на биологичната борба - една много перспективна област. Но в началото на прехода - през 1992-1994 г., много трудно се заделят пари за научни изследвания. Като много българи, Иво решава да замине за чужбина и избира Канада. Минава всички етапи на одобрение, но точно на финала се отказва. Остава в България, защото „Катя ме спечели с нейната емоционалност и сърдечност. Открихме, че имаме много общи интереси. Тя ми показа Родопите около Смолян, Велинград, Ракитово, а аз – Източната част на планината с големите язовири по поречието на Арда\", разказва Иво. „С него сме много различни, но и се допълваме. На този полюсен принцип сме като Ин и Ян, но не в противоборство, а като ротационна симетрия\", обобщава филофски Катя. Казва, че харесва у него отговорността, това, че е постигнал всичко сам. \"Той е целеустремен, има силен характер, хармонична личност е, пее, владее няколко инструмента - акордеон, китара, с ударните се справя прилично. Напоследък е много запален по фотографията, започна да се занимава и с дърворезба, пише стихове и проза, а последната му книга - \"Дневникът на кралския гъделичкар\", излезе през 2017-а\", изрежда достойнствата на Иво обичната му съпруга. При нея животът също е изпълнен с любопитни моменти. Интересът към руската култура и особенно към руската рок група \"Аквариум\" е причина съвсем млада, Катя да замине за Санкт Петербург. Там с прекъсване остава почти 2 г. За основателя на великата банда Борис Гребенщиков може да разказва с часове, а преди две години с приятели от България пътува специално до Берлин за юбилеен концерт на руските легенди. и затова след филологията, решава да завърши магистратура по философия в Софийския  университет. \"Моментът на моето следване беше много труден за семейството ни. Децата бяха малки, майката на Иво се разболя, затова в началото той не беше съгласен. В такива ситуации аз предприемам тактика на изчакване, постепенно разгръщам идеята си, потушавам страховете му. Отчитам, че преодоляването на мъжкия егоизъм винаги е било проблем на жената. Но си дадох сметка, че трябва да отложа магистратурата с година. Защото образование и кариера – добре, но не за сметка на семейството\", категорична е Катя. \"Разумният компромис е много важен за баланса в едно семейство\", допълва тя. Спомня си и за други тежки ситуации, от които е трябвало да търсят изход. И благодарение на взаимното търпение и разбиране, са успявали. В това възпитават и децата си, които са много различни. Дъщерята Боримира е студентка, учи балет и хореография в Москва. Големият син Стефан е запален по компютрите и учи в Математическата гимназия в Пловдив. А малкият – Калоян, се занимава с музика. Вече напредва с виолончелото и китарата, два пъти седмично пътува до Пловдив за уроци по арфа. Най-малкият в семейството е и най-любвеобилен. \"Тати е моят учител по солфеж, харесвам неговите песни и особено чувството му за хумор. А с мама правим сурвачки около Коледа, украсяваме ги с пуканки, тя ме научи да изработвам и мартеници\", казва момчето. \"Винаги подкрепяме децата си, но ги учим, че всеки трябва да се съобразява с останалите в семейството\", споделят родителите. Мама Катя възлага различни задачки в домакинството на момчетата – да направят салата, да почистят в кухнята, даже да простират прането. Иво не смята, че е героизъм да си баща на три деца. „Не е лесно, но децата носят много радост. Преживяваме техните успехи и неуспехи. Чрез тях забелязваме неща, за които по–рано не сме се замисляли. Децата правят живота ни истински\", казва той. Катя и Иво са убедени, че защото в желанието да си да помогне, човек надмогва себе си. Като всички родители, имат своите притеснения какво бъдеще ще осигурят на децата си. Иво е  категоричен, че на първо място това, което трябва да им дадат, е добро образование. „Много важно е родителите да насочват и да окуражават децата, за да изпитат и те радостта от победата в трудна ситуация. Това повишава самочувствието им, че успехът идва само когато се развиваш\", обяснява съпругата. Според Иво всеки може да изразява свободно мислите си, но и да зачита чуждото мнение. Този демократичен принцип и двамата са възприели от своите родители. Екатерина и Иво са на мнение, че голяма част от проблемите на модерното семейство идват от липсата на общуване между родители и деца. По този повод Катя припомня, че връщайки се от пътуване в Швейцария, Иво не искал да чуе за телевизор. Е, сега имат телевизор вкъщи, но гледат само определени предавания и филми. \"Любимо занимание, още когато се запознахме и децата бяха по-малки, беше да четем заедно. Прочетохме първо \"Сидхарта\" на Херман Хесе, а после и други книги. Днес пък Калоян ни чете. Аз много обичам да слушам радио, защото така се концентрирам върху словото, а не се разсейвам от визуални ефекти и тв реклами\", споделя Катя и подчертава, че скуката убива всичко. Да са активни, да не спират да търсят - това тя съветва и своите ученици, на които преподава свят и личност, психология, философия. Всички в семейство Георгиеви са запалени велосипедисти. Предпочитан маршрут са  парковете на Кърджали, правят и по–дълги велопоходи в околностите на града. Доказват, че може да се живее интересно и далече от столицата, защото това е вътрешна  потребност. В дома им се говорят няколко езика – френски, английски, руски. След пътуването на двамата до Португалия за 50-я рожден ден на Иво, сега плановете са за Ирландия по случай юбилея на Катя. А голямата мечта е цялата фамилия да избере обща дестинация. Но коя да е тя - ще  реши семейният съвет. * * * * *", "date": "2018.05.30", "title": "Иво и Катя като Ин и Ян"}
{"url": "http://standartnews.com/balgariya/kupuvame_nov_patrulen_korab-372127.html", "text": "Нов многофункционален патрулен кораб за Военно-морските ни сили ще придобие България. Това е било разписано завчера от военния министър Красимир Каракачанов по време на Съвет по отбрана, съобщи при откриването на военната изложба \"Хемус\" в Пловдив ресорният зам.-министър Анатолий Величков. Другите два важни проекта са купуването на нови изтребители за ВВС и нови бойни машини за пехотата. Величков уточни, че във всички тръжни процедури е заложено условие поддръжката и ремонтите на новата техника да се осъществяват в България. Един от новите кораби трябва да се направи у нас. Проектът е да се придобият два корвета.", "date": "2018.05.30", "title": "Купуваме нов патрулен кораб"}
{"url": "http://standartnews.com/balgariya/kamen_plochev_podade_ostavka_kato_upravitel_na_zdravnata_kasa-372114.html", "text": "Управителят на Националната здравноосигурителна каса Камен Плочев е подал оставка. Тя е внесена пред Надзорния съвет на НЗОК. Като причина за подаването ѝ Плочев е изтъкнал здравословни причини. Той повече от три месеца е в болничен и не е в състояние да изпълнява задълженията си. Камен Плочев застана начело на Здравната каса през юли. Той влезе в конфликт с министъра на здравеопазването Кирил Ананиев в началото на годината заради дълговете на НЗОК към други европейски здравни каси. Министър Ананиев поиска оставката на Плочев, тъй като го заобикаля и се обръща директно към парламента. Вместо това шефът на Здравната каса влезе в болница и оттогава е в болничен. Според закона, ако управителят на НЗОК не може да изпълнява задълженията си, то правомощията му могат да бъдат прекратени. Този срок изтече на 28 май и Плочев сам е депозирал оставката си. Предстои Надзорният съвет на Здравната каса да изпрати документите за оставката в Народното събрание и там да бъде тя да бъде гласувана.", "date": "2018.05.30", "title": "Камен Плочев подаде оставка като управител на Здравната каса"}
{"url": "http://standartnews.com/balgariya/stotitsi_izpratiha_svetlin_rusev-372131.html", "text": "Стотици хора се събраха пред Националната галерия \"Квадрат 500\", за да изпратят академик Светлин Русев. Един от най-великите художници на България за всички времена си отиде от масивен инфаркт три седмици преди рождения си ден на 14 юни, когато трябваше да празнува 85 с уникална изложба върху камъни в градината срещу Народния театър. Между поднеслите цветя бивши и настоящи политици бяха президентът Георги Първанов /2002-2012/, кметът Йорданка Фандъкова, Георги Йорданов, шефът на парламентарната комисия за култура и медии Вежди Рашидов, Румен Петков, Жени Живкова, Найден Зеленогорски, Георги Близнашки, Янаки Стоилов... Тук бяха много от най-близките приятели и колеги на Маестрото - Десислава Минчева, Ивайло Мирчев, Валентин Старчев, Станислав Памукчиев, Божидар Йонов, Емил Стойчев, Павел Койчев, както и Велислава Дърева, Валери Стефанов, Иван Гранитски, Слава Иванова, Тончо Токмакчиев и още десетки представители на арт елита. \"Родих се в царство България. Живях в България на светлото бъдеще. Сега живея в България на светлите разочарования. Идеите бяха убити, мъртвите идеи убиха живите, Каин уби брат си Авел, разделихме мъртвите на наши и ваши. Лутах се в търсенето на магическия философски камък на живота. Защо е път, ако не води към храма?\" - това са някои от думите на Светлин Русев, които той е подготвял за юбилейното си тържество на 14 юни. На всеки свой рожден ден Светлин казваше истини от висотата на своите дух и талант, примесвайки ги с прочутото си черно чувство за хумор. Затова надали би бил изненадан, че обществото не успя да се \"организира\" за последни овации пред \"Квадрат\" 500 - така, както се изпращат най-големите му артисти в последния им път.", "date": "2018.05.30", "title": "Стотици изпратиха Светлин Русев"}
{"url": "http://standartnews.com/balgariya/cherven_kilim_za_borisov_na_letishte_vnukovo-372115.html", "text": "С червен килим бе посрещнат премиерът Бойко Борисов на летище Внуково в Москва. На аеропорта той бе посрещнат от посланиците на България и Русия Бойко Коцев и Анатоли Макаров. С голям кортеж премиерът Борисов и придружаващата го делегация отпътуваха за срещите си. В 13.30 е срещата с Медведев. След това ще има изявления. Към 14.30-15.00 се очаква да започне срещата с Путин. Предвидено е да с продължителност един час. Води се на четири очи, но ще присъстват част от министрите. Петима министри са включени в българската правителствена делегация - вицепремиерът Томислав Дончев, финансовият министър Владислав Горанов, министърът на енергетиката Теменужка Петкова, министърът на културата Боил Банов и министърът на туризма Николина Ангелкова, както и изпълнителният директор и член на УС на \"Булгартрансгаз\" ЕАД Владимир Малинов. След това ще има обяд и пленарно заседание с цялата делегация. Към 16-17 се очаква брифинга. Вечерта е среща с българската общност в посолството. В руската столица премиерът ще проведе и среща с представители на българската общност.", "date": "2018.05.30", "title": "Червен килим за Борисов на летище Внуково"}
{"url": "http://standartnews.com/balgariya/bezopasnostta_v_uchilishtnite_avtobusi_meditsinski_pregled_za_shofyora_i_kolani_za_detsata-372109.html", "text": "Медицински преглед преди всеки курс за шофьора, предпазни колани за децата и технически преглед на автобуса. Това са част от мерките, които спазва ръководството на средното училище „Св. Св. Кирил и Методий\" в град Сливница. Водачът Марин Доков посочи, че преди да тръгне предупреждава децата да седнат, да сложат коланите и да са внимателни и тихи. В автобуса има и придружител. Василка Николова също напомня за коланите, както и да са стоят мирно на седалките и да пазят чисто. „Разчитаме на отговорното отношение на всички участници в движението\", коментира директорът на училището Евгения Анакиева. Според Владимир Тодоров от асоциацията на пострадалите при катастрофи е важно децата да са с колани, което не само е за тяхна безопасност, но и им създава чувство за правила и един ден те ще ги спазват.", "date": "2018.05.30", "title": "Безопасността в училищните автобуси: Медицински преглед за шофьора и колани за децата"}
{"url": "http://standartnews.com/balgariya/malina_krumova_42_000_sgradi_se_nuzhdayat_ot_obnovyavane-372106.html", "text": "Заместник-министърът на регионалното развитие и строителството Малина Крумова коментира в сутрешния блок на Нова телевизия предложенията за промяна в програмата за саниране. Десетки хиляди сгради у нас се нуждаят от саниране, а държавата ще търси нови начини за финансиране на това. Сред предложенията са хората, които имат възможност, да участват със съфинансиране. „Това са само предложения и няма взето решение как точно трябва да продължи програмата\", заяви зам.-министърът на регионалното развитие Малина Крумова. „Единственото ясно е, че ефектите от програмата са изключително големи и следва да продължим да изпълняваме подобни програми за жилищно обновяване\". Крумова потвърди, че се обсъжда идея за съфинансиране от страна на собствениците, за диференциране в зависимост от климатичните или демографските обстоятелства в различните области и общини, както и в зависимост от икономическото състояние на гражданите. „42 000 сгради се нуждаят от обновяване. Средствата, необходими за това, са изключително огромни. Затова е необходимо да търсим по-устойчив модел. Затова се обмисля въвеждането на съфинансиране, приоритизация, диференцирания  подход\", заяви Крумова. „Обмисляме различни варианти. Един унифициран модел не върши достатъчно работа. Около 40% от хората са готови да предоставят частично финансиране. Това следва да бъде използвано\", допълни зам.-министърът. По думите й новият модел на финансиране трябва да е готов до 2018 г. „Ще има ясна дългосрочна визия поне за следващите 25 години\", заяви Крумова.", "date": "2018.05.30", "title": "Малина Крумова: 42 000 сгради се нуждаят от обновяване"}
{"url": "http://standartnews.com/balgariya/mareshki_kato_ostanat_pari_togava_da_gi_harchim_za_luksozni_voenni_igrachki-372110.html", "text": "Председателят на партия \"Воля\" Веселин Марешки внесe в парламента проектoрешение за мораториум върху разходите за въоръжаване. От партията искат да се спрат проектите за купуване на нов тип изтребители и бронирани машини, за които трябва да бъдат похарчени за 3,3 млрд. лева. \"Граничим с държави, с които сме приятели. Не мисля, че от някоя от тях имаме заплаха за нападение, особено по въздух. Това е излишен лукс\", заяви Марешки пред \"Нова телевизия\". Според зам.-председателя на Народното събрание това е дезертьорство спрямо българския национален интерес и парите могат могат да бъдат изхарчени много по-полезно. \"Не смятам, че има заплаха за националната ни сигурност. Тя е много по-заплашена от бедността и корупцията, отколкото от някакви външни фактори. Първо да се справим с тези проблеми и след това, ако останат някакви пари, да ги даваме за излишен лукс\", заяви Марешки. \"Ние сме за оправяне живота в България, за инвестиране на тези пари в младото поколение, за да решим демографския срив. Когато останат пари, тогава да си купуваме луксозни играчки\", допълни лидерът на \"Воля\". Марешки се закани партията му да иска оставката на военния министър Красимир Каракачанов. \"За грабежа с тези самолети няма да подкрепим правителството. Смятам, че това е краят на така наречените Патриоти\", допълни Марешки. Той коментира и темата за евентуалния строеж на АЕЦ \"Белене\". \"Централата няма как да бъде построена без руско участие. Търсим външен инвеститор, подкрепяме правителството в това. Ние обаче имаме друг поглед – не смятам, че авансово трябва да се свали мораториумът върху строежа на АЕЦ \"Белене\". Те да си водят преговорите и когато дойдат в парламента с конкретно решение, тогава ще свалим мораториума и ще одобрим сделката\", обясни Веселин Марешки.", "date": "2018.05.30", "title": "Марешки: Като останат пари, тогава да ги харчим за луксозни военни играчки"}
{"url": "http://standartnews.com/balgariya/balgariya_vse_oshte_e_sila_v_astronomiyata_smyata_profevgeni_semkov-372111.html", "text": "България все още е сила в астрономията, основно благодарение на това, че родните учени работят активно в научната област, разказа пред БТА проф. Евгени Семков, директор на Института по астрономия с национална астрономическа обсерватория към БАН. Той уточни, че българските астрономи публикуват в престижни списания и колегите им признават техните постижения. Иначе откъм техника ни е трудно да поддържаме високо ниво, призна Семков. По думите му все пак през последните две години нещата и в тази област се подобряват постепенно. Тази година институтът се е сдобил с три нови модерни камери за наблюдение с двуметровия телескоп. На въпроса от каква техника всъщност имат нужда професорът отвръща, че трябва още апаратура към двуметровия телескоп, за да могат да се правят наблюдения на квазари, звезди и галактики. Имаме нужда от камери за наблюдение с малките телескопи, допълни Семков. Според него обаче на института най-вече му трябва да си построи нов телескоп от порядъка на метър и половина. В момента има два пъти повече заявки за наблюдение с двуметровия, отколкото можем да организираме, обясни Семков. Той уточни, че ако институтът има още един телескоп на Рожен, макар и с по-скромен размер, ще може да се направи много по-ефективен график. За финансиране по тази линия институтът разчита най-вече на министерството на образованието, което би трябвало от тази година да започне да финансира обектите от Националната пътна карта за научна инфраструктура, допълни Семков. И изрази надежда, че до три-четири години, когато тази програма стане устойчива, ще може да инвестира повече в апаратура. Българските учени наблюдават най-вече обекти в оптичната област, каза още Семков. По думите му професионалните астрономи у нас са много малко - около 50 души, но това не се отразява на качеството на работата им. Те наблюдават обекти от Слънчевата система - астероиди, комети, спътници на някои от планетите. Има силна група, която работи по звезди, звездни системи и купове, а последната година имаме много големи успехи в областта на изследване на активните галактични ядра и на квазарите, каза Семков. И допълни, че родните учени наблюдават и обекти извън нашата галактика. На въпроса за младите хора и науката, директорът на Института по астрономия отговаря, че все още има такива, които гледат към звездите. Според него това до голяма степен се дължи и на \"веригата\" от обсерватории в страната, чиито специалисти привличат ученици и поддържат интереса им към далечния Космос жив. Тенденцията се обръща и се завръщат млади хора от чужбина да работят при нас, отчете Семков. Той уточни, че само през последната година има трима такива, които вече работят в института, който ръководи. Ученият допълни, че обръщането на тенденцията се дължи до известна степен на факта, че конкуренцията за работни места на международния пазар става все по-ожесточена, особено след като в професията \"нахлуват\" все повече добре подготвени индийци, китайци, виетнамци. Една от любимите теми на Холивуд как човечеството се бори геройски или загива след падането на грамаден метеорит, предизвиква скептична усмивка у учения. Има такава опасност, разбира се, да не забравяме Тунгуския метеорит, посочи Семков. Но веднага допълни, че астрономите вече са наясно с всички тела в Слънчевата система, които са с диаметър над един километър. Освен това напредъкът на техниката им позволява да откриват и по-малки обекти, наближаващи Земята, чийто диаметър е от порядъка 50-100 метра. Винаги обаче може да има изненади, особено от малки тела, които все още трудно се засичат с техниката, допълни Семков. Ученият гледа спокойно и на любимите за поколения фантасти черни дупки. Те са на отстояние няколкостотин светлинни години и не са заплаха за нас, каза Семков. Той отчете, че досега никой не е попадал и излизал от такава дупка, за да я изследва отвътре. Може да са проход към друго измерение, към друга вселена, но тези теории не могат да бъдат доказани, а науката работи с факти, категоричен е професорът. По темата с извънземния живот астрономът посочи, че за него най-сложният въпрос за оценка е не колко звезди и планети има с подходящи условия, а колко всъщност може да живее една цивилизация. Нашата, земната, технологично е на около 150 години, когато е създадено радиото и сме станали видими отвън, обясни Семков. Той припомни, че за това време вече няколко пъти сме били на ръба да се самоунищожим. Отделна е темата, че през последните години се появява някак си загуба на интерес към развитието на науката и изобщо на човечеството, което е риск за унищожаването на цивилизацията, обобщи Семков.", "date": "2018.05.30", "title": "България все още е сила в астрономията, смята проф.Евгени Семков"}
{"url": "http://standartnews.com/balgariya/borisov_sled_sreshtata_s_putin_turski_potok_vliza_v_balgariya_video_preskonferentsiyata-372116.html", "text": "Категорично \"Турски поток\" влиза на територията на България. Това каза министър-председателят Бойко Борисов на пресконференция след срещата с президента на Русия Владимир Путин. „Мисля, че водихме един много полезен и прагматичен разговор. Относно това дали ще има втора точка на вход на газ през Турски поток за България – това, което говорихме и което президентът Путин ни увери, е, че е разговарял вчера с турския президент и нямат нищо против тази точка на контакт да влезе в България. От името на българите изказвам благодарности, че отново се връщаме към газоразпределителната роля, която имахме на Балканите. Да, можеше да дойде руска тръба навремето през Южен поток, но това са минали събития. Така че по тази тема – ясно и категорично Турски поток влиза на територията на България\", каза още премиерът Борисов и посочи, че съответно „Газпром\", „Булгартранзгас\" и министрите ще намерят сферата, по която след това да се преразпределя, да се търгува и да се транспортира до следващите държави в региона. „И сега на базата на това количество, което влиза от Русия през Украйна за България през \"Турски поток\", трябва да намерим формула да го разработим през газов хъб. И нашите колеги поеха ангажимент заедно с Европейската комисия да намерят приемливата формула\", коментира още министър-председателя. Борисов коментира и темата с непостроената АЕЦ \"Белене\": \"Научили сме си урока за „Белене\", искаме проект на пазарен принцип, който да може да се издържа и да генерира не само печалба, но и сигурност. Правителството на България, българският народ разполага с два реактора и с площадка на АЕЦ „Белене\". Благодарих за 5-и и 6-и реактор на АЕЦ „Козлодуй\", за това че им се удължи живота. След 10-15 години базовата ни мощност ще има необходимост от други реактори\", коментира премиерът. \"Русия е готова да се върне към проекта за строителство на атомната електроцентрала АЕЦ „Белене\", ако България вземе решение\", заяви от своя страна Путин. Борисов допълни, че се надява Путин да положи всички усилия, колкото е възможно по-скоро конфликтът в Сирия да свърши. От нашата делегация в разговорите участваха вицепремиерът Томислав Дончев, , енергийният министър Теменужка Петкова и посланика ни в Москва Бойко Коцев. От руска страна на срещата бяха Юрий Ушаков, външнополитически съветник на Путин, Денис Мантуров – министър на промишлеността и търговията и Александър Грушко, зам.-министър на външните работи, отговарящ за Европа. Преди това Борисов напомни, че това е третата среща между двамата. Първата беше в Гданск, втората в София и третата сега. \"Чувахме се по телефона, обменяхме мнения. Русия винаги е имала своето влияние в Европа и затова е добре да знате какви проекти правим. В сферата на сигурността и борбата с тероризма работим много добре с вашите служби. Добре работим и в сферата на туризма и земеделието. След 10-15 дни светът ще е футбол, желая ви успехи на световното по футбол\", заключи Борисов. По-рано днес Борисов се срещна с министър-председателя на Русия Дмитрий Медведев в приемния дом на правителството. По-късно руският президент Путин ще даде официален обяд в чест на българския министър-председател Бойко Борисов. На него ще присъстват заместник министър-председателят Томислав Дончев, министърът на финансите Владислав Горанов, министърът на културата Боил Банов, министърът на енергетиката Теменужка Петкова и министърът на туризма Николина Ангелкова. От руска страна ще бъдат първият вицепремиер и министър на финансите, зам.-министърът на външните работи, министрите на промишлеността и търговията, на енергетиката, на културата, както и ръководителят на Федералната агенция по туризъм, председателят на Управителния съвет на \"Газпром\" и президентът на \"Лукойл\".", "date": "2018.05.30", "title": "Борисов след срещата с Путин: Турски поток влиза в България /ВИДЕО, ПРЕСКОНФЕРЕНЦИЯТА/"}
{"url": "http://standartnews.com/balgariya/goreshto_-372080.html", "text": "Днес времето ще остане горещо. Минималните температури сутринта ще са между 12 и 16 градуса. Ще е слънчево, с разкъсана висока облачност. След обяд над планините ще се развие купеста облачност, но вероятността за валежи е малка. Ще духа слаб, в Източна България до умерен североизточен вятър. Максималните температури ще са между 16 и 31 градуса, в София около 27. Атмосферното налягане е по-високо от средното за месеца и слабо ще се понижи.", "date": "2018.05.30", "title": "Горещо!"}
{"url": "http://standartnews.com/balgariya/boyko_borisov_nosi_na_putin_ikona-372112.html", "text": "Премиерът Бойко Борисов отново ще подари на президента на Руската Федерация Владимир Путин подарък със символика. Припомняме ви, че през 2010 година на срещата му в София с Владимир Владимирович той му подари кученце, което е символ на вярната дружба, храбростта и мъжествеността. Знаете, че премиерът ни е истински любител на четириногите. Винаги обаче той се уповава на Бог, ходи редовно на църква и се моли преди всички важни събития за него и партията му. Затова днес Борисов носи на Путин икона. На нея е изографисан Исус Христос Вседържител. Тя е дело на Зографски монах, който е бил дни наред на пост и молитва, за да може да й предаде силата на духа, предаде репортер на Novini.bg.", "date": "2018.05.30", "title": "Бойко Борисов носи на Путин икона"}
{"url": "http://standartnews.com/balgariya/vseki_treti_balgarin_e_imal_neizplateni_krediti_spored_evrostat-372101.html", "text": "Около една трета от населението в България - 33% - или почти всеки трети българин, е имал през 2017 г. просрочена ипотека, наем или други финансови елементи, като например сметки за комунални услуги или плащания под наем, които обикновено се изплащат като месечни вноски. Това показват данни от анализ на Евростат за просрочените плащания на европейците. По този показател страната ни е на предпоследна, 27-ма позиция в ЕС, като зад нас са само жителите на южната ни съседка Гърция. Според данни на финансови експерти средният дълг на човек у нас през 2017 г. е бил над 900 лева, като за сравнение през 2015 г. сумата е била около 450 лв., т.е. в рамките на две години задълженията на българите са скочили двойно. Общият обем на вземанията през въпросната година е бил 1,8 млрд. лева, като кредитополучателите у нас са били над 1,8 млн. души. Необслужваните потребителски заеми са били за над 800 млн. лева, към края на м.г., като към тази сума трябва да се добавят и 1 млрд. лева необслужвани ипотеки. Според експертите бързите кредити са били бумерангът, който се завръща при хората като основен фактор за трупане на нови кредити и лавинообразното задлъжняване на потребителите. Най-голяма част от взетите бързи кредити през 2017 г. са били за мобилен телефон, компютър, таблет, аудио системи и телевизори. През 2017 г. е имало три типа лош дълг, които са създавали финансови проблеми на сънародниците ни - към банки, към телекоми и към институции за бързо кредитиране. Така близо половината от лошия дълг на българите е идвал от банките, а около 30% - от телекомите. На трето място се нареждат небанковите кредитиращи институции, най-често отпускащи т.нар. \"бързи\" кредити, които акумулират 20 на сто от възложения за събиране дълг. Според европейската статистика около 10%от жителите на ЕС, или един на всеки десет души в Евросъюза, е имал неизплатени дългове и забавени плащания през 2017 г. Почти половината от жителите на Гърция (48%) са били в просрочие с ипотека, наем, комунални сметки или плащания по договори за покупка през 2016 г., отчита анализът на Евростат. На втора позиция са били хората в България (34%), а над една четвърт от хората в Кипър и Хърватия - по 26% - също са били в просрочие заради ипотека, наем или други плащания. Най-ниски пропорции на хора с финансови задължения са били регистрирани в Чехия и Германия - по 4%, Холандия - 5%. Швеция, Дания и Австрия също са били сред страните, в които е отчетен много нисък праг на хора с финансови задължения - малко над 5%. От последния доклад на Европейската комисия, посветен също на темата \"лоши кредити\" става ясно, че макар и да е намалял за година, общият обем на необслужваните кредити към средата на 2017 г. остава внушителен - 950 млрд. евро. Според данните на ЕК в средата на 2017-а необслужваните кредити в ЕС са били 4,6% от всички отпуснати заеми, като това съотношение е намаляло с 1% в сравнение със средата на 2016 г. Според анализа, за да се справят с необслужваните кредити в ЕС - Европейският банков орган и Европейската комисия смятат да предприемат редица мерки относно въвеждането на общи правила за справяне с лошите кредити, както и развитие на вторичния пазар за лошите кредити. Правят се стъпки за подобряване на законодателната рамка на несъстоятелността, като предстои ЕК да направи общ преглед по тази тема, отчита Евростат.", "date": "2018.05.30", "title": "Всеки трети българин е имал неизплатени кредити, според Евростат"}
{"url": "http://standartnews.com/balgariya/prognoza_prez_2050_g_masovo_shte_se_zhenim_za_mashini-372096.html", "text": "В скоро време хората ще започнат масово да се женят за роботи. Това прогнозира Дейвид Хенсън, създателят на един от най-разпознаваемите роботи-андроиди София, пише Лайф. \"Епидемията\" от подобни бракове най-вероятно ще се разрази още в средата на нашето столетие. Развитието на невронните мрежи ще доведе до това, че още към 2029 година интелектът на роботите ще се развие дотолкова, че да е съпоставим с този на младенец. Към 2031 година Хенсън предрича, че чрез самообучение изкуственият интелект ще еволюира до нивото на човешкия. Растящите социализация и обучаемост на роботите по образ и подобие на човека към 2045 година може да доведе до вълна на бракове между хора и електронните машини. Тези брачни съюзи няма да се считат за пълноценни, тъй като човекоподобните роботи ще бъдат считани за \"хора второ качество\".", "date": "2018.05.30", "title": "ПРОГНОЗА: През 2050 г. масово ще се женим за машини"}
{"url": "http://standartnews.com/balgariya/balgariya_se_sboguva_s_akad_svetlin_rusev-372100.html", "text": "България се сбогува с големия български художник акад. Светлин Русев. Той ни напусна внезапно в събота месец преди да навърши 85. За рождения си ден по традиция Русев подготвяше изложба. Поклонението ще е в Националната галерия „Квадрат 500\" в 12.00 часа. Светлин Русев е автор на десетки пана и стенописи, включително в НДК и църквата на Ванга в Рупите.", "date": "2018.05.30", "title": "България се сбогува с акад. Светлин Русев"}
{"url": "http://standartnews.com/balgariya/prezidentat_e_domakin_na_traditsionniya_bal_za_abiturienti_v_neravnostoyno_polozhenie-372098.html", "text": "Президентът Румен Радев и съпругата му Десислава Радева ще бъдат домакини на традиционния абитуриентски бал за младежи в неравностойно положение. Събитието е част от благотворителната инициатива на държавния глава „Подкрепи една мечта\". В рамките на инициативата младежите, израснали без родителски грижи, получават информация и напътствия за своята професионална реализация или обучение. През учебната 2017/2018 г. в нея ще участват 124 младежи.", "date": "2018.05.30", "title": "Президентът е домакин на традиционния бал за абитуриенти в неравностойно положение"}
{"url": "http://standartnews.com/balgariya/ot_tutrakan_tragva_33yat_natsionalen_pohod_po_stapkite_na_chetata_na_tanyo_voyvoda-372104.html", "text": "От днес от Тутракан започва трийсет и третият традиционен поход \"По стъпките на четата на Таньо войвода\". Походът е под патронажа на президента на Република България Румен Радев. Културно-просветното дружество \"Родно Лудогорие\" е основен организатор на похода, който се провежда с подкрепата на музеите и общините в Силистра, Тутракан, Исперих, Разград и Попово и Министерството на образованието и науката. В походната колона, според предварителната информация, ще се наредят над 450 души. По традиция се прави възстановка на слизането на четата на дунавския бряг край тутраканското село Пожарево. Има и преглед на маршовата и патриотичната песен и военни игри. На 17 май 1876 година, шест часа преди Ботевата чета да стъпи на Козлодуйския бряг, 28 четници, предвождани от войводата Таньо Стоянов Куртев, родом от Сливен, преминават Дунава и стъпват на българска земя при тутраканското село Пожарево. Това е втората чета на българската емиграция в Румъния, създадена по идея на Христо Ботев. Бойният път на четата продължава 11 дни. След три сражения войводата Таньо Стоянов загива на Керчан баир край село Априлово, където на 2 юни походът трябва да завърши. След гибелта на войводата четата е разбита.", "date": "2018.05.30", "title": "От Тутракан тръгва 33-ят национален поход \"По стъпките на четата на Таньо Войвода\""}
{"url": "http://standartnews.com/balgariya/borisov_ugovarya_ruski_gaz_za_hab_balkan-372097.html", "text": "Поне 15 млрд. кубика руски газ за бъдещия хъб \"Балкан\" и по-ниски тарифи на синьото гориво по сегашния договор с \"Газпром\". Това се очаква да поиска българският премиер Бойко Борисов в днешния си разговор с руския президент Владимир Путин, който трябва да започне в 14 часа в Кремъл. За работното си посещение в Москва премиерът ще бъде придружаван от вицепремиера Томислав Дончев, финансовия министър Владислав Горанов, министъра на енергетиката Теменужка Петкова, министъра на туризма Николина Ангелкова и министъра на културата Боил Банов. Енергийната тема ще бъде водеща в разговорите, в които ще се обсъжда и по-нататъшното сътрудничество между България и Русия в областта на икономиката и туризма, както и актуални международни въпроси. В делегацията ни участва и директорът на \"Булгартрансгаз\" Владимир Малинов, който преди две седмици заедно с Теменужка Петкова имаше разговори в Москва с шефа на \"Газпром\" Алексей Милер. Българските очаквания са Русия да поеме ангажимент да доставя за хъб \"Балкан\" газ от втория ръкав на \"Турски поток\", чието сухопътно трасе трябва да достигне до българо-турската граница и оттам да продължи до Варна. По този начин страната ни ще се превърне в търговец на синьо гориво за Сърбия, Румъния, Унгария и Австрия. Другият сценарий, който ни вадеше от играта, предвиждаше втората тръба на \"Турски поток\" да минава през Гърция. Още миналото лято обаче Борисов увери, че новият тръбопровод ще завие към България. \"Едната тръба от \"Турски поток\" отива в Истанбул, а другата ще дойде в България, иначе оставаме встрани от газопреносната мрежа. С това нещо съм запознал и Туск, и Юнкер. В кабинета на Юнкер стои именно тази схема на \"Турски поток\", обясни още миналия юни премиерът. На свой ред Борисов днес ще предаде на Путин пълните гаранция от страна на Еврокомисията за реализирането на хъб \"Балкан\", което отдавна е поставено като условие от руска страна. Другата газова тема в предстоящите преговори ще бъде намаляването на тарифите за синьото гориво, което в момента получаваме от \"Газпром\" по силата на договора до 2030 година. Важна стъпка в тази насока беше постигнатото през миналата седмица споразумение между Брюксел и \"Газпром\" руската компания да спре да продава на високи цени  в Югоизточна Европа. Ако се стигне до разбирателство за предоговаряне на тарифите, те ще влязат в сила с анекс. Това пък може да отложи поисканото от \"Булгаргаз\" увеличение на цената на вътрешния пазар с 16 на сто от юли. Рестартът на проекта АЕЦ \"Белене\" също може да бъде обсъден по време на разговорите в Москва. Руската държавна корпорация \"Росатом\" вече обяви, че при всички случаи ще участва в търга за проекта. Днешната визита в Москва на Борисов е първа за него. Последната му среща с Путин беше в София през 2010 г., когато настоящият руски президент беше премиер. В руската столица нашият премиер ще има среща и с представители на българската общност.", "date": "2018.05.30", "title": "Борисов уговаря руски газ за хъб \"Балкан\""}
