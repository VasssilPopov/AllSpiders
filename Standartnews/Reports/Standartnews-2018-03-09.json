{"url": "http://standartnews.com/biznes/39_rast_na_iznosa_za_kitay-369120.html", "text": "През 2017 г. българският износ за Китай достига 715 млн. долара, като отбелязва ръст от близо 39% на годишна база. Вносът от Китай в България се равнява на $1,242 млрд., като нараства с близо 8%. Усилията ни са насочени към интензифициране на двустранното търговско-икономическо сътрудничество между България и Китай. Това заяви заместник-министърът на икономиката Лъчезар Борисов пред участниците в представянето на Китайския международен панаир за вносни стоки в Шанхай. Събитието беше организирано от Н.П. г-н Джан Хайджоу, посланик на Китай в България и се проведе в новата сграда на Китайското посолство. В последните години вносът на селскостопанска продукция и храни в Китай се увеличава с огромни темпове. Тенденцията показва, че Китай ще се оформи като най-големият пазар на хранителни продукти в световен мащаб. България има необходимият потенциал да изнася качествени храни и селскостопански продукти за Китай, минерална вода и напитки. „За нас е много важно процедурите за внос в Китай на селскостопански и хранителни продукти да бъдат улеснени\", посочи зам.-министър Борисов.", "date": "2018.03.08", "title": "39% ръст на износа за Китай"}
{"url": "http://standartnews.com/svyat/bryuksel_ni_razmaha_prast_zaradi_dds-369108.html", "text": "С ежемесечния пакет от решения във връзка с нарушения от страна на държавите членки Европейската комисия предприема правни действия срещу държавите членки, които не изпълняват своите задължения, произтичащи от правото на ЕС. Комисията реши днес да изпрати официални уведомителни писма на България с искане да приведе разпоредбите си за данъка върху добавената стойност (ДДС) в съответствие с правото на ЕС, съобщиха от софийския офис на ЕК. Единият от случаите е свързан с факта, че понастоящем малките дружества, търгуващи с горива, са задължени да плащат авансово прекомерно високи суми, за да гарантират, че могат да платят дължимото от тях ДДС. За големите дружества е достатъчно само да внесат гаранция в размер, равен на дължимото по сделките им ДДС. Комисията смята, че националното законодателство не е съвместимо с нормите на ЕС (Директивата за ДДС, Директива 2006/112/ЕО на Съвета) и със свободата на стопанска инициатива (член 16 от Хартата на основните права на ЕС). Отделно от това България се приканва да промени правилата си за начисляване на дължимия ДДС в случаите когато стопански активи се използват за частни или нестопански цели и когато стопански активи се прехвърлят в друга държава членка. Ако България не предприеме действия по тези две искания в следващите два месеца, Комисията може да изпрати мотивирано становище на българските органи.", "date": "2018.03.08", "title": "Брюксел ни размаха пръст заради ДДС"}
{"url": "http://standartnews.com/mneniya/ruska_ruletka_s_patriotite-369126.html", "text": "От Съединението насам е традиция родните политици да се хващат за гушите заради Русия. За едните Москва е освободител и покровител, а за другите е империята, която крои да превърне татковината ни в Задунайская губерния. Посещението и изявленията, съпроводени и с тропане по масата, на руския патриарх Кирил наля масло в огъня на старата вражда между русофоби и русофили. Най-тежкият рикошет от визитата обаче удари малката коалиция във властта. Обединените патриоти от самото начало са като орел, рак и щука, но този път си спретнаха гръмовен скандал заради патриарх Кирил. Поводът беше лютият гняв на руския духовен водач, че наши държавници си позволяват да благодарят освен на Русия и на поляци, украинци, финландци и румънци за освобождението. Родните институции си замълчаха за тежките думи на Кирил, защото обратното би ги вкарало в ненужен спор с Москва. Валери Симеонов, известен с поразяващата си уста, обаче „Недопустимо е духовно лице, когато се споменават жертвите в сраженията, той да им вади костите и да ги изхвърля от историята. Това не е източноправославен духовник. Това е агент Михайлов от съветското КГБ - доказано. Второразрядно съветско ченге да дойде да ми казва кое е истина и кое не, няма как да стане\", избухна Симеонов. И получи по равна доза овации и ругатни по линията русофили срещу русофоби. Най-яростната реакция срещу Симеонов обаче дойде от някогашния му кум и настоящ партньор в Обединени патриоти Волен Сидеров. По негово настояване парламентарната група на ОП, без депутатите от НФСБ, се разграничи от \"грубите и недопустими нападки на вицепремиера Валери Симеонов срещу главата на най-голямата православна църква в света\" и поиска той да се извини. Позицията на Сидеров изобщо не изненадва тези, които следят отблизо политическата му кариера. Отдавна той има репутацията на „руски\" човек. Даже през 2014 г. предизборната кампания на \"Атака\" за европейските избори започна не откъде да е, а от Москва. Там \"Звезда Отечества\" за принос в развитието на отношенията между двете страни. На митингите на „Атака\" пък често могат да се видят развети руски знамена. По този повод критиците на Волен казват, че той вероятно е голям патриот, но не и български. Така че сега не е за чудене защо лидерът на \"Атака\", който на всичко отгоре е и дипломиран богослов, така яростно се впусна в защита на патриарх Кирил, отприщвайки гнева си срещу Валери Симеонов. Който пък винаги се е изказвал скептично за всички енергийни проекти, свързани с Русия. Искри между двамата хвърчаха и по повод втория лифт в Банско, който като вицепремиер Симеонов бранеше със зъби и нокти, докато Волен обясняваше, че не са влезли във властта, за да уреждат проблемите с курортите на разни олигарси. Истанбулската конвенция пък скара Симеонов с другото вице Каракачанов. Лидерът на НФСБ обяви за \"глупотевина\" идеята на башвойводата да се прави референдум за третия пол и съответно получи съвет \"да беше питал преди да се изплющи по медиите\". Като вицепремиер Симеонов свикна да изправя на нокти правителството, което после трябва да се разграничава от негови изявления, както се случи на евродепутатката от \"Зелените\" Ска Келер. Сега пък атаката му към патриарх Кирил, който се смята по втори по влияние след Путин в Русия, идва в момент, когато България се надява Москва да отклони един ръкав от газопровода \"Турски поток\" през България, а АЕЦ \"Белене\" отново е на дневен ред. Затова и призивът на Сидеров Симеонов да хвърли оставка като вицепремиер не е изненада. Досега гръмовните словесни схватки между Патриотите винаги завършваха с помирение. С обяснението, че са влезли във властта да вършат работа, а не да водят лични войни. Анализаторите пък добавяха, че Каракачанов, Симеонов и Сидеров трябва да са луди, за да се изхвърлят сами от управлението, където кой знае кога пак ще се вредят, ако всеки играе сам за себе си. Прокобата на Реформаторите, които се разцепиха и изпаднаха зад борда на парламента след кратката любов с ГЕРБ, обаче продължава да тегне и над Патриотите. Защото партията на Борисов лесно може да намери друга патерица, ако щетите от задругата на националистите започнат да надвишават ползите. А и вариантът с подмяна на една от трите патриотични формации също винаги е в сила. Нещо като руска рулетка в коалицията, която ще тегли куршума на един от съюзниците, изхвърляйки го от властта.", "date": "2018.03.08", "title": "Руска рулетка с Патриотите"}
{"url": "http://standartnews.com/biznes/bakb_i_investbank_pridobivat_banka_viktoriya-369116.html", "text": "На проведено днес заседание Управителният съвет на БНБ взе решение за издаване на предварителни одобрения по заявленията на „Българо-американска кредитна банка\" АД и на „Инвестбанк\" АД за пряко придобиване на акциите на Търговска банка „Виктория\" АД. Заявленията са подадени във връзка с участието на двете банки в провежданата от синдиците на „Корпоративна търговска банка\" АД процедура по продажбата на акциите на Търговска банка „Виктория\" АД и на вземанията на „Корпоративна търговска банка\" АД от Търговска банка „Виктория\" АД. Одобренията са дадени в съответствие с критериите по чл. 28а, ал. 3 от Закона за кредитните институции и при отчитане на заявените и от двете банки намерения за преобразуване на придобиваната банка посредством вливане в съответната банка заявител в шестмесечен срок.", "date": "2018.03.08", "title": "БАКБ и \"Инвестбанк\" придобиват банка \"Виктория\""}
{"url": "http://standartnews.com/biznes/bulgartransgaz_kupuva_imoti_ot_yuzhen_potok-369123.html", "text": "\"Булгартрансгаз\" ще купи активи от българо-руската проектна компания \"Южен поток България\" на стойност над 13.2 млн. лева. Това става ясно от обществена поръчка за пряко договаряне между двете фирми за покупко-продажба на 28 поземлени имота и правата за строеж върху 5 от тях. Всички те ще бъдат използвани за изграждане на бъдещия газоразпределителен център \"Балкан\" край Варна, който вече беше включен сред енергийните приоритети и на ЕС. \"Южен поток България\" продължава да съществува вече над 3 години, след като Русия едностранно спря проекта за изграждане на газопровод по дъното на Черно море през България, Сърбия и Унгария до Австрия. Българо-руската проекта компания не развива никаква дейност, а неотдавна акционерите в нея - БЕХ и \"Газпром\", взеха решение за разпродажба на активите й. Част от тях са и продаваните 28 имота, за които има издадени и Доклад за ОВОС, Подробен устройствен план, технически проекти, учредено право на строеж и др. Разрешителните са били издадени за изграждане на две компресорни станции и на приемен терминал за подводната тръба на газопровода в местността Паша дере. Приходите от продажбата на тези 28 имота ще постъпят по сметките на българо-руската проектна компания и най-вероятно ще бъдат разделени поравно между БЕХ и \"Газпром\".", "date": "2018.03.08", "title": "\"Булгартрансгаз\" купува имоти от \"Южен поток\""}
{"url": "http://standartnews.com/kultura/ivan_barnev_i_irmena_chichikova_blestyat_v_kino_omnibus-369087.html", "text": "8 минути и 19 секунди продължава родният омнибус-филм по творби на Георги Господинов. Какво може да се случи през това време? Какви ще са Лицата от последните дни? Защо Апокалипсисът е много лична работа? Може ли човек да се намеси в живота на друг, дори помахвайки с ръка от влака? Кои са закъснелите ни дарове? Какво става в мига, в който  светлината си е отишла, а мракът още не е дошъл? Въпросите са от днес и утре, а отговорите дава мощна компания от режисьори и оператори, които са снимали баш звезди - Светлана Янчева, Иван Бърнев, Ирмена Чичикова, Цветан Алексиев, Китодар Тодоров, Таня Шахова... и фотографа Симеон Варсано. Историята вече спори къде точно се е зародила идеята да се навържат в киноформат някои от кратките разкази на Георги Господинов – дали на Меките скали във Варвара или в крайбрежна кръчма в Синеморец. Знае се със сигурност, че когато продуцентът режисьор Владимир Люцканов и световният кинаджия Теодор Ушев се запознават на южното ни Черноморие, и двамата точно в този момент четат сборника на Георги Господинов \"И всичко стана луна\". И двамата са мислят за екранизиране, и двамата са наясно, че колкото и да са кинематографични историите, които най-четеният автор в България разказва, са труден материал със своята лаконичност и метафоричност. Оттогава минаха 3 години - Тео Ушев избърза и направи \"Сляпата Вайша\", вече популярна в целия свят. В момента работи над \"Физика на тъгата\" – също анимация по романа на Господинов. Ето и че филмът-омнибус \"8'19\" е готов, а в него аниматорът дебютира като режисьор в игралното кино - макар и късометражно. \"Давам си сметка колко трудни за кино и сцена са нещата ми. Не стават за блокбастъри. Затова се зарадвах на предложението на Влади Люцканов да се направи омнибус филм върху мои разкази. Готов е, премиерата ще е на София филм фест през март\", каза преди време пред Литературен вестник Георги Господинов, който е и съсценарист на всяка от новелите заедно с режисьорите. Камерната атмосфера на късометражните филми, обединени от темата за Апокалипсиса като много лично преживяване – тих, ням, минималистичен – го поставя в срещуположната на блокбастърите ниша. Но такава е и самата литература, върху която е стъпил филмът. И макар всяка от късите ленти да е правена от различен екип, смълчаност и почит към първоизточника от страна на режисьорите създават общата аура. От различните на пръв поглед истории се излъчва обща тъга – копнежът по изгубената цялост. Цената, която сме заплатили, за да станем това, което сме. Първата новела се нарича \"Обащиняване\". \"Стоеше между клоните като уплашено зверче, трепереше и гледаше към стареца, който беше спрял резачката. Не ви го давам, извика Дребосъка, да знаете\". Режисьор е Петър Вълчанов, оператор е Крум Родригес - с участието на Таня Шахова. Любомир Младенов и Диан Загорчинов снимат в метрото \"Лицата от последните дни\". Безподобната Светлана Янчева е лицето на тази история. Симон Варсано е Фотографът – безмълвният наблюдател. \"В сумрака на стаята, зад гърба й, бавно влиза онзи бивол на самотата и ляга тихо на пода...\" За \"Кристин, която маха от влака\" Тео Ушев повежда шарена тумба, която се вози в трена за Варна. Зад камерата - Делян Георгиев и Кирчо Проданов. Участват Ирмена Чичикова, Китодар Тодоров, масовка, цигански оркестър, гости, абисинци и други. \"Слънцето вече залязваше и залезът по тези равнини обещаваше да бъде безкраен, а надвесената през прозореца Кристин проблясваше като станиолена\".Христо Димитров-Хиндо е в главната роля в \"Старецът и морето\". Режисьор е Надежда Косева, а зад камерата е Кирил Проданов. \"Той беше старец, който живееше сам в къщата си на село и ето, вече осемдесет и четири дни се беше заинатил, че няма да продаде тази къща, докато е жив\". \"Закъснелият дар\" е почти 15-минутно one man show на Иван Бърнев - в 10 минусови дубъла под режисурата на Владимир Люцканов. И цели трима оператори зад окото на безстрастната камера - Кирил Проданов, Веселин Христов, Делян Георгиев. \"Година и повече, откакто потъна в този паралелен град на скитащи бездомници, който все повече се разрастваше. Харесваше му да е напълно анонимен. Можеше да направи цяла една топография на клошаря\". Цветан Алексиев и млади надежди от НАТФИЗ играят в \"Дъщеря\" - шестата новела, сътворена от Кристина Грозева, Петър Вълчанов и Крум Родригес. \"Във влака влезе мъж на средна възраст, който носеше на ръце, както се носи дете, голяма парцалена кукла, облечена в детско яке\".  Изненадващата кино продукция ще има премиера на 15 март от 18 и 30 часа в \"Лъки синема\" в Пловдив, на 17 март от 18, 30 в \"Люмиер\" в НДК и на 20 март във фестивалния център във Варна.", "date": "2018.03.08", "title": "Иван Бърнев и Ирмена Чичикова блестят в кино омнибус"}
{"url": "http://standartnews.com/biznes/cheshkiyat_prezident_e_obsadil_s_chez_sdelkata_s_inerkom-369112.html", "text": "Президентът на Чехия Милош Земан е обсъдил с директора на ЧЕЗ продажбата на българските активи на компанията. Разговорът се е провел вчера, съобщи говорител на президента, цитиран от БНР. За купувач на \"ЧЕЗ - България\" в края на февруари бе избрана фирмата \"Инерком\". Собственикът на фирмата Гинка Върбакова започна разговори в централата на ЧЕЗ за възможността държавата също да придобие дял в електроразпределителното дружество. \"Инерком\" има срок от девет месеца, за да осъществи плащанията към ЧЕЗ по сделката.", "date": "2018.03.08", "title": "Чешкият президент е обсъдил с ЧЕЗ сделката с \"Инерком\""}
{"url": "http://standartnews.com/biznes/indiytsi_pitat_za_investitsii_u_nas-369119.html", "text": "Индийски компании проявяват интерес за инвестиции у нас в сферата на  автомобилостроенето, информационните и комуникационни технологии, хранителната промишленост, селското стопанство и производството на дрехи. Това стана ясно по време на среща на заместник-министъра на икономиката Александър Манолев с ръководството и членове на най-голямата бизнес организация в Индия – FICCI. Това е  най-голямата бизнес организация в Индия, основана още през 1927 г. В нея членуват над 250 000 компании. „Икономическата политика на България поставя акцент върху развитието на индустрии с висока добавена стойност и можем да предложим добри възможности за индийски инвестиции в тези области\", посочи Александър Манолев. Той даде за пример и някои от реализираните инвестиции от Индия през последната година. Компанията Sutherland Global Services предлага аутсорсинг на бизнес процеси и оперира пет центъра в България, в които работят над 2000 високоплатени специалисти. Друг добър пример е индийската ИТ компания „Феуджи (\"Feuji\" Inc), която откри център за аусторсинг и ИТ услуги, подпомагащ дейността на HP и компанията DXC в България. „Синегранд\" оперира 3 киносалона у нас и планира да инвестира през следващата година още 3 млн. евро в откриване на нови обекти. Индийски компании имат инвестиции у нас и в туризма, медицината, фармацията, земеделието и др. Зам.-министър Манолев посети и една от най-големите фабрики за производство на обувки в Индия и разговаря с Пуран Давар, председател на „Dawar Footwear Industries\" и регионален председател на Съвета за износ на кожи на Индия. Двамата обсъдиха възможностите за инвестиции в нашата страна. Манолев представи два от проектите, по които работи Министерството на икономиката – за обособяване на индустриални зони при Кърджали и Сандански.", "date": "2018.03.08", "title": "Индийци питат за инвестиции у нас"}
{"url": "http://standartnews.com/biznes/fibank_predstavi_smart_lady_za_zhenite_v_biznesa-369111.html", "text": "  На стилна работна закуска Fibank (Първа инвестиционна банка) представи своята специална програма, насочена към жените в бизнеса. Тя е плод на проучвания и разговори с експерти и бизнес дами. „Целта, която банката иска да постигне с нея, е да се утвърди като успешен бизнес партньор на всяка дама, решила да пребори клишето, че бизнесът е запазена територия само за мъже.\" Това заяви г-жа Севдалина Василева, Изпълнителен директор на Fibank, при представянето на параметрите на програмата. Името на програмата е Smart Lady. Г-жа Василева представи новите перспективи, които разкрива програмата за жените в бизнеса. Тя е компилация не само от възможности за кредитиране, насочени към бизнес дамите, но включва в себе си редица други финансови и нефинансови решения, които да предложат на дамите подкрепа, сигурност и спокойствие. Smart Lady надгражда и доразвива уникалната за българския пазар линия кредитни карти First Lady, която Първа инвестиционна банка и Diners Club предложиха на бизнес дамите. Програмата Smart Lady предлага широка гама от кредитни продукти при преференциални и същевременно гъвкави условия, като ниска цена и такса по кредитите, удобни погасителни планове, дълъг срок на изплащане – до 15 години за инвестиционни кредити и до 5 години за оборотни средства. Банката също е предвидила и възможност за цялостно обслужване на бизнеса на дамите, както и специален пакет с грижа към служителите на фирмата, който включва комплексна оферта с преференции по всички банкови продукти и услуги, както и допълнително здравно осигуряване за достъп до качествени здравни услуги и профилактика. Кандидатстването по европейски проекти също е застъпено, като тук Fibank предлага на дамите не само консултиране и изготвяне на пълната документация за кандидатстване, но и последващо финансиране за реализацията на проекта при неговото одобрение. По време на майчинство дамите ще получат възможността да намалят месечните си вноски до 75% в период от 15 месеца. През това време банката няма да изисква вноска по главницата на използвания кредит. Към програмата Smart Lady се предвиждат и редица допълнителни привилегии като спестовна сметка с нарастваща доходност за бъдещето на децата, кредитна карта First Lady с включена застраховка при рак на гърдата, отстъпки при покупки в над 400 търговски обекта, достъп до ВИП салони на летищата е редица други клубни привилегии. Едно от най-големите преимущества, които получават дамите при използване на програма Smart Lady, са двете специално разработени застраховки – „Здраве\" и „Спокойствие\", които се предлагат съвместно с FiHealth Застраховане. Съществено преимущество за бизнес дамите е, че Fibank ще им осигури финансов гръб и ще си сътрудничи с тях във всеки един етап от тяхното развитие. Банката ще проведе редица конференции, обучения и информационни семинари, където дамите ще могат да обменят опит и да получат професионални съвети. Предвижда се изграждане на електронна платформа, чрез която те ще могат да се обучават и информират дистанционно по актуални за тях теми. Партньор на Fibank по програмата са MasterCard и Съюз Произведено в България. На работната закуска присъства и г-н Кънчо Стойчев, социолог и председател на Управителния съвет на „Произведено в България – Съюз на малкия и среден бизнес\". Той представи обществените тенденции и стереотипите по отношение на жените в бизнеса, новите предизвикателства пред тях във все по-глобализиращия се и дигитализиращ се свят. На събитието присъства и г-жа Надя Кошинска, Член на Управителния съвет на Fibank и директор „Банкиране на малки и средни предприятия\", която представи новите възможности и ролята на банките в подкрепа на развитието на жените в бизнеса. Г-жа Кошинска представи позитивния опит и добри примери, които е натрупала Fibank в своята 25-годишна история.", "date": "2018.03.08", "title": "Fibank представи Smart Lady за жените в бизнеса"}
{"url": "http://standartnews.com/mneniya/lishavaneto_ot_zhivot_e_krayna_myarka_a_ne_norma-369124.html", "text": "С предложените текстове от страна на ВМРО за промяна в института на неизбежната отбрана, се отстъпва от принципа, заложен в чл. 2 от Европейската конвенция за защита на правата на човека, че правото на живот на всеки гражданин е гарантирано, както и от принципа, че лишаването на другиго от живот е крайна мярка, към която следва да се пристъпи само тогава, когато е абсолютно необходимо. Правата на живот, на частна собственост, на свобода, на полова неприкосновеност, са фундаментални човешки права. Но ако може да се приеме, че има някаква „йерархия\" на тези права, то определено правото на живот стои най-високо в нея. Ако бъде приета тази законодателна промяна, това ще означава, че в посочените хипотези, когато нападението е извършено чрез противозаконно влизане в жилище или е насочено срещу живота, здравето, свободата или половата неприкосновеност на отбраняващия се, или на другиго, и е извършено от две или повече лица, от въоръжено лице или нощем то тогава съдът няма да има правомощията да преценява дали защитата явно не съответства на характера на нападението, тъй като законодателят е създал необорима законова презумпция, че такова превишаване на пределите няма. Същевременно, категоричното изискване на чл.12, ал., 1 НК е, че за да има неизбежна отбрана, причиняването на вреди на нападателя следва да е в рамките на необходимите предели – ако можеш да спасиш собствеността си по друг начин, няма нужда да го убиваш, целта ти следва да е да спреш нападението, за да я запазиш, а не да лишиш от живот. В настоящата редакция на института на неизбежната отбрана правилно и логично основният фокус се поставя върху характера и интензивността на нападението, като се оставя и влиянието на другите фактори  - брой лица, въоръженост на нападателя, време на деня, да бъде анализирано и преценено от правоприлагащите органи. Особено опасно е приемането на тези разпоредби с оглед обстоятелството, че противозаконното проникване в жилище без да е съпроводено с насилие и взлом, нападението на здравето, половата неприкосновеност, може да е извършено от малолетни или непълнолетни лица, чиито физически данни позволяват на нападнатия да прекрати нападението без особени усилия. Законът обаче, ще му позволи да ги убие и деянието няма да бъде обществено опасно. Съдебната практика е изключително богата в настоящата редакция, има и Постановление на Върховния съд, задължително за съдилищата, а във връзка с опитите за предходни промени за разширяване на института на неизбежната отбрана, Конституционният съд се е произнесъл с решение и е обявил тяхната противоконституционност. Не е необходимо една законодателна норма да изчерпи всички възможни хипотези, при които е приложим института на неизбежната отбрана, не е това целта на закона, това е основна цел на правоприлагащите органи. Като ги лишаваме от тяхната основна функция, те ще бъдат принудени да постановяват несправедливи съдебни актове, неосновани на съдийското им убеждение и въз основа на доказателствата по делото, по една единствена причина – законът ги е задължил да приемат, че когато нападението е извършено нощем, та дори и на осветено място и пред стотина свидетели, имаш право да убиеш. Законът също така би ги задължил да приемат, че ако в нападателя бъде открито оръжие, дори и да не се е опитал да го използва изобщо, ти би имал право да го убиеш. Има безброй хипотези, в които очевидно защитата може явно да не съответства на характера и интензивността на нападението, но според предложените от ВМРО промени тези престъпление ще останат ненаказани.", "date": "2018.03.08", "title": "Лишаването от живот е крайна мярка, а не норма"}
{"url": "http://standartnews.com/svyat/vtora_snezhna_burya_za_sedmitsa_v_sasht-369092.html", "text": "Втората за една седмица зимна буря в североизточната част на Съединените щати причини сериозни затруднения в транспорта. Хиляди полети бяха отменени или забавени. Нарушен е и железопътният трафик. Очаква се снежната покривка в Ню Йорк и съседните щати Ню Джърси и Кънектикът. 100 000 домакинства и фирми са все още без електроснабдяване след предишната снежна буря миналата седмица.", "date": "2018.03.08", "title": "Втора снежна буря за седмица в САЩ"}
{"url": "http://standartnews.com/svyat/izdirvat_napadatelya_ranil_s_nozh_trima_vav_viena_-369091.html", "text": "Полицията във Виена продължава да издирва нападателя, който рани тежко трима души. Мъжът наръгал с нож баща, майка и 17-годишната им дъщеря, след което избягал. Тримата, които са австрийски граждани, са с опасност за живота. Половин час по-късно друг човек бил наръган с нож на гара Пратерщерн. Пострадалият е в тежко състояние и е с опасност за живота. Във връзка с второто нападение е арестуван афганистанец. Полицията обаче не даде подробности за мотивите зад нападенията и за това дали са свързани.", "date": "2018.03.08", "title": "Издирват нападателя, ранил с нож трима във Виена"}
{"url": "http://standartnews.com/mneniya/da_ne_karpim_nakazatelniya_kodeks_a_da_priemem_nov-369121.html", "text": "- Аз съм против промените, но съм за изцяло нов Наказателен кодекс. Защото през 1968 г., когато е изграден скелета на сегашния кодекс, собствеността не се е ценяла. Така, че няма как този кърпеж да продължава. Философията на сегашния НК е сбъркана, непрекъснато е пришиван, оправян. И когато казват, че законите били добри, но не се спазвали, е смешно. Това, че не се спазват, не означава, че са добри. И конституцията ни не е добра. Там пише, че има следствие, но следствие има единствено в Русия. - Абсолютно невъзможно е. Никъде го няма по света. Трябва да се опишат принципните постановки. Когато се казва, че собствеността е неприкосновена, изходящата теза трябва да е тази, че при казус на влизащ с взлом човек в чужд имот без покана и разрешение, правата му  не може да са 50/50, казано на футболен език. Защото единият вече е извършил престъпление и това го обезправява сериозно. Ако ценим човешкия живот, собствеността и ги дефинираме в закона, след това лесно може да се тръгне към тълкувание. А тълкуванието на юристите в съдебна зала трябва да остане, това е най-нормалното нещо. Има всякакви казуси, можеш умишлено да ме поканиш и да ме убиеш. Но трябва да има ситуация със заплаха за живота, а не просто да е презумпция, че който влезе в имота, го гърмиш задължително. Философията на новия НК трябва да отчита съвременните реалности и ценностите на съвременното общество. Правим опит да се правим на демократични, а дълбоко в себе си оставаме комунисти от едно време. - Това е така, има 3 типа морал. Първият е примитивният инфантилен морал - няма да направя нещо, защото ме е страх. Вторият тип е конвенционалният - трябва да се почитат законите, ограничаваме си правата, за да могат и другите да си ограничат правата, за да живеем по-добре. Третият тип е ниво ценности и принципи. Зад това обаче се крие всякакво нежелание на прокурори и съдии да формулират абсурдни тези, които се приемат в съдебна зала. От това хората живеят с чувството за липса на справедливост. Нежелание да се правораздава  или пък да се фалшифицират реалността по начин, който да е угоден на някоя от страните, най-често на крадеца или грабителя. - Затова казвам, че в новия Наказателен кодекс трябва да са записани съвременните реалности. Когато имаме достатъчно на брой казуси, примери, ще можем да формулираме адекватни принципи. Един от вицовете е, че навремето имало по-малка престъпност, което е абсолютна лъжа. Просто не се е говорело тогава. На тази база би могло да се стандартизират някакви ситуации. Ако се вземе практиката от последните 30 години, тогава би могло да се дадат възможности за специализиране на членове и алинеи. Макар, че реалността винаги надхвърля правния свят. Но принципът е да вплетем в правната норма  реалността, която ни е дала достатъчно примери и случаи. Да се анализират научно колко случаи имаме, какви са спорните моменти, как са решавани. Но всичко това трябва да стане в нов НК. Защото кърпежите са са ситуативни неадекватни промени, възникнали под влияние на някакви емоции, които в повечето случаи са неоснователни. - Ами така е. Някой е решил, че е страшно умен и се е опитал да реши всички ситуации наведнъж. Категорично съм против заради случая в Пловдив да се правят промени. Това е абсурден опит да прилагаме друга правна система като англо-саксонската, която е основана на прецедентите. Ние сме по германската система. Ако твориш право по друга система, то ще ражда абсурди. Затова съм твърд привърженик - нов Наказателен кодекс, който да отчита принципите и ценностите на съвременното общество, както и да отчита българската реалност. Тогава можем да създадем норма, която да намалява тълкувателната част в името на справедливостта на народа.", "date": "2018.03.08", "title": "Да не кърпим Наказателния кодекс, а да приемем нов"}
{"url": "http://standartnews.com/svyat/natsionalna_stachka_s_tendzheri_i_tigani_v_ispaniya_-369093.html", "text": "Национална стачка на жените за 8 март в Испания. Още в полунощ стотици се събраха в центъра на Мадрид, протестирайки с тенджери и тигани. Това е първата стачка на жените в Испания. Те са недоволни от по-ниските заплати, домашното насилие и доминиращата в страната мачо култура. Статистиката сочи, че заплатите на жените са с 15% по-ниски от тези на мъжете за едни и същи длъжности. Според организаторите на протеста жените много по-често са натоварени и с така наречените \"невидими\" задачи, свързани с родителството и бита. Съсловните организации на учителите, журналистите и медицинските работници подкрепиха стачката. Работните си места ще напуснат дори кметиците на Мадрид и Барселона.", "date": "2018.03.08", "title": "Национална стачка с тенджери и тигани в Испания"}
{"url": "http://standartnews.com/svyat/albaniya_zabranyava_vnosa_na_koli_proizvedeni_predi_2009_g-369100.html", "text": "Албания ще забрани вноса на автомобили, произведени преди 2009 г. Това заяви албанският министър на туризма и околната среда Бленди Клоши в предаването „Отворено студио\" на тиранската телевизия „Нюз 24\", цитиран от БГНЕС. Министърът изтъкна, че тази стъпка на правителството е насочена към намаляване на замърсяването на въздуха в страната и е в интерес на гражданите, защото старите автомобили са един от главните замърсители. Ще забраним вноса на автомобили, по-стари от десет години, считано от датата на производство. Автомобилите, произведени преди 2009, няма да могат да влизат в Албания. Това се прави за по-чиста околна среда и намаляване на замърсяването на атмосферния въздух. Старата кола консумира четири пъти повече в сравнение с нов автомобил, каза Клоси.", "date": "2018.03.08", "title": "Албания забранява вноса на коли, произведени преди 2009 г."}
{"url": "http://standartnews.com/balgariya/ruska_ruletka_s_patriotite-369126.html", "text": "От Съединението насам е традиция родните политици да се хващат за гушите заради Русия. За едните Москва е освободител и покровител, а за другите е империята, която крои да превърне татковината ни в Задунайская губерния. Посещението и изявленията, съпроводени и с тропане по масата, на руския патриарх Кирил наля масло в огъня на старата вражда между русофоби и русофили. Най-тежкият рикошет от визитата обаче удари малката коалиция във властта. Обединените патриоти от самото начало са като орел, рак и щука, но този път си спретнаха гръмовен скандал заради патриарх Кирил. Поводът беше лютият гняв на руския духовен водач, че наши държавници си позволяват да благодарят освен на Русия и на поляци, украинци, финландци и румънци за освобождението. Родните институции си замълчаха за тежките думи на Кирил, защото обратното би ги вкарало в ненужен спор с Москва. Валери Симеонов, известен с поразяващата си уста, обаче „Недопустимо е духовно лице, когато се споменават жертвите в сраженията, той да им вади костите и да ги изхвърля от историята. Това не е източноправославен духовник. Това е агент Михайлов от съветското КГБ - доказано. Второразрядно съветско ченге да дойде да ми казва кое е истина и кое не, няма как да стане\", избухна Симеонов. И получи по равна доза овации и ругатни по линията русофили срещу русофоби. Най-яростната реакция срещу Симеонов обаче дойде от някогашния му кум и настоящ партньор в Обединени патриоти Волен Сидеров. По негово настояване парламентарната група на ОП, без депутатите от НФСБ, се разграничи от \"грубите и недопустими нападки на вицепремиера Валери Симеонов срещу главата на най-голямата православна църква в света\" и поиска той да се извини. Позицията на Сидеров изобщо не изненадва тези, които следят отблизо политическата му кариера. Отдавна той има репутацията на „руски\" човек. Даже през 2014 г. предизборната кампания на \"Атака\" за европейските избори започна не откъде да е, а от Москва. Там \"Звезда Отечества\" за принос в развитието на отношенията между двете страни. На митингите на „Атака\" пък често могат да се видят развети руски знамена. По този повод критиците на Волен казват, че той вероятно е голям патриот, но не и български. Така че сега не е за чудене защо лидерът на \"Атака\", който на всичко отгоре е и дипломиран богослов, така яростно се впусна в защита на патриарх Кирил, отприщвайки гнева си срещу Валери Симеонов. Който пък винаги се е изказвал скептично за всички енергийни проекти, свързани с Русия. Искри между двамата хвърчаха и по повод втория лифт в Банско, който като вицепремиер Симеонов бранеше със зъби и нокти, докато Волен обясняваше, че не са влезли във властта, за да уреждат проблемите с курортите на разни олигарси. Истанбулската конвенция пък скара Симеонов с другото вице Каракачанов. Лидерът на НФСБ обяви за \"глупотевина\" идеята на башвойводата да се прави референдум за третия пол и съответно получи съвет \"да беше питал преди да се изплющи по медиите\". Като вицепремиер Симеонов свикна да изправя на нокти правителството, което после трябва да се разграничава от негови изявления, както се случи на евродепутатката от \"Зелените\" Ска Келер. Сега пък атаката му към патриарх Кирил, който се смята по втори по влияние след Путин в Русия, идва в момент, когато България се надява Москва да отклони един ръкав от газопровода \"Турски поток\" през България, а АЕЦ \"Белене\" отново е на дневен ред. Затова и призивът на Сидеров Симеонов да хвърли оставка като вицепремиер не е изненада. Досега гръмовните словесни схватки между Патриотите винаги завършваха с помирение. С обяснението, че са влезли във властта да вършат работа, а не да водят лични войни. Анализаторите пък добавяха, че Каракачанов, Симеонов и Сидеров трябва да са луди, за да се изхвърлят сами от управлението, където кой знае кога пак ще се вредят, ако всеки играе сам за себе си. Прокобата на Реформаторите, които се разцепиха и изпаднаха зад борда на парламента след кратката любов с ГЕРБ, обаче продължава да тегне и над Патриотите. Защото партията на Борисов лесно може да намери друга патерица, ако щетите от задругата на националистите започнат да надвишават ползите. А и вариантът с подмяна на една от трите патриотични формации също винаги е в сила. Нещо като руска рулетка в коалицията, която ще тегли куршума на един от съюзниците, изхвърляйки го от властта.", "date": "2018.03.08", "title": "Руска рулетка с Патриотите"}
{"url": "http://standartnews.com/balgariya/vss_se_obyavi_protiv_remonta_na_nakazatelniya_kodeks-369113.html", "text": "Висшият съдебен съвет (ВСС) няма да изпрати свои представители в работната група, която ще обсъжда евентуална промяна в Наказателния кодекс, свързана с текста за неизбежната отбрана. Срещу подобни законодателни промени се обявиха и главният прокурор, и председателят на Върховния касационен съд (ВКС). Визирайки декларации на представители на изпълнителната власт, че проектопромените вече се пишат, главният прокурор Сотир Цацаров обяви пpaвeнeтo нa пpoмeни бeз yчacтиeтo нa aĸaдeмичнaтa миcъл за \"гoлям aбcypд\" и заяви, че няма да прати прокурори в работната група.", "date": "2018.03.08", "title": "ВСС се обяви против ремонта на Наказателния кодекс"}
{"url": "http://standartnews.com/balgariya/bsp_otricha_za_vrazka_mezhdu_inerkom_i_monika_stanisheva_tya_plashi_sas_sad_obnovena-369109.html", "text": "Във връзка с твърденията на ГЕРБ, че Моника Станишева е свързана с дейността на купувача на ЧЕЗ, заявяваме, че БСП не носи отговорност за ничии бизнес дела. Това се посочва в прессъобщение на пресцентъра на партията. \"Внушенията, които обвързват партията с едни или други частни интереси, са абсурдни, защото БСП е с ясна и последователна позиция - не някой, а държавата да изкупи ЧЕЗ\", заявяват още от БСП. Самата Моника реагира като ужилена. \"Като човек с повече от 20-годишен опит в журналистиката и във връзките с обществеността, не съм подозирала, че технологията на черния ПР ще достигне до такова дъно в стремежа на някои политически сили да се разтоварят от огромното гражданско напрежение, заяви тя. - Длъжна съм категорично да заявя, че нито аз лично, нито „Актив Груп\" като агенция имаме нещо о с ПР-обслужването на г-жа Върбакова или притежаваната от нея компания. А опитът да бъда замесена с фирма „Инерком\" категорично е фалшива новина. Добре известно е, че всеки човек с по-висока компютърна грамотност може да промени мета данните на документите във всеки файл. Учудващо е, че една политическа сила, която претендира да бъде сериозна, може да използва медийни спекулации, неосновани на факти, за своя политическа декларация. Категорично заявявам, че няма да позволя името ми да бъде замесвано в подобни нелепи сценарии че всеки, който разпространява неверни твърдения за мен, ще трябва да ги докаже в съда.\"", "date": "2018.03.08", "title": "БСП отрича за връзка между \"Инерком\" и Моника Станишева, тя плаши със съд /ОБНОВЕНА/"}
{"url": "http://standartnews.com/balgariya/zhena_rodi_nasred_ploshtada-369110.html", "text": "40-годишна жена роди на площада в село Баня тази сутрин, информира \"Марица\". Веска се разхождала в градинката, когато изведнъж получила силни болки. Тя се хванала за ограда и започнала да вика. Продавачи на вестници и търговци, реагирали на виковете й. Те познавали Веска, знаели, че е бременна, но никой не очаквал, че тя ражда. Докато помагачите стигнат до нея, бебето се родило. Хората наблизо повикали линейка, намесили се и общопрактикуващи лекари. Жената е откарана заедно с бебето в болница. Веска и мъжът й Димитър дошли в Баня преди няколко години и според местните доста се черпели. Веска има 12 раждания. В къщата, в която живее семейството, се грижи за поне 5 от децата.", "date": "2018.03.08", "title": "Жена роди насред площада"}
{"url": "http://standartnews.com/balgariya/gerb_obeshta_na_selski_kmetove_minimalen_prag_na_finansirane-369114.html", "text": "Кметове на малки населени места от различни политически сили се срещнаха с ръководството на ГЕРБ в парламента, за да помолят за гарантиран финансов праг, така че да не пишат докладни и да не ходят за всяко кило пирони до кмета на общината. Освен това нерядко имало и разногласия между селските кметове и кметове на общини чисто на политическа основа. Това съобщи шефът на ПГ на ГЕРБ Цветан Цветанов, като призова да не се правят спекулации кой от присъствалите на срещата кмет от коя партия е, защото са от различни политически сили. Един от присъстващите, например, беше кметът на Калофер, който е независим, подкрепен от БСП. Цветанов заяви още, че ще се анализира не само евентуалният финансов праг, но и праг за избираемост. Кметовете от УС на сдружението настояват този праг за избори да бъде до 100 души, уточни Менда Стоянова. Преди всичко обаче ще се създаде работна група с участието на представители на изпълнителната и законодателната власт, с представители Националното сдружение на кметовете на кметства, за да можем да решаваме проблемите и да търсим формата при гласуването на бюджетите за гарантиран праг, който да бъде на разположение на кметствата, заяви Цветанов. \"Има кметове на кметства, които не са получили нито един лев добавка за закупуването на строителни материали или за решаването на най-неотложните проблеми на местните хора\", коментира лидерът на ПГ на ГЕРБ.", "date": "2018.03.08", "title": "ГЕРБ обеща на селски кметове минимален праг на финансиране"}
{"url": "http://standartnews.com/balgariya/podpisahme_memorandum_za_gazova_infrastruktura_s_katar-369106.html", "text": "Министър-председателят Бойко Борисов се срещна с емира на държавата Катар Шейх Тамим бин Хамад Ал-Тани, който е на държавно посещение в България. Фокус на разговорите беше поставен върху възможностите за повече инвестиции от Катар в България, както и инфраструктурните проекти за свързаност на Балканите и Европейския съюз. Това съобщиха от правителствената информационна служба. Премиерът Борисов запозна емира на Катар с картата на транспортните коридори №4, №8, №9 и №10 и го информира за срещите със Световната банка, Европейската банка за възстановяване и развитие и Европейската инвестиционна банка. Той допълни, че между България и Катар вече е имало няколко добри за бизнеса и свързаността сделки, но е дошло времето двете страни да си поставят по-амбициозни задачи в сферата на инвестициите. Емирът на Катар Шейх Тамим бин Хамад Ал-Тани поздрави премиера Борисов за председателството на ЕС и изрази увереност, че то ще бъде успешно. „Договорихме се, че вече не бива да губим време в говорене, трябва да работим. Затова обсъдихме няколко стъпки за сближаването между нашите две страни и по-конкретно в сферата на инвестициите\", каза емирът на Катар. По време на срещата на специална церемония бяха подписани и три меморандума за сътрудничество в областта на енергетиката, образованието и младежта и спорта. В сферата на енергетиката Шейх Мухаммад бин Абдулрахман Ал Тани - вицепремиер и министър на външните работи на Катар и министърът на енергетиката Теменужка Петкова подписаха меморандум, който позволява двете страни да си сътрудничат при изграждането на нова инфраструктура за доставки на втечнен или компресиран природен газ от Катар за страната ни и региона на Югоизточна Европа. България и Катар ще подкрепят участието на своите национални енергийни компании в съвместни проекти в областта на проучването, добива, преноса и дистрибуцията на въглеводороди. Те ще разгледат конкретни варианти за съвместни дейности, включително чрез създаване на смесена компания или други механизми. Министърът на младежта и спорта Красен Кралев и министърът на културата и спорта на Катар Салах Бин Ганим Ал Али подписаха Меморандум за разбирателство, който цели насърчаването на развитието на програми за младежки и спортен обмен, координиране на позиции и мнения по време на световни и международни форуми, свързани с младежкия сектор, обмен на информация и предложения въз основа на интересите на младежките центрове и спортните федерации в България и в Катар. В сферата на висшето образование ректорът на Софийския университет „Св. Климент Охридски\" проф. дфн Анастас Герджиков и президентът на Катарския университет д-р Хасан Рашед Ал-Дерхам подписаха меморандум за сътрудничество с цел установяване на ефективни академични отношения и културни връзки. Документът предвижда двете институции да съдействат за обучението и развитието на академичния състав, както и в обмена на знания и опит и осъществяване на съвместна дейност в различните сфери на науката и образованието. Шейх Тамим бин Хамад Ал-Тани използва случая да покани българския премиер Бойко Борисов на посещение в Катар.", "date": "2018.03.08", "title": "Подписахме меморандум за газова инфраструктура с Катар"}
{"url": "http://standartnews.com/balgariya/mazh_i_dve_detsa_zaginaha_pri_pozhar_v_sredets-369098.html", "text": "Мъж и две деца са загинали при пожар в Средец в сряда вечер. Сигналът за инцидента е подаден малко след 22 часа. Пожар е пламнал в частна къща на ул. „Захари Стоянов\" в града. Тя била обитавана от семейство, живеещо на семейни начала мъж на 34-годи и жена на 38 години, като и 4 непълнолетни деца на жената. Огънят е потушен от два противопожарни автомобила, след като пламъците са били загасени е установено, че вследствие на пожара са починали 34-годишният А. Й., 6-годишната М. И. и 12-годишният М. Ш., съобщават от Областната дирекция на МВР в Бургас. Жената с инициали А.И. и двамата й синове – К. Ш., 11-годишен, и Я. И., 8-годишен, са откарани в УМБАЛ – Бургас, а оттам във Военно-медицинска болница – Варна (в Клиниката по изгаряния), с опасност за живота. Причините за възникване на пожара са в процес на изясняване. Предстои да се извършването на повторен оглед. По случая е образувано досъдебно производство.", "date": "2018.03.08", "title": "Мъж и две деца загинаха при пожар в Средец"}
{"url": "http://standartnews.com/balgariya/oprostyavat_nad_700_uslugi_za_biznesa-369122.html", "text": "Най-малко 700 административни услуги за бизнеса ще бъдат опростени. Това предвижда най-мащабният проект с еврофинансиране за административната рефрома, който ще бъде представен днес в Министерски съвет. Той е за 4 млн. лева и се финансира от оперативна програма „Добро управление\". Партньор по проекта е сдружението на общините. Над 8 хиляди регистъра, които съществуват в момента, ще бъдат реформирани - данните ще бъдат попълнени и ще се осигурят бързо. Рязко ще бъдат намалени разходите за поддръжка и ще се гарантира събирането на информация по служебен път. Голямата цел на проекта е въвеждането на електронното управление, съобщиха от кабинета. До края на април всички министерства трябва да бъдат интегрирани в обща система за електронен документооборот, съобщи малко по-късно вицепремиерът Томислав Дончев. По данни на Държавна агенция „Електронно управление\" 188 администрации на централно и местно ниво са реални участници в момента в електронния обмен на документи. Крайният срок за всички администрации да обменят документи по електронен път е 1 ноември.", "date": "2018.03.08", "title": "Опростяват над 700 услуги за бизнеса"}
{"url": "http://standartnews.com/balgariya/ogosta_izleze_ot_koritoto_si-369118.html", "text": "Продължава да е тежко положението в Северозападна България. Река Огоста излезе от коритото си. Една от критичните точки в региона е село Бързина. Водата в реката се покачва застрашително, хората се евакуират. Бедствено положение обявиха в община Хайредин. Причина е язовир \"Рогозен\", който се пълни с 10 сантиметра на час. Водата се изпомпва от водоема и стената на преливника се насипва със скални материали, за се реши проблемът със силната струя, с която водата излиза в дерето. Изпомпването се налага заради проблем в стената на преливника. Укрепват го със скална маса и изпомпват водата в дерето, за да не залее населените места, които се намират в ниското. До критичната точка на река Скът остава около 1 метър. Хората със страх следят водата, която се събира в района на помпената станция и високото ниво на река Огоста, която може да подпре Скът и това да качи равнището. Проблеми създават продължаващото снеготопене и дъждът, който вали от сутринта.", "date": "2018.03.08", "title": "Огоста излезе от коритото си"}
{"url": "http://standartnews.com/balgariya/stolichen_elektrotransport_dava_shans_na_zhenite-369125.html", "text": "„Столичен електротранспорт\" ЕАД стана първата българска компания, която се присъедини към инициативата на Европейската комисия – „Жените в транспорта – платформа на ЕС за промяна\" днес. Между ръководството и синдикалната организация на Съюза на транспортните синдикати в България (СТСБ) беше подписана  съвместна декларация за мерки, водещи до повишаване на заетостта и кариерното развитие на жените в дружеството. В Международния ден на жената подписи под документа положиха лидерът на синдикалната организация на СТСБ Емилия Иванова и изпълнителният директор инж. Евгени Ганчев в присъствието на председателя на СТСБ и вицепрезидент на Европейската транспортна федерация (ЕТФ) Екатерина Йорданова и Десислава Чомпалова, член на борда на директорите. Гост на церемонията бе Валери Латрон, зам.-председател на ЖК на ЕТФ и Милка Костова от ЖК на СТСБ. С документа двете страни се ангажират да работят активно за повишаване на заетостта, подобряване на качеството на работните места и създаване на условия за кариерното развитие на жените в транспортния сектор. „Днешното споразумение е част от работата на Женския комитет от 2009 г. и е поредната стъпка напред. Статистиката говори сама за себе си – от близо 2000 души, които работят дружеството, една трета а жени като много от тях са водачи\", заяви при подписването Емилия Иванова. „Трудно поемам ангажименти, но като ги поема ги реализирам\", гарантира с подписа си и изпълнителният директор на дружеството. „Платформата за промяна стартира в края на ноември 2017 г. по идея и след двугодишна работа от страна на синдикатите в лицето на ЕТФ, които на базата на опита, проучванията и анализите, успяха да убедят Eвропейската комисия, че навлизането на повече жени в този сектор ще подобри условията на труд като цяло, ще привлече повече жени и младежи в сектора и ще подобри икономическите резултати на компаниите\", заяви Екатерина Йорданова. „Искам да ви поздравя, защото нашата европейска конфедерация има много синдикални организации, но малко от тях като СТСБ могат да се похвалят с такива силни практически резултати като вашата\", заяви Валери Латрон. След подписването на декларацията Десислава Чомпалова като представител на жените в борда на директорите коментира: „Нашето дружество ще продължи да работи с удвоени усилия и да дава пример в равнопоставеността и женската заетост. Мен беше много полезно да участвам като социален партньор в организирания от СТСБ Европейския форум по равнопоставеност и заключителната конференция по проекта „Жените в транспорта – обучение за стойностна заетост (EVE)\".", "date": "2018.03.08", "title": "„Столичен електротранспорт\" дава шанс на жените"}
{"url": "http://standartnews.com/balgariya/lishavaneto_ot_zhivot_e_krayna_myarka_a_ne_norma-369124.html", "text": "С предложените текстове от страна на ВМРО за промяна в института на неизбежната отбрана, се отстъпва от принципа, заложен в чл. 2 от Европейската конвенция за защита на правата на човека, че правото на живот на всеки гражданин е гарантирано, както и от принципа, че лишаването на другиго от живот е крайна мярка, към която следва да се пристъпи само тогава, когато е абсолютно необходимо. Правата на живот, на частна собственост, на свобода, на полова неприкосновеност, са фундаментални човешки права. Но ако може да се приеме, че има някаква „йерархия\" на тези права, то определено правото на живот стои най-високо в нея. Ако бъде приета тази законодателна промяна, това ще означава, че в посочените хипотези, когато нападението е извършено чрез противозаконно влизане в жилище или е насочено срещу живота, здравето, свободата или половата неприкосновеност на отбраняващия се, или на другиго, и е извършено от две или повече лица, от въоръжено лице или нощем то тогава съдът няма да има правомощията да преценява дали защитата явно не съответства на характера на нападението, тъй като законодателят е създал необорима законова презумпция, че такова превишаване на пределите няма. Същевременно, категоричното изискване на чл.12, ал., 1 НК е, че за да има неизбежна отбрана, причиняването на вреди на нападателя следва да е в рамките на необходимите предели – ако можеш да спасиш собствеността си по друг начин, няма нужда да го убиваш, целта ти следва да е да спреш нападението, за да я запазиш, а не да лишиш от живот. В настоящата редакция на института на неизбежната отбрана правилно и логично основният фокус се поставя върху характера и интензивността на нападението, като се оставя и влиянието на другите фактори  - брой лица, въоръженост на нападателя, време на деня, да бъде анализирано и преценено от правоприлагащите органи. Особено опасно е приемането на тези разпоредби с оглед обстоятелството, че противозаконното проникване в жилище без да е съпроводено с насилие и взлом, нападението на здравето, половата неприкосновеност, може да е извършено от малолетни или непълнолетни лица, чиито физически данни позволяват на нападнатия да прекрати нападението без особени усилия. Законът обаче, ще му позволи да ги убие и деянието няма да бъде обществено опасно. Съдебната практика е изключително богата в настоящата редакция, има и Постановление на Върховния съд, задължително за съдилищата, а във връзка с опитите за предходни промени за разширяване на института на неизбежната отбрана, Конституционният съд се е произнесъл с решение и е обявил тяхната противоконституционност. Не е необходимо една законодателна норма да изчерпи всички възможни хипотези, при които е приложим института на неизбежната отбрана, не е това целта на закона, това е основна цел на правоприлагащите органи. Като ги лишаваме от тяхната основна функция, те ще бъдат принудени да постановяват несправедливи съдебни актове, неосновани на съдийското им убеждение и въз основа на доказателствата по делото, по една единствена причина – законът ги е задължил да приемат, че когато нападението е извършено нощем, та дори и на осветено място и пред стотина свидетели, имаш право да убиеш. Законът също така би ги задължил да приемат, че ако в нападателя бъде открито оръжие, дори и да не се е опитал да го използва изобщо, ти би имал право да го убиеш. Има безброй хипотези, в които очевидно защитата може явно да не съответства на характера и интензивността на нападението, но според предложените от ВМРО промени тези престъпление ще останат ненаказани.", "date": "2018.03.08", "title": "Лишаването от живот е крайна мярка, а не норма"}
{"url": "http://standartnews.com/balgariya/da_ne_karpim_nakazatelniya_kodeks_a_da_priemem_nov-369121.html", "text": "- Аз съм против промените, но съм за изцяло нов Наказателен кодекс. Защото през 1968 г., когато е изграден скелета на сегашния кодекс, собствеността не се е ценяла. Така, че няма как този кърпеж да продължава. Философията на сегашния НК е сбъркана, непрекъснато е пришиван, оправян. И когато казват, че законите били добри, но не се спазвали, е смешно. Това, че не се спазват, не означава, че са добри. И конституцията ни не е добра. Там пише, че има следствие, но следствие има единствено в Русия. - Абсолютно невъзможно е. Никъде го няма по света. Трябва да се опишат принципните постановки. Когато се казва, че собствеността е неприкосновена, изходящата теза трябва да е тази, че при казус на влизащ с взлом човек в чужд имот без покана и разрешение, правата му  не може да са 50/50, казано на футболен език. Защото единият вече е извършил престъпление и това го обезправява сериозно. Ако ценим човешкия живот, собствеността и ги дефинираме в закона, след това лесно може да се тръгне към тълкувание. А тълкуванието на юристите в съдебна зала трябва да остане, това е най-нормалното нещо. Има всякакви казуси, можеш умишлено да ме поканиш и да ме убиеш. Но трябва да има ситуация със заплаха за живота, а не просто да е презумпция, че който влезе в имота, го гърмиш задължително. Философията на новия НК трябва да отчита съвременните реалности и ценностите на съвременното общество. Правим опит да се правим на демократични, а дълбоко в себе си оставаме комунисти от едно време. - Това е така, има 3 типа морал. Първият е примитивният инфантилен морал - няма да направя нещо, защото ме е страх. Вторият тип е конвенционалният - трябва да се почитат законите, ограничаваме си правата, за да могат и другите да си ограничат правата, за да живеем по-добре. Третият тип е ниво ценности и принципи. Зад това обаче се крие всякакво нежелание на прокурори и съдии да формулират абсурдни тези, които се приемат в съдебна зала. От това хората живеят с чувството за липса на справедливост. Нежелание да се правораздава  или пък да се фалшифицират реалността по начин, който да е угоден на някоя от страните, най-често на крадеца или грабителя. - Затова казвам, че в новия Наказателен кодекс трябва да са записани съвременните реалности. Когато имаме достатъчно на брой казуси, примери, ще можем да формулираме адекватни принципи. Един от вицовете е, че навремето имало по-малка престъпност, което е абсолютна лъжа. Просто не се е говорело тогава. На тази база би могло да се стандартизират някакви ситуации. Ако се вземе практиката от последните 30 години, тогава би могло да се дадат възможности за специализиране на членове и алинеи. Макар, че реалността винаги надхвърля правния свят. Но принципът е да вплетем в правната норма  реалността, която ни е дала достатъчно примери и случаи. Да се анализират научно колко случаи имаме, какви са спорните моменти, как са решавани. Но всичко това трябва да стане в нов НК. Защото кърпежите са са ситуативни неадекватни промени, възникнали под влияние на някакви емоции, които в повечето случаи са неоснователни. - Ами така е. Някой е решил, че е страшно умен и се е опитал да реши всички ситуации наведнъж. Категорично съм против заради случая в Пловдив да се правят промени. Това е абсурден опит да прилагаме друга правна система като англо-саксонската, която е основана на прецедентите. Ние сме по германската система. Ако твориш право по друга система, то ще ражда абсурди. Затова съм твърд привърженик - нов Наказателен кодекс, който да отчита принципите и ценностите на съвременното общество, както и да отчита българската реалност. Тогава можем да създадем норма, която да намалява тълкувателната част в името на справедливостта на народа.", "date": "2018.03.08", "title": "Да не кърпим Наказателния кодекс, а да приемем нов"}
{"url": "http://standartnews.com/balgariya/spetssadat_vrashta_na_prokuraturata_deloto_za_prodazhbata_na_darzhavniya_dyal_v_evn-369105.html", "text": "Специализираният наказателен съд прекрати делото за продажбата през 2011-та година на държавния пакет акции в електроразпределителното дружество EVN. Според магистратите, обвинителният акт е внесен в съда от некомпетентен орган, съобщи БНР. По-рано днес адвокатите на обвиняемите по делото за продажбата на държавния дял в електроразпределителното дружество EVN поискаха от Специализирания наказателен съд да го върне на прокуратурата. Подсъдими в процеса са бившите министри Симеон Дянков и Трайчо Трайков, бизнесменът Иво Прокопиев и още трима души - шефове при посредника в сделката за акциите \"Бул брокерс\". Основният аргумент на адвокатите е неяснота по  обвиненията и липса на връзка между шестимата подсъдими. По линия на присъствието в процеса на представителите на  инвестиционния посредник \"Бул брокърс\", консултирали продажбата на държавните 33% от EVN, защитниците им обясниха, че техните обвинения не са от компетентността на специализирания съд и затова  мястото на Радослав Рачев, Любомир Евстатиев и Петър Василев не е в този  процес. Присъствието им пък правело делото по-тромаво, с което щяло да се наруши  правото на процес в разумен срок на Дянков, Трайков и Прокопиев, твърдят техните адвокати. Прокуратурата  отхвърли всички възражения, определяйки ги като защитна теза. Разпоредителното  заседание беше отложено за днес, след като на 15-и януари бяха констатирани  процесуални пропуски и липсващи адвокати. Този тип заседания беше въведен с промени в НПК - контра мярка за протакане на делата. Щетата по случая, която прокуратурата е изчислила, е в размер на 20 милиона лева. През януари прокурорите по делото Дойчо Тарев и Емил  Петров бяха лаконично уверени в доказателствата: \"След като е внесено в  съда, смятаме, че ще издържи\". Делото претърпя поредица от обрати, докато стигне до Специализирания наказателен съд, единствено компетентен по така наречените  \"корупционни дела\".", "date": "2018.03.08", "title": "Спецсъдът връща на прокуратурата делото за продажбата на държавния дял в EVN"}
{"url": "http://standartnews.com/balgariya/dazhdoven_chetvartak-369071.html", "text": "Днес времето ще се развали и отново ще завали дъжд. Ще е почти тихо, но облачно, като дъждовете ще са по-значителни в планинските райони и Югоизточна България. Ще се появи до умерен северозападен, в Изпочна България североизточен вятър. Минималните температури ще са между 0 и 5 градуса, максималните между 8 и 13 градуса. Атмосферното налягане ще се повиши, но ще остане по-ниско от средното за месеца.", "date": "2018.03.08", "title": "Дъждовен четвъртък"}
{"url": "http://standartnews.com/balgariya/kristalina_georgieva_propastta_v_dohodite_v_es_zaplashva_da_posee_nedovolstvo-369088.html", "text": "Нарастващата пропаст в доходите в страните членки на Европейския съюз заплашва да подхрани политическото недоволство и да помрачи успеха от намаляващите разлики в доходите между по-богатите и по-бедните държави от блока. За това предупреждава главният изпълнителен директор на Световната банка Кристалина Георгиева в интервю за вестник \"Файненшъл таймс\", предаде БТА, цитирана от Новини.бг. Георгиева обобщава, че технологичните промени създават нови работни места за квалифицираните кадри в преживяващите бум градски райони, но изключват по-ниско образованите работници извън големите градове. Бившият европейски комисар изразява увереност, че тези проблеми са решими, но подчертава потенциалните вреди от увеличаващото се неравенство между отделните региони както в старите, така и в новите страни членки на ЕС. \"Ако то не бъде взето под внимание\", предупреждава Кристалина Георгиева, \"има риск хората да се почувстват без права, разочаровани и изоставени\". \"Това ще е плодородна почва за популизма - не непременно за (политици), които излизат с решения, а за хора, които издигат правилния лозунг, диагностициращ проблема.\" Кристалина Георгиева даде интервюто си за авторитетния британски ежедневник преди публикуването на изследване на Световната банка, което показва как намаляването на пропастта между отделните страни членки на ЕС прикрива увеличаващите се неравенства в самите държави. Докладът отчита, че по-бедните страни догонват по-богатите на фона на разширяването на юг и на изток от началото на този век, но някои неравенства в самите държави са се запазили или дори са се увеличили. В Полша, например, брутният вътрешен продукт на глава от населението се е повишил от половината от средноевропейския през 2000 г. до 69 процента през 2015 г. Разликите в доходите между отделните региони в страната обаче са се увеличили. \"Нашата диагноза е, че конвергентната машина на ЕС все още работи. Тя обаче не работи за всички и има признаци за нарастващи разделения\", обобщава главният изпълнителен директор на Световната банка пред \"Файненшъл таймс\". Тя отбелязва, че \"европейците с ниски доходи изостават на трудовия пазар в голяма част от ЕС\", и предупреждава, че \"ако не бъде обърнато внимание на този проблем, ще има увеличаващо се неравенство с всички последици от това.\" Технологичният напредък е повишил броя на креативните и аналитичните работни места с 15 процента през последните 15 години, но тези с ръчен труд са намалели със същите темпове, сочи изследването. Работните места с ръчен труд изчезват особено бързо в България, Италия, Гърция, Румъния, Словения, Унгария, Латвия и Австрия. Докладът призовава за съсредоточаване на вниманието върху пропуските в образованието, които правят по-трудно за хората, загубили своята работа, да се възползват от откриващите се възможности. Над 30 процента от 15-годишните в България, Румъния, Гърция, Малта и Словакия не покриват основните стандарти за грамотност. Този дял надхвърля 20 процента в някои западноевропейски страни, сред които и Франция. Намаляващият ръст на производителността също спъва икономическия растеж в Европа. Той пада особено бързо в южната част на континента, където обременителните регулации в някои страни задушават икономическия растеж и инвестициите, допълва Световната банка.", "date": "2018.03.08", "title": "Кристалина Георгиева: Пропастта в доходите в ЕС заплашва да посее недоволство"}
{"url": "http://standartnews.com/balgariya/zemetresenie_tazi_nosht_blizo_do_provadiya-369094.html", "text": "Земетресение от 3,4 по скалата Рихтер е регистрирано 13 минути след полунощ близо до Провадия, сочат данните на Сеизмологичния център към БАН. Епицентърът на труса е бил на 37 километра югозападно от Варна и на 11 километра от Провадия. Огнището е било на 2 километра дълбочина. От БАН съобщават още, че са последвали няколко съвсем слаби вторични земетресения, но обстановката е нормална и спокойна.", "date": "2018.03.08", "title": "Земетресение тази нощ близо до Провадия"}
{"url": "http://standartnews.com/balgariya/gerb_iska_prezidentat_da_razsekreti_razgovora_s_ruskiya_patriarh-369096.html", "text": "ПГ на ГЕРБ призовава президента, поради големия обществен интерес, да разсекрети стенограмата от разговорите си с руския патриарх Кирил, за да се разсеят съмненията има ли разминаване в националните позиции, изразени при премиера и при държавния глава. Това обяви в кулоарите на Народното събрание Тома Биков. \"Надяваме се, че като човек с ястребско поведение като ястреб да е защитил българската национална позиция\", заяви Биков. И каза, че ние сме благодарни на руската армия, но отбеляза, че в нея са участвали също български опълченци и други националности. Биков припомни, че вече е имало прецедент с разсекретяване на стенограма от събитие при държавния глава - от КСНС. Това е по-секретно заседание, отколкото публична на практика среща между държавния глава и патриарха, смята депутатът. Надяваме се страната ни да е имала национална позиция от всички институции при честванията на 140 години от Освобождението, коментираха от ГЕРБ. Зам.-председателят на ПГ на партията Красимир Велчев припомни срещата на министър-председателя с руския гост и думите на Борисов по повод на 3 март. Премиерът, цитира изказването му Велчев, благодари на руските воини и българските опълченци, и на всички, които са оставили костите си и са дали кръвта си за свободата на България, и изброи - Полша, Финландия, Украйна, Молдова, Сърбия и Черна гора. Според него след разговорите на Румен Радев и патриарх Кирил е останало в пространството нещо неизказано и неизяснено.", "date": "2018.03.08", "title": "ГЕРБ иска президентът да разсекрети разговора с руския патриарх"}
{"url": "http://standartnews.com/balgariya/emirat_na_katar_idva_na_poseshtenie_u_nas-369090.html", "text": "Емирът на Катар шейх Тамим бин Хамад Ал Тани ще бъде на държавно посещение в България по покана на президента Румен Радев, съобщават от прессекретариата на държавния глава. Перспективите за последващо развитие на двустранните отношения между България и Катар и задълбочаването на връзките между инвестиционните, бизнес и академичните среди на двете държави, ще бъдат сред акцентите в разговора на двамата държавни глави. На срещата на \"Дондуков\" 2 се очаква да бъдат обсъдени и бъдещи партньорства в областите на икономиката, енергетиката, селското стопанство, транспорта, търговията и туризма. Церемонията по официалното посрещане на шейх Тамим бин Хамад Ал Тани ще се състои пред сградата на президентската институция. Двамата държавни глави ще имат среща \"на четири очи\", след което ще се проведат пленарните разговори на официалните делегации на България и Катар. В рамките на посещението на шейх Тамим бин Хамад Ал Тани ще се проведе Българо-катарски бизнес-форум с участието на над 60 представители на компании от Държавата Катар. В програмата на държавното посещение е предвидено да бъдат подписани редица документи за двустранно сътрудничество в областта на предприемачеството, образованието и науката, енергетиката, младежта и спорта. По време на визитата си в България шейх Тамим бин Хамад Ал Тани ще разговаря и с министър-председателя Бойко Борисов.", "date": "2018.03.08", "title": "Емирът на Катар идва на посещение у нас"}
{"url": "http://standartnews.com/balgariya/dnes_e_mezhdunarodniyat_den_na_zhenata-369072.html", "text": "Днес е Международният ден на жената. Първият Ден на жената е отбелязан на 23 февруари 1909 г. в САЩ по инициатива на Американската социалистическа партия. Започнал само като политическо събитие за социалистите, празникът постепенно става част от културата на много страни. В някои от тях денят губи политическата си окраска и става просто повод за мъжете да изразят своята симпатия и внимание към жените около тях. В други страни темата за политическите и човешките права на жените, отстоявани от ООН, е силно застъпена, а на борбата за признаване на тези права на жените по света се гледа отговорно и с надежда. В България денят се празнува и като Ден на майката, въпреки че според някои българи Благовещение (25-ти март) е християнският празник на майката и жената.", "date": "2018.03.08", "title": "Днес е Международният ден на жената"}
{"url": "http://standartnews.com/balgariya/opasen_yazovir_blizo_do_sofiya_speshno_se_nuzhdae_ot_remont-369089.html", "text": "За опасен язовир в близост до столицата и за спешното му ремонтиране, алармираха от Държавния технически надзор, предаде БТВ. Язовир Огняново е категоризиран като неизправен. Не е ясно, какво е състоянието на стената му. От 16 години не й е правен пълен технически анализ. „Сега язовирната стена може да се определи само по видим признак, но понякога той е грешен\", каза Иван Сяров, ГД \"Надзор на язовирните стени и съоръженията\". Преливникът също се нуждае от реконструкция. Един от проблемите на язовир Огняново е труднодостъпната кула, от която се контролира водата, тъй като пасарелката, която води към нея, е разрушена. Язовирът прелива през 2005 г.. Тогава наводнява района на Елин Пелин. Сред най-пострадалите е най-близкото село Огняново. В момента съоръжението се поддържа пълно наполовина, водата не се използва. „В състоянието, в което е, и че не се предприемат активни действия по подобряването му в изискванията с наредбата, да, той е опасен\", категоричен е Иван Сяров, ГД \"Надзор на язовирните стени и съоръженията\". Огняново е построен от металургичния комбинат „Кремиковци\" през 93-та г. Съоръжението им е в активите, но дружеството е в несъстоятелност. Областният на София област отговаря само за нивото на водоема и гарантира, че то се контролира постоянно, но отказа запис пред камерата ни.", "date": "2018.03.08", "title": "Опасен язовир близо до София спешно се нуждае от ремонт"}
{"url": "http://standartnews.com/balgariya/naznachiha_plamen_dimitrov_za_shef_na_antikoruptsiya-369097.html", "text": "Народните представители избраха Пламен Георгиев Димитров за председател на Комисията за противодействие на корупцията и за отнемане на незаконно придобитото имущество. „За\" избирането му гласуваха 148 депутати, 66 бяха „против\", а 4 се въздържаха. Новоизбраният председател на комисията е предложение на ГЕРБ. За другия кандидат, Николай Иванов Николов, предложен от БСП, „за\" гласуваха 79 народни представители, 62 „против\" и 73 „въздържал се\". Според приетите правила за избран се счита кандидатът, за който са гласували повече от половината депутати в зала. Като вече избран председател Пламен Георгиев ще предложи свой заместник и трима членове на комисията. Те също ще бъдат избрани от депутатите. В дебатите от ГЕРБ попитаха бил е кандидатът Николай Николов общински съветник в Ловеч. От БСП изтъкнаха, че общинските съветници се избират от хората, а зам.-министрите, какъвто е бил Пламен Георгиев - от правителството. Пламен Георгиев Димитров, който е предложен от ГЕРБ и „Обединени патриоти\", е бил прокурор в Софийска районна и Софийска градска прокуратура, зам.-административен ръководител в Специализираната прокуратура, както и зам.-министър на правосъдието. От 2013 година до момента е председател на Комисията за отнемане на незаконно придобитото имущество. Удостоен е с наградата „Джовани Фалконе\"- за висок професионализъм и принос в борбата с престъпността. Пламен Георгиев е преминал обучение в академията на ФБР за борба с корупцията в публичната сфера.", "date": "2018.03.08", "title": "Назначиха Пламен Димитров за шеф на \"Антикорупция\""}
{"url": "http://standartnews.com/balgariya/borisov_se_sreshtna_s_predstaviteli_na_komisiyata_po_evropeyskite_vaprosi_na_bundestaga-369101.html", "text": "Сътрудничеството с Германия по важните теми от европейския дневен ред обсъди министър-председателят Бойко Борисов с представители на Комисията по европейски въпроси на Бундестага. Отчетени бяха резултатите дотук от воденото от България председателство на Съвета на ЕС, като беше изтъкната ключовата роля на страната ни за активизиране на диалога със страните от Западните Балкани и стимулирането на реформите в тях. В разговора Бойко Борисов посочи, че приобщаването към ЕС изисква установяване и утвърждаване на добросъседски отношения, при които няма нерешени политически въпроси, както и стимулиране на регионалното сътрудничество по общи проекти в сферата на енергетиката, сигурността и инфраструктурното свързване. Дискутирана беше и темата за миграцията като беше отбелязана необходимостта от ефективно управление и контрол на външните граници на ЕС за сигурността на Съюза и за безпроблемното прилагане на правото на свободно движение. Заедно с това премиерът Бойко Борисов заяви, че присъединяването на България към Шенгенското пространство остава приоритет, който ще засили общата европейска сигурност. Дунавската стратегия, Брекзит, Многогодишната финансова рамка, Механизмът за сътрудничество и оценка също бяха във фокуса на разговорите между българския министър-председател и немските депутати.", "date": "2018.03.08", "title": "Борисов се срещна с представители на Комисията по европейските въпроси на Бундестага"}
{"url": "http://standartnews.com/balgariya/evakuirat_zhiteli_na_dve_sela_zaradi_prelivane_na_yazovir_rogozen-369099.html", "text": "Евакуират жители на две села в община Хайредин заради преливане на язовир \"Рогозен\". Язовирът е последна точка от каскада с 15 водоема, които са водосбор за област Враца. Цяла нощ аварийна група е работила за намаляване на притока през преливника. Има опасност той да се разруши от напора на голямото водно количество. С допълнителни помпи ще се осъществи контролирано изпускане, за да се укрепи преливникът. Живеещите близо до язовира жители на селата Ботево и Бързина ще бъдат евакуирани превантивно. Преди две години заради обилното снеготопене в общината имаше подобна ситуация. \"В община Хайредин предупреждението за опасно покачване на нивото на водоема е постъпило от съседната община Борован късно снощи. Цяла нощ аварийна група е работила за намаляване на притока през преливника. Има опасност той да се разруши от напора на голямото водно количество\", каза съобщи за БНР кметът на Хайредин Тодор Алексиев. \"Единствено имаме  два язовира, при които водосборът е малко по-голям, тъй като снеготопенето е по-активно. Това е \"Росино\", но там в момента ситуацията е нормална, все още поддържаме нормално изтичане на водата, така че няма опасност. Другият е \"Вардун\", който в момента прелива, но нямаме опасно покачване на водата, което да притеснява  жителите и гражданите на област Търговище\", заяви кметът на Хайредин Тодор Алексиев.", "date": "2018.03.08", "title": "Евакуират жители на две села заради преливане на язовир \"Рогозен\""}
{"url": "http://standartnews.com/balgariya/radev_i_sheyh_altani_obsadiha_energiynata_diversifikatsiya_na_balgariya-369103.html", "text": "Утвърждаването на България като регионален център на информационните технологии в Югоизточна Европа и бързото развитие на телекомуникациите и туризма създават предпоставки за привличането на инвестиции от Катар в тези бързо развиващи се сектори на българската икономика за установяването на взаимноизгодни партньорства. Това беше позицията на президента Румен Радев и на Н.В. емира на Държавата Катар Шейх Тамим бин Хамад Ал-Тани, който е на държавно посещение у нас по покана на българския президент, съобщиха от прессекретариата на държавния глава. Двамата държавни глави обсъдиха редица проекти от взаимен интерес в сферата на земеделието и производството на храни, транспортната инфраструктура, енергетиката, науката и образованието, спорта и други. Проектът за изграждането на Институт за устойчиво развитие в България с технология от ЦЕРН, в който да бъде създаден и център за лечение на онкологични заболявания с адронна терапия и обучение на физици, беше откроен като особено перспективен по време на пленарните разговори на официалните делегации на двете държави за привличането на инвестиции от чужбина и установяването на научни партньорства. Страната ни има интерес да използва и опита на Катар в изграждането на интермодални пристанища, както и за привличането на инвестиции в изграждането и развитието на инфраструктура у нас, която е част от европейските транспортни коридори, беше подчертано още на срещата. Усилията на България за енергийна диверсификация и доставки на природен газ за страната ни от Държавата Катар също бяха обсъдени по време на разговорите между официалните делегации и беше изразена позицията на страната ни заявеният интерес за партньорство да бъде надграден със сключването на двустранен договор. Като особено перспективна сфера от взаимен интерес беше отбелязан обменът на инвестиции и опит в сферата на земеделието и изграждането на земеделски ферми у нас, които да реализират своята продукция в Катар. В рамките на посещението на Шейх Тамим бин Хамад ал-Тани в София се провежда Българо-катарски бизнес форум с участието на над 60 предприемачи от Катар и ще бъдат подписани редица документи за двустранно сътрудничество между Република България и Държавата Катар в областта на енергетиката, младежта, културата и спорта, образованието и науката и предприемачеството. В качеството си на председател на Съвета на ЕС, България ще продължи да подкрепя международните инициативи за укрепване на сътрудничеството и политическия диалог за стабилизиране на региона на Персийския залив, подчерта Румен Радев. Държавният глава беше категоричен, че мирните преговори и международната дипломация следва да бъдат насърчени за преодоляване на предизвикателствата. „Преговорите и взаимното зачитане на интересите на страните са безалтернативни в процеса на разрешаването на настоящите проблеми в Персийския залив. Стабилността и сигурността на страните-членки на Съюза за сътрудничество в Залива е от ключово значение за България и Европа\", заяви президентът. По време на срещата си с емира на Държавата Катар беше изразена и признателността на страната ни за подкрепата, която близкоизточната страна и Негово Височество Емира-баща, шейх Хамад бин Халифа Ал Тани оказаха за освобождаването на осъдените на смърт в Либия български медици. По-рано днес пред президентската институция се състоя церемонията по официалното посрещане на Шейх Тамим бин Хамад Ал-Тани в България. Двамата държавни глави проведоха лична среща и разгледаха центъра на София, както и културно-исторически забележителности в столицата.", "date": "2018.03.08", "title": "Радев и шейх Ал-Тани обсъдиха енергийната диверсификация на България"}
{"url": "http://standartnews.com/balgariya/prodalzhava_kontroliranoto_izpuskane_na_yaz_ticha-369095.html", "text": "Продължава наблюдението и контролираното изпускане на язовир „Тича\", който започна да прелива снощи. За кратко нивото на водата се е повишило критично и затова се наложи двама министри да проверят на място съоръжението. Още в края на февруари екоминистерството е предписало контролирано изпускане на вода. Затоплянето от последните дни довело до по-бързото топене на снеговете и нивото на водоема се повишило рязко. Към момента ситуацията е овладяна, язовирът се изпуска по план и няма опасност от наводнения. „Това планово изпускане може би е трябвало да започне малко по-рано, на практика ние очаквахме около 13 кубика приток в секунда, докато те в един момент бяха 132. Но въпреки това предвиденото намаляване, което направихме, се оказа достатъчно, за да няма проблем. Искахме обаче да се убедим с министър Порожанов на място, че всичко е наред\", обясни министърът на околната среда и водите Нено Димов.", "date": "2018.03.08", "title": "Продължава контролираното изпускане на яз. \"Тича\""}
{"url": "http://standartnews.com/balgariya/premierat_na_sreshta_s_darzhavniya_sekretar_na_velikobritaniya_deyvid_deyvis-369102.html", "text": "България ще запази установените близки отношения с Великобритания в бъдеще, тъй като отговарят на интересите на двете държави и на стратегическото им партньорство в НАТО. От особено значение е поддържането на вече създаденото отлично сътрудничество по въпросите на сигурността, посочи министър-председателят Бойко Борисов при срещата си с Дейвид Дейвис, държавен секретар по излизането на Великобритания от ЕС. Двамата бяха единодушни, че България и Великобритания ще запазят добрите си партньорски отношения в политиката, икономиката, туризма и сигурността. По време на разговора си с държавния секретар на Обединеното Кралство Великобритания и Северна Ирландия българският премиер отбеляза, че въпреки процеса на Брекзит, Европа трябва да остане обединена и силна. От своя страна Дейвис поздрави премиера Борисов за доброто водене на председателството на Съвета на ЕС.", "date": "2018.03.08", "title": "Премиерът на среща с държавния секретар на Великобритания Дейвид Дейвис"}
{"url": "http://standartnews.com/balgariya/yadets_nyama_stenograma_ot_razgovora_na_prezidenta_i_ruskiya_patriarh-369104.html", "text": "Разговорите на президента с патриарх Кирил и водената от него делегация не са били засекретявани, нито е водена стенограма, съобщиха от прессекретариата на държавния глава. От там подчертаха, че българските национални интереси се отстояват твърдо и отговорно на всяка международна среща на президента Румен Радев. По-рано днес парламентарната група на ГЕРБ излезе с настояване президентът да разсекрети стенограмата от срещата си с руския патриарх, за да отпаднат неяснотите какво е предизвикало острото изказване на главата на Руската православна църква.", "date": "2018.03.08", "title": "ЯДЕЦ! Няма стенограма от разговора на президента и руския патриарх"}
