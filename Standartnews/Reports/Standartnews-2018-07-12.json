{"url": "http://standartnews.com/svyat/vitsepremierat_zaharieva_shte_uchastva_v_sreshtata_na_varha_na_nato_v_bryuksel-373503.html", "text": "Външният министър Екатерина Захариева ще участва в срещата на държавните и правителствените ръководители на страните-членки на НАТО. Срещата ще се проведе на днес и утре в Брюксел. Това е първата Среща на върха на НАТО след преместването на националните делегации в новата главна квартира на НАТО в Брюксел. По време на срещата съюзниците ще очертаят бъдещите насоки относно адаптацията на НАТО към актуалната среда за сигурност, ще обсъдят политиката на „Отворени врати\", утвърждаването на стабилност отвъд границите на Алианса и по-нататъшния принос в противодействието на тероризма. Министър Захариева ще участва в работна вечеря на външните министри, основната тема на която ще бъде сигурността в страните от Близкия изток и Северна Африка. Предвижда се съвместно заседание с участието на председателите на Европейския съвет и на Европейската комисия, както и на страните-партньори Швеция и Финландия, на което ще бъдат обсъдени актуалните предизвикателства пред евроатлантическата сигурност. В рамките на заседанието ще бъде отчетен напредъкът в изпълнението на мерките за сътрудничеството между НАТО и ЕС, в контекста на подписването на нова съвместна декларация между двете организации. Очаква се съюзниците да отправят покана до правителството в Скопие за започване на преговори за присъединяване към Алианса.", "date": "2018.07.11", "title": "Вицепремиерът Захариева ще участва в срещата на върха на НАТО в Брюксел"}
{"url": "http://standartnews.com/svyat/gartsiya_reshi_da_izgoni_ruski_diplomati-373509.html", "text": "Гръцкото правителство реши да изгони двама руски дипломати и да забрани на още двама да влизат в страната, като ги обвини, че се бъркат във вътрешните работи на страната и осъществят незаконна дейност, която нанася вреди на националната сигурност ма Гърция, съобщи електронното издание на гръцкия вестник Kathimerini, цитирано от агенция „Фокус\". По-конкретно, Атина обвинява руските дипломати, че са се опитвали да добият и предадат важна информация, както и да подкупят гръцки държавни служители, което обаче е било осуетено, пише изданието. Случаят вади на преден план напрежението между Гърция и Русия, което нараства през последните две години заради съображения от сферата на регионалната сигурност, както отбелязва вестникът. Съгласно думите на високопоставени гръцки дипломатически източници, Атина иска незабавно експулсиране на двамата дипломати, включително служителят в руското посолство Виктор Яковлев и изгонването на още двама. Същите източници отбелязват, че инициативата е предизвикана от многобройни координирани усилия за увеличаване на руското влияние в Гърция, включително, освен всичко друго, дейността на Имперското православно палестинско общество. Въпреки последните събития, както са заявили източниците на „Катимерини\", Гърция продължава да иска добри отношения с Русия и насърчава приятелството между двата народа, но това може да се случи само ако всяка от страните се съобразява със суверенитета на другата. Те посочват също внимателната позиция на Атина по случая „Скрипал\", когато тя не последва другите западни страни в гоненето на руски дипломати, нещо което бе приветствано в Москва. Въпреки опитите на гръцкото правителство да поддържа отношенията с Русия на добро ниво, отбелязват източниците на изданието, в последно време различни кръгове, свързани с руските интереси са се бъркали във вътрешните работи на Гърция. Както твърдят източниците на „Катимерини\", тези кръгове са се опитвали да повлияят на общини, митрополити от ГПЦ и да получат още по-голямо влияние на Атон чрез подкупи. Неназованите информатори на изданието посочват също усилията на Москва да се намеси в чувствителен вътрешен въпрос за Гърция като споразумението с БЮРМ (Бивша югославска република) за името и по този начин се вреди на ролята на Атина на Балканите. Те добавят, че решението за експулсациите се отнася само до определени личности и не променя като цяло добрите намерения на Гърция към Русия. Източниците на „Катимерини\" добавят, че ако Москва предприеме „ответни мерки\", това само ще доведе до допълнително влошаване на отношенията. Същевременно, те посочват факта, че нито един служител на гръцките дипломатически и консулски представителства в Русия не е излязъл извън строгите рамки на своята мисия.", "date": "2018.07.11", "title": "Гърция реши да изгони руски дипломати"}
{"url": "http://standartnews.com/svyat/royters_vazmozhno_e_balgariya_da_poluchi_data_za_prisaedinyavaneto_kam_chakalnyata_na_evroto-373508.html", "text": "Възможно е България да получи дата за присъединяването към механизма ERM II, предхождащ еврозоната, съобщава Ройтерс, цитирана от БНР. Според говорител на Марио Сентено, който оглавява Еврогрупата, България е изпратила писмо, с което потвърждава ангажиментите си за оздравяване на банковия сектор. Не е ясно какви точно са новите ангажименти, но дипломати от Еврогрупата коментират, че новото писмо е \"позитивен знак\". Страната ни е потвърдила и искането си за присъединяване към ERM ll и банковия съюз. Финансовите министри от еврозоната се събират в Брюксел в четвъртък. На нея ще присъстват и български представители, като ще се дискутират следващите стъпки на България по пътя към еврозоната. Оценката на новите ангажименти обаче може да отнеме над една година и едва след това, ако е положителна, България може да влезе в ERM II . \"Получихме писмо от българските власти с ангажименти за твърдото им намерение да влязат в ERM-II и в Банковия съюз\", каза говорителят на председателя на Еврогрупата Марио Сентено. Няма юридическо изискване за държавите, които искат да влязат в еврозоната, да бъдат и членове на Банковия съюз, но специално по отношение на България такова искане беше поставено, макар че страната ни покрива номиналните критерии за влизане във валутния съюз - под 3% дефицит от БВП, под 60% дълг от БВП и средната инфлация за еврозоната. Членовете на Банковия съюз на практика предават суверенитет на ЕЦБ по отношение на надзора на финансовия си сектор и специално на банките.", "date": "2018.07.11", "title": "Ройтерс: Възможно е България да получи дата за присъединяването към чакалнята на еврото"}
{"url": "http://standartnews.com/svyat/nikoy_ne_posreshtna_donald_tramp_v_bryuksel_vsichki_gledali_macha-373504.html", "text": "Пристигането на президента на САЩ Доналд Тръмп в Брюксел за срещата на върха на НАТО остана незабелязано от най-високопоставените представители на властите на Белгия заради протичащия по същото време в Санкт Петербург полуфинален мач между Франция и Белгия от Световното първенство по футбол, пише белгийският вестник \"Соар\". По данни на вестника никой от държавното ръководство на Белгия не е посрещнал Тръмп, защото всички са гледали мача. Белгийският крал Филип и външният министър Дидие Рейндерс бяха на стадиона в Санкт Петербург, а премиерът Шарл Мишел следеше мача от една от фен зоните в град Брен льо Конт. Президентът на САЩ, както и останалите държавни и правителствени ръководители, бе посрещнат само от представител на белгийското външно министерство. Миналата година Тръмп бе посрещнат на пристигането си в Брюксел за срещата на върха на НАТО от премиера Шарл Мишел. Около 2400 белгийски полицаи и 1000 военни са мобилизирани за срещата на върха на НАТО в Брюксел. Мерките за сигурност са въведени още от снощи заради полуфиналния мач Франция-Белгия от Световното първенство по футбол, предаде Франс прес. На срещата на върха на алианса са очаквани тридесетина държавни и правителствени ръководители. Освен централата на НАТО силите на реда ще обезопасят и кралските музеи за изкуство и история в парка на Петдесетилетието, където лидерите ще вечерят днес. Около тези зони ще се издигнат обезопасителни периметри, а някои улици ще бъдат отцепени. Движението още вчера бе ограничено в района на парка.", "date": "2018.07.11", "title": "Никой не посрещна Доналд Тръмп в Брюксел, всички гледали мача"}
{"url": "http://standartnews.com/svyat/tsvetan_tsvetanov_uchastva_v_sreshta_na_varha_na_transatlanticheskata_parlamentarna_grupa-373536.html", "text": "Председателят на ПГ на ГЕРБ и заместник-председател на партията  Цветан Цветанов взе участие в 9-ата Среща на върха на Трансатлантическата парламентарна група, която се проведе във Вашингтон. В рамките на форума парламентаристи от САЩ и Европа обсъждаха различни аспекти на двустранните политически отношения като политиката на администрацията на Доналд Тръмп и влиянието върху отношенията САЩ – ЕС, бъдещето на евроатлантическите двустранни връзки и отношението към Русия, икономическите и демографските аспекти на отношенията САЩ – ЕС, търговските предизвикателства, дисбалансите и бъдещите възможности. На конференцията бяха дискутирани още имигрантската криза в Европа и взаимосвързаността й с кризите в Сирия, Ирак, Либия и Йемен, както и стратегии за противодействие на радикализацията. Трансатлантическата парламентарна група е създадена през 2008 г. като инструмент за създаване на близки работни отношения между законодатели от Европа и Америка по противодействие на терористични и други заплахи за демократичните общества. Тези срещи са важна крачка в изграждането на здраво и работещо трансатлантическо сътрудничество. В тазгодишната среща участие взеха членове на Европейския парламент и националните парламенти на България, Германия, Естония, Испания, Италия, Литва, Полша и Словакия. В рамките на конференцията Цветан Цветанов проведе работна среща с конгресмена от Републиканската партия Ричард Хъдсън, който е член на Комисията по вътрешна сигурност в Камарата на представителите. С него Цветанов обсъди аспектите на парламентарните процедури и правила за контрол над правоохранителните и специалните служби. Цветан Цветанов, който е и председател на Комисията по вътрешна сигурност и обществен ред, обърна специално внимание на безспорния успех на парламентарното измерение на българското председателство, а именно - приемането в София на  правно-нормативната рамка за парламентарен контрол върху дейността на Европол от страна на ЕП и националните парламенти. Конгресмен Хъдсън прояви интерес към тази практика и я определи като важен елемент за контрол от страна на гражданското общество върху специализираните органи в правоохранителната рамка. По-късно Цветан Цветанов разговаря и с конгресмена Джон Ръдърфорд от щата Флорида, който също е член на Комисията по вътрешна сигурност в Камарата на представителите. Преди избирането му за конгресмен Ръдърфорд е бил в правоохранителните органи на САЩ в продължение на 41 години, 12 от които като шериф на окръг Дювал във Флорида. По време на срещата стана ясно, че в своята законодателна дейност Джон Ръдърфорд има афинитет към контрола върху оръжията и обмена на оперативно-разузнавателна информация между отделните служби и звена на правоохраната. В тази връзка конгресменът прояви интерес какви са законодателните практики в тези сфери, както и по какъв начин се осъществява този вид дейност в България. Цветан Цветанов го информира за действащата в България правно-нормативна база, позовавайки се на опита си като председател на Комисията по вътрешна сигурност и обществен ред и министър на вътрешните работи. Той подчерта, че бързият, точен и прецизен откъм фактология обмен на оперативна информация между отделните звена вътре в националната правоохранителна система, както и на международно равнище със съюзническите служби, е от решаващо значение. Като конкретен пример беше посочено разследването на терористичния акт в Бургас през 2012 г., когато с помощта на Европол, американските, израелските, канадските и астралийските служби бяха разкрити преките извършители на атентата и тяхната организационна съпричастност към военното крило на Хизбула.", "date": "2018.07.11", "title": "Цветан Цветанов участва в Среща на върха на Трансатлантическата парламентарна група"}
{"url": "http://standartnews.com/svyat/radev_rakovodi_balgarskoto_uchastie_na_sreshtata_na_nato-373540.html", "text": "Президентът Румен Радев ръководи българската делегация за участие в Срещата на държавните и правителствените ръководители на страните-членки на НАТО, която се днес и утре в Брюксел. Това съобщиха от прессекретариата на президента. Финансовите средства, отделяни за отбрана от държавите-членки, изграждането на съвременни отбранителни способности, засилването на ролята на Алианса в борбата с тероризма, политиката на отворени врати на НАТО, както и развитието на отношенията НАТО-ЕС ще бъдат сред темите, които ще бъдат обсъждани в рамките на Срещата на върха. Очаква се по време на срещата Република Македония да получи покана за преговори за присъединяване към Алианса", "date": "2018.07.11", "title": "Радев ръководи българското участие на срещата на НАТО"}
{"url": "http://standartnews.com/svyat/pokaniha_makedoniya_v_nato_balgariya_ya_privetstva-373541.html", "text": "НАТО официално покани Македония за започване на преговори за членство в Алианса, след като Скопие постигна споразумение за името си с Гърция, предава AFP. „Вратите на НАТО са отворени и ще останат такива: съгласихме се да поканим правителството в Скопие и да започнем преговори за членство. Веднъж щом бъдат приключени всички национални процедури за финализиране на договора за името, Македония ще се присъедини към НАТО като нашия 30-ти член\", заяви генералният секретар на Алианса Йенс Столтенберг по време на срещата на върха в Брюксел. Приветстваме решението от Срещата на върха на НАТО за започване на разговори с Република Македония за присъединяване към Алианса – решаваща стъпка към нейната евроатлантическа принадлежност. Подкрепяме решимостта на правителството в Скопие да продължи с прилагането на реформите и с укрепването на добросъседските отношения. Това съобщиха от пресцентъра на Министерството на външните работи. От министерството заявяват, че от своя страна ще продължат да оказват необходимата подкрепа в духа на Договора за приятелство, добросъседство и сътрудничество, който беше подписан през 2017 г. \"Разглеждаме постигнатия напредък и като успех на нашата активна политика за европейско и евроатлантическо бъдеще на целия регион - успешно реализиран приоритет и в рамките на приключилото преди дни Българско председателство на Съвета на ЕС. Поканата към Република Македония е ясно потвърждение, че политиката на „Отворени врати\" на Алианса остава валидна и допринася за сигурността и стабилността в евроатлантическото пространство\", посочват още от МВнР.", "date": "2018.07.11", "title": "Поканиха Македония в НАТО, България я приветства"}
{"url": "http://standartnews.com/sport/stefka_ofitsialen_gost_na_finala_na_svetovnoto-373543.html", "text": "Председателят на БОК Стефка Костадинова ще пътува за Москва за да бъде сред официалните гости на финала на футболния Мондиал в неделя. Световната рекордьорка в скока на височина ще пристигне в руската столица по покана на Организационния комитет и лично на президента на Руския Национален олимпийски комитет.", "date": "2018.07.11", "title": "Стефка официален гост на финала на световното"}
{"url": "http://standartnews.com/lyubopitno/pevitsata_tita_vrachva_koronata_na_mis_sozopol_na_18_yuli-373525.html", "text": "Тийн-сензацията Тита и кметът на Созопол Панайот Рейзи ще връчат короната и лентата на победителката в осмото издание на конкурса Мис Созопол. Традиционно надпреварата ще се проведе на амфитеатъра в стария град на 18 юли по време на празниците на града. Десет момичета от Бургаска област ще се състезават в конкурса, който е част от националната надпревара за Мис България. В журито ще бъдат един куп красавици, сред които Мисис България Валя Жекова, Мисис Бургас за 2018 г. Вержиния Иванова, вице Мис България Йовита Георгиева, миналогодишната носителка на титлата Мис Созопол Габриела Панайотова, лицензиантката на конкурса Мис България Ирина Папазова и холивудският гост – продуцентът Зий Ребело. Красивите млади жени ще дефилират в три стандартни тура, като дизайнерката Мария Диомова, дъщеря на Стефан Диомов, подготвя уникални тоалети специално за тях. По традиция водещ на шоуто ще бъде Искрен Пецов, който ще представи и новите си летни хитове.", "date": "2018.07.11", "title": "Певицата Тита връчва короната на Мис Созопол на 18 юли"}
{"url": "http://standartnews.com/mneniya/u_nas_veche_se_pravyat_chasti_za_tsyal_avtomobil-373538.html", "text": "- Много точно определяте интереса като лавинообразен и тук ключово е как това нарастване може да бъде посрещнато от възможностите на страната ни. В последните над 15 г. броят на инвеститорите в България, предимно чужди компании, нарасна значително и страната ни зае своето място на картата на държавите с развиваща се автомобилна индустрия. Това не е случаен факт, в основата е нивото на специалистите – инженерни и производствени, географското ни предимство,  роля изигра и присъеднияването ни към ЕС, традициите в електрониката и информационните технологии, както и нивото на образованието. При наличието на достатъчно вече установени компании, като отчетем и геополитическото ни място в Европа, и на Балканите в частност, благоприятния инвестиционен климат и условия, нивото на специалистите, които са заети в момента в тази индустрия и са с дългогодишен опит и познаване на стандартите и изискванията на производителите на автомобили - съвсем очаквано е инвестиционният интерес да бъде лавинообразен. Много пъти се спекулира с евтиния труд. Да, в сравнение със Западна Европа, цената на труда е по-ниска, но и цената на живот в България – също. Темпът на нарастване на възнагражденията на заетите в автомобилния сектор, и особено в развойната дейност, се движи паралелно с този в ИТ сектора. Същото може да се каже и за производствените предприятия. Но все пак България привлича не само с цената на труда, но и с много други предимства, темпът на увеличаване на възнагражденията е с постоянна тенденция. Има и някои тенденции, които са притеснителни, а именно доколко страната ни има възможност да поема този инвестиционнен интерес. И тук проблемът основно е наличието на достатъчно работна ръка не само в големите градове, но и в малките населени места. Тенденцията на висока концентрация на бизнеса в големите градове е нездравословна - както за самите градове, така и за компаниите, които оперират в среда на висока конкуренция за работна ръка на всички нива. Но няма компания, която да избере слабонаселено място или с неподходяща инфраструктура поради очакванията си за растеж. Няма инвеститор или компания, която да не отчита предизвикателство как да посрещне растежа по отношение на нужните хора. - Неведнъж аз и колегите сме казвали, че ако вземете картата на автомобилната индустрия в България, то ние можем да сглобим автомобил, също така имаме и примери като Great Wall в Ловеч. В същината на привличането на голям автомобилен производител има няколко аспекта. На първо място е активната роля на държавата в този процес, както и на разговорите на междудържавно ниво. Няма държава в Централна и Източна Европа, която да не се съревновава за привличане на нови или разрастване на съществуващите производители. В този аспект нашата задача е доста по-трудна и изисква повече усилия в тази конкурентна борба. На следващо място е наличието на инфраструктура, която да отговори на високите изисквания на производителите. Смятам, че с динамичното развитие на индустриалните зони и успешното им управление, този фактор е налице. Тук включвам и пътната и железопътна инфраструктура, която е абсолютно критична за този сектор. Логистиката е вторият по значимост фактор след наличието на достатъчен човешки капитал, а той, както споменах вече, е критичен. - Производителите на отделни компоненти в България се развиват все по-успешно, но това, което все още липсва на страната ни, е производството на цял автомобил от голяма световна марка – нещо, което вече постигнаха много от съседките ни, включително Румъния и Сърбия. Ето защо, по инициатива на Аутомотив Клъстер България, през 2018-а започна реализацията на нещо, което досега не е било правено – роудшоу с поредица от срещи с най-големите световни производители. Ние сме безкрайно щастливи, че правителството прегърна идеята и сме уверени, че много скоро първите положителни резултати от тази инициатива ще станат публично достояние. Без подкрепата на държавата подобен мащабен план не би звучал сериозно и не би имал шансове за успех. Миналата седмица делегацията ни се върна от Азия, където бяха проведени серия от много продуктивни срещи с различни OЕМ и Tier 1 производители, които дадоха положителни сигнали за интерес към България. За съжаление, на този етап не можем да разкрием повече информация за водените разговори, но ние сме убедени, че това е единственият път за ускорено развитие на автомобилната индустрия в България. - Този въпрос става все по-наболял и, уви, препъни камък за много инвестиционни намерения. Общото положение в региона със сигурност не е по-добро, но поради нарастващата конкурентна среда в България, ефектът се усеща болезнено. По отношение на инженерните кадри, както споменах, припокриването с ИТ индустрията е пълно, особено в сферата на софтуерните специалисти, инженерите по електроника и механика. В България вече се разработват и проекти за автономни автомобили, с което нуждата от специалисти в сферата на изкуствения интелект става още по–сериозна. Разбира се, при такова търсене на специалисти, кариерните възможности са неограничени, а заплатите – повече от добри. - Нашата образователна система, и особено системата на висшето образование, се намира в инерция без видимо раздвижване в посока нуждите на бизнеса. Това се дължи както на факта, че поради ниско заплащане няма достатъчно преподаватели, така и на това, че движещата сила за функционирането на унверситетите е субсидията за всеки студент. По този начин много държавни университети все още поддържат в програмите си изчерпани специалности и предмети, за сметка на актуални и нужни дисциплини. За съжаление, консервативният подход и отстояването на статуквото пречи на адекватното състояние на образованието. При тази ситуация компаниите неизбежно се превръщат в дообучаващи организации за базовите знания, а след това и за повишаване на квалификацията и въвеждането в нови технологии. - Силно вярвам, че скоро ще привличаме все повече български студенти обратно в България, защото чуждите компаниите са тук, работната среда е същата, дори в някои ситуации по-добра, защото (особено в технологичните фирми) заплащанията са високи и дават чудесен стандарт. Сигурен съм, че ще намерят мотивация, не само защото тук е родината, но и защото талантът се цени. В момента хората избират компаниите, в които да работят, а не обратното. - Нуждата, както казах, е крещяща, с което и привличането на \"вносни\" кадри е глътката въздух, от която икономиката ни има нужда. С последните промени на регламента, подкрепени от вицепремиера Валери Симеонов, процедурата се облекчи допълнително, с което и нуждите на бизнеса могат да бъдат посрещнати по-бързо. - Браншът разчита преди всичко на активен диалог с държавата и подкрепа за нужните промени в образованието – висшето и дуалното, трудовото законодателство, с местната власт при важни проекти и прилежаща инфраструктура, с ключво значение са насърчителните мерки и данъчни облекчения при разходите за развойна дейност. Такъв модел съществува в останалите държави от ЕС и АКБ активно работи с правителството за въвеждане и в България. - Очаквам темпът на развитие на автомобилната индустрия в страната да изпревари много други. Въпреки, че в момента оценката на индустрията е около 4% от БВП, то смятам, че този процент ще нарасне значително. В България се разработват софтуерни проекти, сензори, радари и компоненти за автономни автомобили, производствата стават все по-технологични, всичко това – на фона на предвидима и устойчива инвестиционна среда. Ще бъде изградена площадка за тестване на автономни автомобили със съдействието на община Бургас– това са само няколко примера от това, което се случва в страната ни. Смятам, че дава оптимизъм за бъдещето. - Тази тема е важна, защото електрическата мобилност е част от бъдещето. За да имаме успешен път в тази посока е критично да бъде изградена достатъчна инфраструктура от бързи зарядни станции, електропреносната система да има капацитет да поддържа тези станции, както и да се създадат стимули за закупуване на такъв автомобил. - Зад всеки полуавтономен или напълно автономен автомобил стои система за взимане на решения и управление на база изкуствен интелект. Системите стават все по-прецизни, остава обаче да бъде решен проблемът кой ще носи отговорност и как ще се реши правната рамка. Останалото е въпрос на време.", "date": "2018.07.11", "title": "У нас вече се правят части за цял автомобил"}
{"url": "http://standartnews.com/biznes/moskva_ni_predlaga_tranzit_bez_razreshitelni-373537.html", "text": "Транзитният превоз на товари през териториите на България и Русия вече да се осъществява без задължителните от десетилетия насам и досега \"транзитни разрешителни\". Това предложение е отправила Москва до правителството на България, научи Стандарт\". Руският премиер Дмитрий Медведев подписал указ за одобряване на проект на споразумение за изменение на Спогодбата между правителствата на Русия и България за международни автомобилни съобщения от 19 май 1995 г., влязла в сила на 13 юли 1996 г. С три леки корекции в текста транзитните превози на товари на териториите на двете държави вече да стават без разрешителни, предлагат руснаците. За целта от \"Статия 6, точка 1 на спогодбата отпадат думите \"или транзит на техните територии\", като се допълва с нова 5-а точка, която гласи: \"5. Транзитните превози на товари на териториите на договарящите се страни ще се осъществяват без разрешителни.\" Със същата цел от статия 14 отпада съчетанието \"и транзитни\". С предложените промени ще се либерализират транзитните превози на товари през двете държави, което ще облагодетелства търговията, като намали разходите на превозвачите. Предложението за промяна в спогодбата е изпратено в София чрез българското посолство в Москва. Ако измененията бъдат приети от наша страна, те ще влязат в сила 30 дни след получаване на нотата с българското съгласие в Москва, става ясно още от документа. Промените не засягат търговията между Русия и България, която ще продължи да се извършва само при наличие на двустранни разрешителни. Припомняме, че Москва предлага на България пълна либерализация на транзитните превози още от началото на 2016 г., когато по време на проведеното в Москва заседание на руско-българската Смесена комисия по въпросите на сътрудничеството в областта на международните автомобилни превози направи това предложение.", "date": "2018.07.11", "title": "Москва ни предлага транзит без разрешителни"}
{"url": "http://standartnews.com/lyubopitno/uber_shte_predlaga_i_elektricheski_skuteri-373486.html", "text": "Освен коли и велосипеди компанията Uber вече ще предлага и превоз с електрически скутери, които са много удобни за големите градове с тежък трафик и задръствания. За целта Uber Technologies Inc. се обединява с фирмата за наем на електрически скутери Lime, инвестирайки в нея 335 млн. долара, пише investor.bg. Въпреки че подробностите за партньорството все още се финализират, е ясно, че Uber планира да популяризира Lime в мобилното си приложение и да сложи логото си на скутерите. Uber направи подобна стъпка със стартъп, наречен Jump Bikes, който дава под наем електрически велосипеди, преди да придобие бизнеса за повече от 100 млн. долара през април. Uber заяви, че все още планира да пусне собствено предложение за е-мотори в повече градове по света. Съюзът Uber-Lime ще има последици за набиращата сили „война на скутерите\". Откакто Lime бе основана преди 18 месеца, компанията от Сан Матео, Калифорния, набра 467 млн. долара. Базираната в Лос Анджелис компания Bird Rides Inc. има почти същия капитал. Тя е основана от Травис Вандерзанден, бивш мениджър на Uber. За разлика от ярката цветова схема на Lime и привлекателните ръководители, Bird използва по-тъмни тонове, а основателят му е спорна фигура. Инвеститорите наскоро оцениха едногодишната компания на Вандерзанден на 2 млрд. долара. Lime заяви, че услугата x, която позволява на клиентите да наемат скутери, разпръснати из градовете, и да ги оставят на тротоара, за да може да ги наеме следващия клиент, е на разположение на повече от 70 пазара в САЩ и Европа. Новият капитал ще отиде за закупуване на десетки хиляди леки електрически скутери. Те се произвеждат в Китай и това създава вероятност за повишаване на тяхната цена, тъй като САЩ добавиха скутерите към списъка с потенциални мита за стоки от Китай. Uber вече подаде заявление в Сан Франциско, за да представи своя собствена скутер услуга. Анализатори пък видяха риск тази поява на по-евтини видове транспорт да подкопаят основната дейност на Uber за предоставяне на превоз с коли. \"Като компания вече имаме опит със самоканибализацията\", казва Рейчъл Холт, бивш ръководител на бизнеса на Uber в Северна Америка, която сега води усилията за пускане на услуга със скутери и моторни велосипеди заедно с партньорства за обществен транспорт. Тя каза, че Uber е подбила първоначалния си бизнес с по-евтина услуга. След поемането на длъжността главен изпълнителен директор на Uber през миналата година Дара Косровшахи формулира стратегия, която ще направи приложението на компанията централно място за всички видове градски транспорт. Това включва обществен транспорт, коли под наем, скутери и велосипеди.", "date": "2018.07.11", "title": "Uber ще предлага и електрически скутери"}
{"url": "http://standartnews.com/lyubopitno/mitaka_v_nova_filmova_produktsiya_mozhe_da_se_mahne_ot_sofiya_den_i_nosht-373520.html", "text": "Младият и вече популярен актьор Кристиан Кирилов, както е истинското име на Митко от хитовата поредица „София ден и нощ\", изгря в нова филмова продукция. Звездата от малкия екран е променил визията си до неузнаваемост. Ексклузивните снимки, които бяха публикувани във вестник „Телеграф\", разкриват, че става въпрос за сериозен холивудски проект. Филмът е американски, но се заснема на територията на България, разкриха наши достоверни източници. Близки до нашумелия млад актьор твърдят, че Кирилов е напуснал сериала „София ден и нощ\" и през новия сезон няма да е част от актьорския състав. Продуцентите опитали да спрат звездата, но той бил категоричен в решението си. Като аргумент Кирилов изтъкнал, че в този формат е достигал върха и е време да направи следващата крачка в кариерата си. Снимките за новата продукция започват едва няколко месеца след като Митко издуха едни от най-добрите родни актьори и беше обявен за любим актьор на Нова телевизия. Вероятно полученото признание е приковало вниманието на световноизвестни продуценти и бързо за заваляли предложенията към него. Оказва се, че въпреки визията на плейбой, известният актьор е доста амбициозен и смята да продължи да се развива в професията. Само преди дни наши читатели са го забелязали в коридорите на НАТФИЗ. През месеците юли и август там се провеждат кандидатстудентски консултации, които имат за цел да подготвят желаещите студенти за приемния изпит. Каква ще бъде съдбата на Митко от „София ден нощ\" е въпросът, който интригува стотиците хиляди фенове на Кирилов, те се надяват любимият им актьор да се завърне на малкия екран и да ги разсмива.", "date": "2018.07.11", "title": "Митака в нова филмова продукция, може да се махне от „София ден и нощ”"}
{"url": "http://standartnews.com/lyubopitno/operata_letyashtiyat_holandets_shte_ima_premiera_v_letniya_teatar_na_varna-373550.html", "text": "На 12 юли 2018 в рамките на 92-о издание на Международния музикален фестивал „Варненско лято\" в Летния театър в морската столица предстои премиерата на романтичната опера „Летящият холандец\" от Рихард Вагнер. Фестивалът, който е първият в България и един от първите в Европа и света, вече е с поглед към своя вековен юбилей. В афиша на изключително силната програма тази година, място намира и операта „Летящият холандец\",  по проект на Балканска оперна мрежа. Спектакълът е поверен на диригента от Виенската Щатсопера Ерих Биндер. „Макар че продукцията е в партньорство с Националния театър за опера и балет в Белград, съставът в тази постановка е изцяло с артисти от операта във Варна – Линка Стоянова, Гео Чобанов, Мирослав Христов, Людмил Петров, Бойка Василева. Това показва високата класа на нашия оперен театър, в който се изявяват певци, които с лекота се справят с една сериозна партитура, каквато е „Летящият холандец. В състава ни има имена, които са чест за афиша на много европейски театри\", споделя пред „Аз Буки\" директорът на Държавна опера Варна Даниела Димова. Режисурата е дело на Ивана Драгутинович (по режисьорска концепция на Деян Миладинович) от „Народно позорище\" в Белград – националния театър на Сърбия със 150-годишна история.", "date": "2018.07.11", "title": "Операта „Летящият холандец“ ще има премиера в Летния театър на Варна"}
{"url": "http://standartnews.com/mneniya/bedstvieto_kato_dezha_vyu-373517.html", "text": "Когато ревът на нахлуващата вода събуди в нощта срещу вторник жителите на Мизия, много от тях вероятно са мислили, че сънуват кошмара отпреди 4 години. На 2 август 2014 г.  няколко прелели малки язовира причиниха потоп, който взе жертви и нанесе щети за милиони. Тогава надълго и нашироко се обясняваше какви превантивни мерки ще се предприемат спешно и незабавно, за да не се повтори драмата. От контрол върху язовирите до почистването на коритото на река Скът, която миналия път удави града. Сега стихията отново изненада хората от Мизия, наводни им домовете, съсипа им градините и разби асфалта по улиците. Каква утеха е за тях, че този път бедствието не е заради прелялата река, а заради пороите в съседните  Оряхово и Кнежа, откъдето тръгнала голямата вълна. Вероятно днес ще чуем, че такива валежи падат веднъж на сто години и всички сме безсилни пред природата. И ще ни дадат за пример Япония като еталон за перфектно подредена държава, където последните наводнения взеха над 150 жертви. Истината обаче е, че ако стихията, която връхлетя Страната на изгряващото слънце, беше ударила нас, жертвите и пораженията щяха да са с пъти повече. Защото най-големият български бич И размиването на отговорността. Със сигурност сега държава и общини ще си прехвърлят вината кой какво и защо е проспал, за да се случи белята. Но от това на хората няма да им стане по-лесно. Вчера градоначалникът на Кърджали Хасан Азис прогнозира, че най-вероятно колегите му ще операт пешкира заради пораженията и драмите от последните порои. „В момента като че ли кметовете на общините са виновни за наводненията в страната, включително и за поройните дъждове. Именно те са глобявани за това, че не се грижат за язовирите\", заяви Азис. И обясни, че продължава хаосът с водоемите, където една част са общински, други частни, а най-големите държавни. След всяка трагедия гневът на хората избухва, но след години разследване се оказва, че няма друг виновник, освен лошото време. И така до следващата беля, която винаги ни изглежда като дежа вю. Няма и една петилетка от кошмарната 2014 г., когато Стихията погуби 13 души във варненския квартал \"Аспарухово\", още две жертви даде Мизия, трима удавени имаше и в Бургаско. Тогава политиците се надпреварваха да газят калта и да обясняват какво трябва да се направи, за да не се повторят драмите. Думите и обещанията отлетяха, а миналата година пак трима души загинаха при наводнения край Бургас. Обяснението беше за скъсани стени на каскадни язовири въпреки уверенията на местните власти, че съоръженията са минали проверки и не са били открити проблеми. Сега пък Мизия преживя дежа вю на драмата отпреди 4 години, за късмет без загинали. И отново виновен е само дъждът.", "date": "2018.07.11", "title": "Бедствието като дежа вю"}
{"url": "http://standartnews.com/mneniya/galap_mladite_balgari_pochivat_naymnogo_na_balkanite-373539.html", "text": "Българските младежи са първенци на Балканите по прекарване на свободното време в почивка и са на последно място по използване на свободното време за самоусъвършенстване. Изводите са на мащабно социологическо проучване, което Фондация „Фридрих Еберт\" проведе в първото полугодие на 2018 г. сред всички бивши социалистически или близки до социализма страни на. В България изследването бе проведено от „Галъп интернешънъл\" сред 1016 младежи на възраст между 14 и 29 години по метода лице в лице. Стандартно отклонение: ± 3.5 при 50% дялове. За какво се ползва времето 83% от българите на възраст между 14 и 29 години казват, че използват свободното си време, най-вече за да си почиват, 44% - за социализация, 36% от младите се занимават със спорт през свободното си време, а само 5% отделят част от свободното си време за дейности, свързани с личностно развитие. Запитаните са дали повече от един отговор, затова и процентите надхвърлят сто. За сравнение, близката до нас Македония също показва 83% дял на ползващите свободното си време за релакс, но е и първенец по дял на отговорите в категорията „личностно развитие\" – 17%. Делът на този тип отговори е двуцифрено число (между 12% и 17%) във всички страни, произлизащи от бивша Югославия с изключение на Косово (7%). В Румъния този дял е 15%. Албания пък има дял колкото България – 5%. Така Косово, България и Албания показват най-ниските нива. Според данните, най-много време за спорт се отделя в Словения (цели 57% от отговорите съдържат и спортни дейности), Черна гора (49%), Сърбия (47%) и т.н. На другия полюс е Косово – само 28% от младите там казват, че ползват свободното си време за спорт. България е с 36%. Различните форми на социализация се проявяват в сходни със спорта дялове. Македония тук е на първо място – в 54% от отговорите социалното общуване фигурира като предпочитана в свободното време дейност. На другия полюс е Хърватия – с 29%. България е с 44%. Разбира се, степента на въвлеченост на младите в перспективни и структурирани употреби на свободното време, като подобряване на способностите или пък спорт, е свързано със степента на социално-икономическо развитие на съответната държава, но тук по-скоро влияе индивидуалната семейна среда. За какво се ползва интернет Основна част от свободното време на младите на Балканите е отредена за интернет. 86% от младежите на Балканите казват, че използват често интернет за престой в социални мрежи, а 84% казват, че често го ползват в програми за комуникация с приятели и семейство. Малко повече от половината от младежите в нашия регион (56%) използват често интернет за училище, работа или образование. Други основни дейности в онлайн пространството на младите са свалянето и слушането на музика, споделянето на снимки и видео и гледането на филми. Най-малко време  онлайн (10%) се отделя за изразяване на мнения, а също толкова ниски ниски – главно заради възрастта – са дяловете на отговорите онлайн пазаруване или банкиране. Сред младите в България картината е близка до общата за Балканите, но с по-ниско от средното за Балканите ползване на интернет за училище, работа или образование (46% у нас твърдят, че често ползват интернет за такива дейности, при 56% средно за региона). Сходна е картината, която се наблюдава и в предходното изследване на фондация „Фридрих Еберт\" (2014 г.), отново проведено от „Галъп интернешънъл\". Преди 4 години 81% от младите в България са използвали интернет основно за достъп по социалните мрежи, 74% - за комуникация с приятели и роднини, 66% за търсене на информация, 38% за четене на новини, а 23% за работа, а 18% за някакви форми на активна заемане на позиция. Все пак, като че ли, за четири години закономерно у нас нарастват дяловете на ползващите интернет за работа и четене на новини. Като цяло прави впечатление, че голямата част от младежите у нас и на Балканите приемат интернет повече като пространство за контакти и развлечение, отколкото като източник на информация или средство за осъществяване на ежедневни задачи и дейности, свързани с работа, училище и получаване на знания. Това е очаквано заради възрастта.", "date": "2018.07.11", "title": "Галъп: Младите българи почиват най-много на Балканите"}
{"url": "http://standartnews.com/kultura/bolivud_navodni_devin_s_indiytsi-373492.html", "text": "Камери, снимачна техника и 200 чужденци от различни националности са \"окупирали\" района около Девин. Те са част от екипа на мегазвездата от Боливуд Аджай Девган, който снима у нас екшън-драмата Shivaay. Първа част на продукцията бе снимана в Триградското ждрело през 2016 г. Това разказа кметът на село Грохотно Бейхан Дуран, цитират от Марица.бг. Индийците са отседнали в хотели в Девин. С полиция затворили полутунела по пътя Девин - Доспат, близо до Грохотно, за да го оборудват за снимки. \"Слагат допълнително осветление, за да могат да имат по-качествени кадри\", обясни Дуран. За снимачната дейност на екипа в полутунела съобщиха и от АПИ. Индийците поискали да се спре напълно движението в Триградското ждрело в четвъртък. \"Не можем да позволим подобно спиране за целия ден, туристите няма да имат  достъп. Ще е много опасно за пристигащите в ждрелото, а и хората, които искат да посетят Триград,  няма как да бъдат върнати. Някои имат резервирани нощувки или искат да посетят \"Дяволското гърло\", коментираха уредници от пещерата. Боливудската звезда Девган е сред най-богатите актьори в родината си. Той е продуцент, режисьор и играе главната роля в лентата, от която сцени се снимат на няколко места у нас. Актьорът си е набелязал Девинско още през 2015 г. Тогава пристигнал за работата по филмови продукции заедно със съпругата си Каджол, която също е едно от най-големите имена на Боливуд. С тях била и мегазвездата на Индия Шарук Кан. Сюжетът филма на Девган разказва за драмата на баща, който спасява отвлеченото си дете. С името на главния герой се прави аналогия с бог Шива, но само като метафора, обясниха запознати. В ждрелата се снимат много екшън сцени с каскадьори от България, Германия и Сърбия.", "date": "2018.07.11", "title": "Боливуд наводни Девин с индийци"}
{"url": "http://standartnews.com/biznes/umartviha_1800_zhivotni_zaradi_chuma-373534.html", "text": "1800 животни са евтанизирани след открита чума, но по-лошо е, че имаме още три положителни проби за болестта. Това каза министърът на земеделието, храните и горите Румен Порожанов по време на заседанието на Комисията по земеделие в отговор на въпрос на председателя на комисията и депутат от ГЕРБ Десислава Танева за ситуацията с откритите огнища на чума. „Общо 1800 животни са евтанизирани, по-лошата новина е, че продължавайки пробите в понеделник имаме още три положителни проби в три села към границата в Ямболско\", каза министърът. По думите му ще трябва да бъдат предприети същите действия за тези три села. „Тези овцевъди ще бъдат обезщетени. Средствата за това са от ЕК, свързани с обезщетения, които бяха направени за други болести\", каза министър Порожанов и поясни, че има 7 общини, 5 в Бургас и 2 в Ямбол. Той поясни, че собствениците на останалите животни в тези общини имат ограничения за реализация на своята продукция.", "date": "2018.07.11", "title": "Умъртвиха 1800 животни заради чума"}
{"url": "http://standartnews.com/balgariya/kzk_prouchva_zadalbocheno_sdelkata_za_nova_tv-373542.html", "text": "Окончателното решение на Комисията за защита на конкуренцията (КЗК) за придобиването на групата на \"Нова телевизия\" от инвестиционната компания PPF Group ще се забави, става ясно от съобщение на регулатора. От КЗК посочват, че предстои да бъде извършено задълбочено проучване на сделката за придобиване на едноличен контрол върху \"Нова Броудкастинг Груп\" АД и непряк контрол върху \"Нет Инфо\". Намеренията на компанията PPF, контролирана от чешкия милиардер Петр Келнер, бяха обявени още в средата на февруари. Тогава стана ясно, че тя ще плати 185 млн. евро за българската медийна група. Като причина за решението си за по-задълбочено проучване на сделката, от КЗК посочват това, че \"Нова броудкастинг груп\" има сериозно присъствие на медийния пазар у нас, като има пряко влияние и върху рекламния. \"Предвид характеристиките на всеки един от съответните пазари в медийния сектор, може да се заключи, че придобиваната група има водещи позиции, разполага със значителен финансов и организационен ресурс, възможност за реализиране на икономии от мащаба и обхвата и утвърден имидж. \"Нова Броудкастинг Груп\" АД притежава пазарен дял в размер на 30-40% за 2016 г. и 30-40% за 2017 г., получен на база зрителска аудитория\", а по критерия стойност той е 30-40% за 2016 г.\", посочват от Комисията. \"Обединената група ще разполага със съществено предимство пред останалите конкуренти, което налага извършването на задълбочено проучване на възможните антиконкурентни ефекти от сделката\", допълват още от регулатора.", "date": "2018.07.11", "title": "КЗК \"проучва задълбочено\" сделката за Нова тв"}
{"url": "http://standartnews.com/balgariya/proveryavat_direktor_na_uchilishte_za_rasizam-373533.html", "text": "Има дисциплинарно производство срещу директора на училище, писал във \"Фейсбук\", че няма да приема ученици от ромски произход. Това каза министърът на образованието Красимир Вълчев по време на заседанието на Образователна комисия в отговор на въпрос на депутата от ПГ на ДПС Ерол Мехмед във връзка с пост във „Фейсбук\" на директор на училище в Благоевградско, в който той отказва да приема деца от ромски произход в училището „Не става въпрос за разпореждане, а за публикувано мнение във „Фейсбук\", което изразява отношение. Това, което е написано е недопустимо. То е дискриминационно, осъдително. Трябва да се реагира. Началникът на РУО - Благоевград е образувал дисциплинарно производство. Няма какво да се проверява, то е ясно. Няма нужда от проверка, която да персонализира вината и да казва дали е сбъркано или не е\", коментира министър Вълчев. Според него всяка една ситуация има контекст, но в случая няма оправдание за тези думи. „Колкото имах възможност реагирах публично на тях и много други колеги от министерството. Контекстът е, че имаме проблем с така наречената вторична сегрегация и думите на директора са били опит да се реагира на страховете\", каза министърът. Според него колективната политика на МОН и на общините трябва да е насочена към политика на десегрегация и максимално включване на децата от ромски произход.", "date": "2018.07.11", "title": "Проверяват директор на училище за расизъм"}
{"url": "http://standartnews.com/balgariya/red_za_obsluzhvane_v_noi_v_sofiya_veche_mozhe_da_se_zapazi_i_prez_internet-373530.html", "text": "Системата за управление на потока от клиенти в териториалното поделение на Националния осигурителен институт (НОИ) в София-град, която беше въведена съвсем наскоро, дава възможност на столичани да запазят онлайн предпочитания ден и час за посещение. На интернет страницата на НОИ е достъпна онлайн платформа, позволяваща на всеки желаещ да ползва пълния набор от административни услуги, като сам предварително резервира най-удобното за него време за среща със служителите и така да спести време и усилия. За ползването на услугата е необходимо извършването на еднократна първоначална регистрация, изискваща въвеждане единствено на потребителско име и парола и осигуряваща постоянен и сигурен достъп до заявките на лицето. След онлайн регистрацията и успешното влизане в системата клиентът избира желаната услуга и удобния за него ден и час. След приемането на заявката се генерира уникален 4-цифрен регистрационен код, който служи за потвърждение. Това става чрез въвеждането му в някое от билетоподаващите устройства, намиращи се в приемните, но единствено в деня на заявката и не по-рано 60 минути преди заявения час. След това от билетоподаващото устройство се издава талон, който насочва клиента към съответното гише, където ще бъде обслужен. Всички стъпки са надлежно описани на интернет страницата на НОИ в подробна инструкция за ползване.", "date": "2018.07.11", "title": "Ред за обслужване в НОИ в София вече може да се запази и през интернет"}
{"url": "http://standartnews.com/balgariya/vodesht_gratski_hirurg_maha_hemoroidi_v_medlayn-373528.html", "text": "Един от водещите хирурзи в Европа д-р Сотирис Габриел започна лечение на хемороиди по миниинвазивен оперативен метод в пловдивската болница „Медлайн\". Манипулацията е толкова щадяща, че пациентът би могъл да си тръгне още в деня, когато е направена и да се върне към ежедневните си задължения. Тя обаче се прави по НЗОК и на практика болният остава, докато изтече клиничната пътека, поясниха от хирургично отделение. Подходяща е за хемороиди и фисури, защото е безболезнена, без хирургичен разрез, не се налага да се сменят превръзки. Самата интервенция трае около 10 минути и се извършва с лека венозна анестезия. Може да се прави при всяка степен на развитие на хемороидите, но е по-добре да е в по-ранен стадий, защото се третират по-лесно. Заболяването е много често срещан проблем и колкото по-дълго време пациентът отлага и не се лекува, толкова по-голям е рискът да се получат усложнения, например, перианални фистули. Оплакванията, свързани с хемороидите, започват да се обострят от пролетта и особено през лятото. Високите температури, дехидратацията на организма, влошаването на хроничния запек са някои от причините за това. В момента има много различни модерни методи на лечение. Лазерната аблация е един от тях. Чрез нея се третират различни анални заболявания, в това число и перианалните фистули. Тя се осъществява със съвременни високотехнологични апарати, с които работи и гръцкият хирург д-р Габриел, който ще консултира пациенти в болница „Медлайн\" в Пловдив всяка сряда. Желаещите да се свържат с него могат да звънят на тел: 0896/210-665. Още информация за специалиста  с повече от 18 г. опит, началник на хирургичното отделение в болница \"Докторс Хоспиталс\" в Атина, направил повече от 26 000 операции, пациентите могат да намерят на www.doctorgabriel.bg.", "date": "2018.07.11", "title": "Водещ гръцки хирург маха хемороиди в „Медлайн\""}
{"url": "http://standartnews.com/balgariya/opasni_li_sa_gabite_poyavili_se_po_parkovete_v_sofiya_sled_dazhdovete-373514.html", "text": "Хиляди гъби поникнаха по парковете в София след дъждовете. Това са т.нар. гълъбки, едни от най-често срещаните в природата, обясни пред bTV д-р Борис Асьов от Института по биоразнообразие и екосистемни изследвания към БАН. По думите му, тях ги е имало винаги и до момента няма нито един случай на натровен. Гъбите могат да се пипат с ръце, те не са ядливи, но не са и отровни, каза още д-р Асьов. „Това, че човек може да се отрови от пипане на гъба всъщност е един от многото митове, които в България имаме за гъбите. Възможно е и в парковете да се срещнат отровни гъби, като мухоморката например, но това не би трябвало да става основание за притеснение\". Отравянията с гъби стават, когато човек бере гъби, обърква ги и след това ги яде, обясни експертът. „Симптомите при натравяне с гъби могат да са много разнообразни и е много трудно да бъдат обобщени с няколко думи. Това е нещо, което не би трябвало да попада в организма и организмът ще направи сам каквото може, за да го изхвърли. Първите симптоми ще са свързани със стомашно-чревно неразположение\". Гъбите се премахват при всяко едно косене, което се извършва, каза Борис Кишкилов, началник „Поддържане и опазване на зелената система на Столична община. \"Пддържането в парковете и градините се извършва от фирми със сключен договор със Столична община, като възлагането на дейностите и конкретно на косенето се осъществява от дирекция „Зелена система\" индивидуално за всеки един обект с различна интензивност на косене в зависимост от вида на тревната площ\", поясни той.", "date": "2018.07.11", "title": "Опасни ли са гъбите, появили се по парковете в София след дъждовете"}
{"url": "http://standartnews.com/balgariya/daniela_nacheva_poema_spetsprokuraturata-373532.html", "text": "Даниела Начева поема Специализираната прокуратура, след като преди седмица Иван Гешев бе издигнат за зам.-главен прокурор. Досега Начева бе зам.-шеф на спецпрокуратурата, както и неин говорител. Тя е един от прокурорите по мегаделото КТБ. Начева дойде на \"Черковна\" 90 от Пловдивската окръжна прокуратура. Прокурорската колегия на ВСС освободи от длъжност друг зам.-шеф на спецпрокурорите Детелина Йотова. На нейното място бе назначен Кирил Пейчинов, който наблюдава разследването за данъчни измами срещу собственика на млеката \"Елена\" Стефан Василев.", "date": "2018.07.11", "title": "Даниела Начева поема Спецпрокуратурата"}
{"url": "http://standartnews.com/biznes/iskat_do_e2000_na_kvadrat_za_neremontirani_apartamenti-373529.html", "text": "Жилища за ремонт в центъра на София, които през 2017 г. не надхвърляха 1500 евро за кв.м., се предлагат за 2000 евро. Осъществяването на подобни сделки е трудно, предупреждават брокери на имоти. Същото се отнася и за жилища извън централната градска част или за малки апартаменти в центъра, чиито цени са скочили на 2300-3000 евро на кв. метър през последните месеци. Въпреки общото икономическо оживление и ръста в доходите и кредитирането в България, пазарът на луксозни имоти отбеляза спад в активността през първите 6 месеца на 2018 г. Макар да се наблюдава увеличение от 30% в запитванията за висок клас имоти, купувачите и наемателите изпитват колебания за осъществяване на сделки, заради бързото покачване на цените на пазара. Това пише в анализът на консултантската компания за имоти от най-висок клас Unique Estates за първата половина на 2018 г. Оживление се наблюдава в кварталите по Витошката яка заради повишения интерес към строителство на еднофамилни къщи в района. Сделките с инвестиционна цел претърпяха своеобразен бум в София. В резултат на засиленото търсене на имоти за инвестиция, често се случва жилища да се препродават няколко пъти на все по-високи цени. Това влияе и на ценовите нива на наемния пазар, които продължават да растат, за да могат да осигурят възвращаемост на средствата, вложени в препродадените имоти. \"Покачването на цените води до изчезване на нишата за инвестиции в стари жилища за ремонт, което ще афектира значително пазара\", коментира Светослава Георгиева, оперативен директор на Unique Estates. През първото полугодие на 2018 г. се наблюдава лек ръст в продажбите във високия ценови сегмент – над 500 000 евро. Повишеният интерес към подобен тип жилища произлиза основно от нарастващия брой сделки с къщи. Интересът към такива сделки в полите на Витоша е трайно висок, но ограниченото предлагане подтиква купувачите да се ориентират към алтернативи. Тази тенденция води до засилено търсене на малки строителни парцели, подходящи за еднофамилни къщи. Сделките, които се осъществяват в този район най-често, варират между 100 000 и 150 000 евро, като най-голям интерес представляват имоти в кварталите по южната дъга на Околовръстен път, „Драгалевци\", „Симеоново\" и старата част на „Бояна\". Тъй като парцелите в тази част на София са дефицитни, покупките се реализират бързо при разумни цени. Първата половина на 2018 г. бележи 15% ръст в цените спрямо същия период миналата година, като най-високи са нивата в района на Докторски паметник и централната част на София. През последните месеци средните цени за продажба на имот в посочените зони трайно варират между 2000 и 2400 евро/кв.м. Засиленото предлагане на жилища доведе до спад в цените на наемния пазар в райони като „Драгалевци\", „Изток\" и „Младост\". Тази тенденция се дължи на споменатия ръст в инвестиционни покупки през последните години, който доведе до превес на предлагането над търсенето. Наемният пазар също страда от надценени оферти през последните месеци, като горната граница за луксозен апартамент с една спалня е 600 – 650 евро, а за такъв с две спални – 1200 евро. В подобни случаи специалистите съветват собствениците да се стремят към реалистични цени, за да предотвратят излишно дългия престой на жилищата на пазара.", "date": "2018.07.11", "title": "Искат до Е2000 на квадрат за неремонтирани апартаменти"}
{"url": "http://standartnews.com/biznes/emil_karanikolov_lobistkite_tekstove_tryabva_da_se_premahnat_ot_zakona_za_gorivata-373513.html", "text": "Закон за горивата трябва да има. Горивото е акцизна стока, а почти всички акцизни стоки имат закон – тютюнът, спиртните напитки. Всички текстове, за които е доказано, че са лобистки, трябва да бъдат премахнати. Това каза в студиото на „Тази сутрин\" министърът на икономиката Емил Караниколов. По думите му е важно законът да защитава интересите на всеки един субект, а работа на законодателя е да намери този баланс. В този сектор има сива икономика – дали е при малките, при средните или при големите – това трябва да се разбере и този закон трябва точно това да регулира, но не трябва за сметка на едните да се закриват другите. По отношение на акциза върху бездимните цигари, министърът на икономиката коментира, че и стандартните цигари, и бездимните са тютюн и щом е тютюн, трябва да има акциз, въпросът е каква да е ставката. Въз основа на процента на безвредност, трябва да се намали самият акциз, смята Емил Караниколов. „Трябва да се направи анализ кое е по-вредно и кое е по-добро за здравето на пушачите, макар че по-добре е да не се пуши. Тютюн е и в двата случая – ако се докаже, че за хората е по-здравословно със съответния процент, който е по-здравословно, трябва с толкова да се намали акцизът\". Тук не знам дали има лобизмът или се тръгна по някакъв начин да се покрива някаква липса в бюджета. Важното е да има диалог, каза още Караниколов. Управлението на всички опасни язовири, които не могат да бъдат поддържани от общините, вече е прехвърлено към Министерството на икономиката. Това обяви ресорният министър. До дни ще стане ясен и техният брой, допълни още той. Изпратени са писма до всички собственици на язовирите и до Националното сдружение на общините в България с информация, за да започне процедура по прехвърляне. Направена е вече категоризацията на опасните язовири и оттук нататък отговорността ще се носи от Министерството на икономиката, заяви министърът. Към 7:30 ч. в цялата страна положението се нормализира, няма притеснителни неща, освен наводнените домове на хората, каза още той. Има язовири, които са в тежко състояние и ние трябва да предприемем незабавни действия. Парите за спешните ремонти трябва да дойдат от държавния бюджет, това е отговорност на държавата, допълни Караниколов. Какъвто и да е проект, особено в енергетиката, той трябва да е съобразен с европейското право. Затова е добре, че в България ще има този център, който ще консултира инвеститори, заяви министър Караниколов във връзка със срещата между премиерите на Китай и България. „Форумът даде ясен политически сигнал, че инвеститорите могат да работят в България. Не само инвестициите са важни, а и да осигурим пазар. В България последните години имаме средно по 16 000 тона тютюн. От следващата година успяхме да вкараме 10 000 тона, които да бъдат внесени в Китай, а там тази стока има забрани. Много е важно да се отвори пазарът. Техни експерти ще дойдат да разгледат проектите. За да участваш в един проект, трябва да знаеш каква ще ти е печалбата. Работата на политиците беше да направи моста, тук вече бизнесът трябва да се включи. Получаваме към момента добри отзиви. Китайските бизнесмени искат качество, а България може да предложи това качество\", категоричен беше министърът на икономиката.", "date": "2018.07.11", "title": "Емил Караниколов: Лобистките текстове трябва да се премахнат от закона за горивата"}
{"url": "http://standartnews.com/balgariya/slantseto_se_zavrashta-373483.html", "text": "Днес трябда са се случи дългоочаквана промяна във времето и спирането на валежите. Минималните температури сутринта ще са между 14 и 19 градуса. На сутринта навсякъде в страната валежите ще са спрели и ще е предимно ясно. Ще преобладава слънчево време, с временни увеличения на облачността, главно в Северна България и планинските райони. Там на отделни места ще превали слаб дъжд. Ще духа слаб до умерен северозападен вятър. Максималните температури ще са между 26 и 31 градуса в София около 26. Атмосферното налягане ще е малко по-ниско от средното за месеца и ще остане почти без съществена промяна.", "date": "2018.07.11", "title": "Слънцето се завръща"}
{"url": "http://standartnews.com/balgariya/magiyata_na_praznika_na_sozopol-373510.html", "text": "Истинска магия за жителите и многобройните гости на Созопол са празниците на града, посветени на св. Марина- закрилницата на хилядолетния град. И тази година Община Созопол е подготвила богата и пъстра културна програма, с която ще бъде отбелязан празника на Созопол. Разнообразна и наситена с интересни събития, програмата на Община Созопол дава възможност на всеки да намери своето събитие и да съпреживее празника със жителите на Созопол. В навечерието на празника-16 юли , жителите на древния град ще отдадат почит и на своите предшественици и герои. На амфитеатър Аполония  от 10.00 ч.ще бъде извършен ритуал по вдигане на държавното знаме и полагане на венци и цветя пред Паметната арка в памет на загиналите за свободата. Денят ще бъде интересен и с няколко изложби: Изложба\"Древните карти на Черно море\"  ще бъде открита в 17.00 ч. в Центъра на занаятите, изложба „Една българска роза\" , с която гостува музеят на розата в град Казънлък ще бъде открита от 18.00 ч.в Етнографския музей. С голям интерес се очаква и официалното откриване на  изложбата „Созопол и Морето\" в Художествената галерия, която включва творби на Бойко Митков-склуптура ; Никола Станчев – склуптура ;Веселка Николова –композиции;Нели Гашарова-живопис  и Иван Бахчеванов-живопис. Тематичната изложба ще бъде открита от 19.00 ч. Вечерта ще завърши с концерт на любимата на няколко поколения българи изпълнителка Маргарита Хранова с начален час 21.00 ч. на амфитеатър „Аполония\" . Кулминацията на празника  са събитията на 17 юли, когато от  ранна утрин жители и гости на Созопол пристигат в местността „Света Марина\" за празничната литургия в храма, който носи името на светицата- закрилница на града. Наситена с разнообразни и интересни събития е програмата за деня. Тя започва с традиционния плувен маратон от 08.30 ч., чийто финал е на централния плаж, където плувците получават поздравления и награди от кмета на община Созопол Панайот Рейзи. Малко по- късно заливът на Созопол побелява от лодки, които са част от морския парад, в който участват общински клуб – Яхт клуб и Гребен клуб „Созопол\". В общинския парк „Света Марина\"  продължава народното веселие, в което се включва и ФА „ Странджа\". За любителите на народните борби, традиционните състезания започват от 16.00 ч. на стадон „Арена  Созопол\", в които взимат участие изявени спортисти както от община Созопол, така и от цялата страна. Вечерта празникът продължава на амфитеатър „Аполония\" в центъра на Стария град, където от 19.30 ч. жителите и гостите ще се радват на красивите изпънения на „Капански ансамбъл\" от Разград. Официалното откриване на празниците на  Созопол е от 20.30 часа, когато на сцената ще излезе кметът на града Панайот Рейзи, за да поздрави своите съграждани, гости и официални лица.Специален гост на празника ще бъде авторът на текста на Химна на Созопол, поетът Ради Кисьов. Той ще поднесе своето последно стихотворение „Созопол и морето\", посветено на любимия град от сцената. Празничната вечер ще продължи със спектакъла \t„Майстори на комедията\" с участието на Тончо Токмакчиев, Камен Водиничаров  и Георги Мамалев и ще завърши с пищна заря. Празничните събития, посветени на света Марина продължават и на 18 юли, когато ще се проведе и станалия вече традиционен конкурс за красота „Мис Созопол\", след който ценителите на красивите бългрски песни ще чуят и концерта на ТИТА. В следващите три дни, от 19 до 21 юли, море от вино ще залее Созопол. Стартира най- новият фестивал на Созопол WINE FEST SOZOPOL 2018, който се провежда под патронажа на кмета на Община Созопол Панайот Рейзи и ще представи пред жителите и гостите на града най- качествените български вина. Специален гост на винения фестивал е Националния проект „ Аз съм българка\" на младия и талантлив фотограф Радослав Първанов. Празниците на Созопол са истинско вълшебно преживяване, което всяка година привлича все повече гости на морския град.", "date": "2018.07.11", "title": "Магията на празника на Созопол"}
{"url": "http://standartnews.com/balgariya/eto_koi_sa_imenitsite_dnes-373505.html", "text": "Света  благоверна  Олга  била  съпруга  на  киевския  княз  Игор.  След  ранната  смърт  на  съпруга  си  тя  поела  управлението  на  княжеството  до  пълнолетието  на  своя  син  Светослав.  Княгиня  Олга  деятелно  се  заела  да  благоустроява  държавата.  Обикаляла  всички  области  на  страната  и  навсякъде  оставяла  следи  от  мъдри  грижи,  като  въвеждала  в управлението  ред  и  правосъдие.  С  това  тя  спечелила  любовта  на  народа  и  се  прославила  като  мъдра  управителка. Русите  през  X  век  били  още  езичници.  Но  още  в  средата на  IX  век  сред  тях  започнало  да  прониква  християнството.  На  някои  места  били  построени  църкви  и  християните  свободно  извършвали  богослужения.  Такава  църква  имало  и  в  град  Киев.  Княгиня  Олга  наблюдавала  живота на  християните,  могла  да  узнае  за  тяхната  вяра  и  да  направи  сравнение  със  славянското  езичество.  Със  своя  светъл  и  проницателен  ум  тя  схванала,  че  езичеството  не  е  могло  да  възпита  такива  люде,  каквито  са  християните.  Беседите  с  християнски  учители  й  открили  небесната  чистота  и  висота  на  християнското  учение.  Нейното сърце  било  пленено  от  евангелската  истина.  Но  Олга  не се  решавала  да  приеме  кръщение  в  Киев, понеже  се  страхувала  от  вълнения  между  старейшините  и  народа,  които, като  езичници,  не  били  благоразположени  към  християнската  вяра.  От  друга  страна,  тя  желаела  да  изслуша  най-точни  наставления  във  вярата  в  самата  столица  на  християнството,  за  да  не  допусне  някаква  грешка.  Княгиня  Олга  искала  лично  да  види  всичко  най-хубаво  в  най-хубавата  вяра,  за  да  я  възприеме  с  пълно  убеждение  на  ума  и сърцето.  За  тая  цел  в  955 г.  тя  заминала  в  Цариград.  Там император  Константин  Багренородни  (914-959)  я  приел  с големи  почести.  Патриарх  Полиевкт  я  наставил  във  вяра и  я  удостоил  със  Св.  Кръщение,  в  което  тя  била  наречена  Елена.  „Благословена  си  ти  сред  твоя  народ  –  казал  й патриархът,  –  понеже  обикна  светлината  и  остави  тъмнината.  Тебе  ще  благославят  руските  синове!\" Благоверна  Олга  се  върнала  в  Киев  дълбоко  убедена  в превъзходството  на  християнската  вяра.  Тя  вече  не  могла  да  не  желае  да  се  обърнат  към  християнската  светлина  и  другите,  които  оставали  в  езически  мрак.  Преди  всичко,  като  любеща  майка,  тя  говорела  на  сина  си  за  тази  вяра:  „Аз  опознах  истинския  Бог,  сине  –  казала  му  тя  –  и  се  радвам.  Ще  Го  познаеш   и  ти  ще  се  радваш.  Християнската  вяра  е  светлина  и  радост  за  душата. Чрез  животворното  си  действие  върху  душата  тя  сама  говори  за  своя  неземен  произход,  за  своето  бежественодостойнство.  Приеми  тая  вяра  и  не  само  не  ще  съжаляваш,  но  ще  се  считаш  най-щастлив,  както  аз  считам  себе си  най-щастлива!\" Светослав  обаче  обичал  много  славата,  мислел  само  за  битки  и  отговорил  на  майка  си:  „Как  аз  едничък  да  приема  друг  закон?  Цялата  ми  дружина  ще  се  смее  на  това!\" Макар  и  да  не  искал  да  слуша  за  светата  вяра,  той  не  пречел  на  другите  да  я  приемат.  Мнозина,  като  слушали убедителната  проповед  на  благоверната  княгиня,  приемали  св.  кръщение.  В  древните  руски  паметници  се  говори, че  света  Олга  посяла  първите  семена  на  християнската  вяра  в  своя  млад  внук  Владимир  и  в  неговите  братя.  Цели  12  години  света  Олга  разпространявала  светата  вяра далеч  зад  пределите  на  Киев. Тя  умряла  на  11  юли  969  година. Летописецът  преподобни  Нестор,  завършвайки  своите  известия  за  благоверна  Олга,  пише:  „Тя  била  предтеча  на  християнството  в  нашата  земя,  както  зорницата  пред  слънцето,  както  зората  пред  пълната  светлина,  както  месечината  нощем;  тъй  тя  светeле  всред неповярвалите  люде. Тя  първа  из  Русия  се  изкачила  в  Царството  небесно.  Руските  синове  я  хвалят  като  началница.  Тя и  след  смъртта  си  моли  Бога  за  Русия,  а  нетленните  й  мощи  продължават  да  вършат  чудеса.\" Според  мнението  на  някои  историци  Света  Олга-Елена  била  българска  княгиня  и  следователно  отишла  в  Русия вече християнка. На 11 юли имен ден празнуват всички, които носят имената: Олга, Олег, Оля; Олга - от старо-руското (с татарски корени) име Ал'га \"огнена\", с времето видоизменено на Ольга, а там от скандинавски \"света, свещена\".", "date": "2018.07.11", "title": "Ето кои са имениците днес"}
{"url": "http://standartnews.com/balgariya/ot_dnes_i_vav_varna_ima_sinya_zona-373506.html", "text": "Синята зона във Варна влиза в действие от днес. Обособените места в карето между бул. \"Христо Ботев\", бул. \"Мария Луиза\", бул. \"Осми приморски полк\", бул. \"Цар Освободител\", бул. \"Приморски\" и ул. \"Девня\" са са 2603, а работното време на зоната е от 9 ч. до 19 ч. Местата за паркиране на автомобили на хора с увреждания са 110 и са повече от предвидените в общинската наредба. В едномесечен срок (до 12 август) при констатиране на неплатена такса за престой в зоната няма да бъдат поставяни т.нар. скоби. За неправилно паркираните коли обаче ще се налагат санкции съгласно Закона за движение по пътищата. Паркирането в синята зона е разрешено в рамките на 3 часа. При достигане на максималния период за паркиране системата няма да приема последващи опити за плащания. След изтичането на тричасовия престой клиентът трябва да премести автомобила си извън обхвата на зоната. Нов тричасов престой може да започне, след като изминат 30 минути от изтичане на предходния. При нарушение на автомобилите ще бъдат поставяни скоби, а санкцията за премахването им е 20 лв. съгласно наредба на общинския съвет във Варна. След края на работното време на синята зона автомобилите с неплатена такса за престой ще бъдат репатрирани, а собствениците им ще плащат глоба както за поставяне на блокиращото устройство, така и за репатрирането. 25 инспектори от общинското предприятие ще контролират паркирането в „синята зона\". Те ще са със сигнални жилетки и ще се легитимират с баджове. В гратисния период инспекторите ще дават разяснения и информационни брошури за престоя в зоната. Три ще бъдат методите за плащане за почасово паркиране в „синята зона\" - чрез мобилно приложение, чрез SMS или в брой. Мобилното приложение може да бъде изтеглено от сайта на общинското дружество – www.varnaparking.bg и дава възможност да се заплати и половинчасов престой на цена от 50 стотинки. Системата изпраща и предупредително съобщение 5 минути преди изтичане на периода на паркиране. Друг начин за плащане е изпращане на съобщение. Клиентите на българските мобилни оператори трябва да пратят SMS на номер 1352, с текст, в който е посочен номера на автомобила. Съдържанието на SMS трябва да възпроизвежда буквално табелата с регистрационния номер на съответното пътно-превозно средство. Таксуването на паркиране с SMS е за един час и включва цената за едно съобщение от 1 лев плюс стойността на SMS-а към мобилния оператор. Успешно заплащане се счита за извършено, когато клиентът получи обратно потвърдително съобщение. Третият начин за плащане е в брой и се извършва в търговски обекти, които са отбелязани със стикер, на който е изписано на български и английски език „Тук можете да платите кратковременно паркиране \"Синя зона\". Цената е също 1 лв. на час.", "date": "2018.07.11", "title": "От днес и във Варна има Синя зона"}
{"url": "http://standartnews.com/balgariya/mlado_momiche_pochina_v_petzvezden_hotel_v_bansko-373507.html", "text": "22-годишна служителка на петзвезден хотел в Банско е била открита мъртва вчера на работното си място. Колеги намерили безжизненото тяло на Жанет Маджерска, след като повече от час тя не отговаряла на служебния си телефон. Лекарският екип, дошъл на място, само е констатирал смъртта на 22-годишната служителка, която е експерт \"Човешки ресурси\". Заключението от направената аутопсия е полиорганна недостатъчност, предаде БНР. Маджерска е страдала от анорексия. Тя е от Разлог и е студентка в Югозападния университет в Благоевград. Районната прокуратура в Разлог е образувала досъдебно производство по случая.", "date": "2018.07.11", "title": "Младо момиче почина в петзвезден хотел в Банско"}
{"url": "http://standartnews.com/balgariya/uchilishtata_shte_kupuvat_novi_shkafcheta_za_uchenitsite-373516.html", "text": "Около 600 държавни и общински училища в цялата страна ще закупят нови шкафчета за ученици от I до VII клас със средства по национална програма „Осигуряване на съвременна образователна среда\", съобщават от Министерството на образованието (МОН). Общо 742 училища кандидатстваха за съфинансиране от МОН. Класирането беше извършено от експерти от дирекция „Учебници и училищна документация\" според най-ниската искана сума на брой шкафче. Предвижда се да бъдат закупени 111 815 такива, като необходимите средства са в размер на 2 894 068 лв. Списъкът на класираните е публикуван на официалната страница на МОН. Закупуването на шкафчета за учениците е една от мерките, които министерството предприе за олекотяване на ученическите раници. В тях децата могат да съхраняват учебници, учебни комплекти, помагала и други материали, необходими за образователния процес, екипи за физическо възпитание и лични вещи. По националната програма „Осигуряване на съвременна образователна среда\" ще бъдат отпуснати и средства за подобряване на условията за експериментална работа по природни науки. 244 държавни и 1880 общински училища към МОН и 23 училища към Министерството на културата ще могат да закупят уреди за наблюдение като микроскопи и лупи, химикали, епруветки, колби и др. за лабораторни упражнения по биология в VII и IX клас. За часовете по физика в същите класове могат да се набавят набори за електричество, за механични трептения и звук, за светлина и др., както и различни химикали, ръкавици и предпазни очила за опитите по химия.", "date": "2018.07.11", "title": "Училищата ще купуват нови шкафчета за учениците"}
{"url": "http://standartnews.com/balgariya/shefkata_na_lekarstvata_otkaza_da_se_yavi_v_parlamenta_imala_angazhimenti-373511.html", "text": "Председателката на на Изпълнителната агенция по лекарствата проф. Асена Стоименова отказа да се отзове на поканата на Народното събрание, за да обясни за забранените 62 медикамента за сърце и високо кръвно. Отказът й и извинението, че вече имала предварително уговорени ангажименти и не можела да ги отмени, вбеси Цвета Караянчева. Тя оповести от трибуната отговора на Стоименова, както и съвета й към депутатите, че всичко, което ги интересува по случая, е качено на сайта на лекарствената агенция. Председателят на Народното събрание изригна: \"Това е недопустимо отношение към Народното събрание!\" Тя призова депутатите да поискат изслушване на професорката начело на лекарствената агенция вече по чл. 113 от Правилника на НС. Народните представители от всички групи гласуваха като един, очевидно засегнати от унизителния отказ на шефката на лекарствата. Всички 166 в пленарната зала й наредиха тя да се яви в НС. \"Моля, поканете проф. Стоименова веднага да дойде в Народното събрание\", изстреля Караянчева, все още под влиянието на арогантния отговор на чиновничката.", "date": "2018.07.11", "title": "Шефката на лекарствата отказа да се яви в парламента, имала ангажименти"}
{"url": "http://standartnews.com/balgariya/spetsprokuraturata_priklyuchi_razsledvaneto_za_koruptsiya_v_stolichniya_rayon_mladost-373519.html", "text": "Специализираната прокуратура съобщи днес, че е приключила разследването за корупция срещу кмета на столичния район Младост Десислава Иванчева, заместник-кмета Биляна Петрова и бившия кмет на общината Петко Дюлгеров. На 9 и 10 юли 2018 г. прецизираните в хода на досъдебното производство обвинения бяха предявени на всеки от тримата. От днес, 11 юли 2018 г., започва предявяване на материалите по делото на обвиняемите и защитата им. В най-кратки срокове след това Специализираната прокуратура ще внесе в Специализирания наказателен съд обвинителен акт. Тримата обвиняеми по делото бяха задържани на 17 април 2018 г. в София след получаване на 70 000 евро. Разследването продължи по-малко от 3 месеца. Предвид високия обществен интерес към досъдебното производство, както и наложената от ръководството на Специализираната прокуратура политика на откритост пред обществото за работата на институцията, публикуваме в прикачен файл предявените постановления за привличане на лицата в качеството им на обвиняеми, след заличаване на съдържащите се в тях лични данни, казват от институцията.", "date": "2018.07.11", "title": "Спецпрокуратурата приключи разследването за корупция в столичния район Младост"}
{"url": "http://standartnews.com/balgariya/borisov_vodi_ministri_v_petak_v_ns_na_otchet_za_predsedatelstvoto-373512.html", "text": "Премиерът Бойко Борисов води министри в петък за отчет на отминалото българско европредседателство. Той ще има 10 минути да представи доклада си, гласуваха депутатите, който приеха процедурните правила по изслушването след близо час разправии. Спорът бе породен от нежеланието на ГЕРБ парламентаристите да могат да изразят допълнително отношение към премиер и министри след изказванията им. Данаил Кирилов и Цвета Караянчева се позоваха на парламентарната практика от предишните няколко парламента. Никъде няма отношение на народни представители, след като са прлиключили своите изказвания, припомни парламентарната шефка, позовавайки се на традицията от 41,42 и 43 НС. Тя се обърна към социалистите, че се събират цели 50 минути на парламента за изказване по отчета на европредседателството и изтъкна, че правилата, изготвени от шефа на правната комисия, са напълно изрядни. Това провокира соцдепутата Георги Свиленски да излезе и да каже ГЕРБ да вземе направо по 20 минути за изказване, а на БСП да отредят кръгла нула. Предложението му бе окачествено от парламентарната шефка като несериозно, но все пак бе подложено на гласуване и отхвърлено. Иначе всяка парламентарна група ще има право на 10 минути пленарно време, за да се изкаже. По предложение на ДПС парламентът прие министрите да могат да говорят общо за 10 минути, а не всеки от тях да разполага с по толкова. Отхвърлено обаче беше искането на БСП ПГ да могат в рамките на 2 минути да изкажат отношение или да зададат въпрос. Мнозинството не одобри реверанса на шефката на външната комисия Джема Грозданова от ГЕРБ, която предложи петте групи да могат да се изказват за по 7 минути, а останалите 3 минути от времето им да отидат за изразяване на отношение след отчетите на Борисов и министрите.", "date": "2018.07.11", "title": "Борисов води министри в петък в НС на отчет за председателството"}
{"url": "http://standartnews.com/balgariya/mitnichari_na_kalotina_hvanaha_nedeklarirani_52_000_evro-373518.html", "text": "52 000 евро задържаха митнически служители на митническия пункт Калотина при проверка на холандски лек автомобил, пътуващ към Турция, съобщават от Агенция „Митници\". На 9.07.2018 г. митническите служители спрели за проверка кола, в която пътували семейство с двете им деца. При щателната проверка на превозното средство и при личния преглед на пътниците, митническите служители открили четири пачки еврови банкноти, укрити под блузата на жената, както и още 54 банкноти в купюри от по 500 евро, скрити в чантичка, собственост на съпруга и оставена между предните седалки. Валутата е задържана и по случая е образувано досъдебно производство по описа на Митница Столична под надзора на Районна прокуратура Сливница.", "date": "2018.07.11", "title": "Митничари на Калотина хванаха недекларирани 52 000 евро"}
{"url": "http://standartnews.com/balgariya/dps_predlaga_izsvetlyavane_i_na_finansite_na_sobstvenitsi_na_medii-373531.html", "text": "Освен \"изсветляване\" на собствениците на печатни произведения и на търговски обекти за тяхното разпространение, ДПС предлага доставчиците на медийни услуги да декларират пълното финансиране на дейността, включително банковите кредити и финансирането с публични средства - без разлика дали са от държавния, общинския бюджет или по европрограми. Това съобщиха на брифинг в парламента Велислава Кръстева и Хамид Хамид. Миналата седмица пленарната зала одобри на първо четене промени в Закона за задължителното депозиране на печатни и други произведения (по-известен като медиен закон), внесени от Делян Пеевски, Йордан Цонев, Хамид Хамид и Велислава Кръстева - ДПС. С тях се цели публично оповестяване на собствениците на печатни и онлайн медии, както и на тези, които притежават пунктове за разпространение на вестници и списания. Сега кръгът от данните, които трябва да бъдат декларирани, се разширява. Предвидили сме за деклариране важни обстоятелства, насочени към собственик на медия или фактически такъв, без той да фигурира официално, текстовете не третират журналисти, подчерта Хамид Хамид, съвносител на проекта. Той посочи, че са заложени санкции от 20 000 до 30 000 лв., ако тези обстоятелства не бъдат изпълнени. Въпросът, подчерта обаче той, е кой се опитва да измества темата на законопроекта към журналистите и свободата на словото, кой собственик на медия кара журналистите да поставят въпроси, които законът не третира, кой има интерес да остане в сивата икономика. С допълнителните промени се вменява на Министерството на културата задължението и правото да упражнява санкции в случаи на неизпълнение по отношение декларирането на собствеността. Ще поискаме от председателя на медийната комисия Вежди Рашидов да организира дискусия с представители на медиите, в която да се обсъди какво още е необходимо, за да бъдат постигнати в максимална степен прозрачност по отношение на собствеността на печатните медии и тяхното разпространение, контрола, поясни Велислава Кръстева.", "date": "2018.07.11", "title": "ДПС предлага изсветляване и на финансите на собственици на медии"}
{"url": "http://standartnews.com/balgariya/fandakova_novite_vlakove_za_metroto_nyamat_nuzhda_ot_mashinisti-373526.html", "text": "Влаковете за новите метростанции са енергийно ефективни и не изискват управление от машинист. Имат много модерен дизайн и всички удобства за пътниците, които ще използват метрото. Това каза кметът на София Йорданка Фандъкова, която провери новоизграждащото се депо на \"Метрополитен\". По думите ѝ вече е пристигнал първият влак от 20-те в София, а следващият понеделник на 16 юли предстои да дойде вторият влак и на 2 август третият. „Влаковете са много модерни, знаете, че имат опция за управление без машинист, но разбира се, сега ще започне обучение на машинистите, напълно автоматизирано\", посочи Фандъкова. Тя уточни, че фирмата „Сименс\" е спечелила поръчката и е започнала производството. По думите ѝ дейностите тук са изпълнени над 75% и над 3 км от тунелите вече са прокопани. „Срокът на първия етап от ремонта е есента на следващата година, когато се очакват и първите пътници на третата линия на метрото. Вторият етап, 4 км, които се изграждат по Околовръстния път, трябва да са готови до в началото на 2020 г.\", коментира кметът. Фандъкова уточни, че ул. \"Житница\" е силно амортизирана и ще бъде изцяло променена още следващото лято. По думите ѝ Столична община заедно с общински бюджет ще се включила за цялостно ремонтиране на улицата и метрото. Кметът добави още, че проектът на метрото се изпълнява с огромната подкрепа на Европейската комисия, с европейско финансиране и софийското метро често се дава за пример. Фандъкова благодари за съдействието на министъра на транспорта Ивайло Московски, на премиера Бойко Борисов и правителството за съдействието по изграждането на третата линия на метрото.", "date": "2018.07.11", "title": "Фандъкова: Новите влакове за метрото нямат нужда от машинисти"}
{"url": "http://standartnews.com/balgariya/okrilena_angliya_sreshtu_umorena_ili_vdahnovena_harvatiya-373515.html", "text": "Франция вече е на финал след пестелива, но достатъчна победа над Белгия. \"Петлите\" кукуригат щастливо, но тази вечер (11 юли) ще трябва да замлъкнат за няколко часа, за да разберат какво им предстои. Всички най-интересни коментари след срещата, гледайте в нашата рубрика \"На къс пас\". Вторият полуфинал на световното първенство в Русия изправя един срещу друг два тима, които първоначално не бяха слагани сред големите фаворити. Англия и Хърватия ще спорят, за да определят кой ще протегне ръце към желаната купа и кой ще се задоволи с мач за утешителната награда. Хърватите на Златко Далич влизат в полуфинала след два безкрайно дълги мача - срещу Дания и домакина Русия. И двете срещи завършиха щастливо за \"ватрените\", но след 120 минути игра и дузпи, при които вратарят Даниел Субашич бе непоклатим. Само че дългото време на терена изкара на преден план болежките на част от титулярите. Шиме Върсалко може да пропусне срещата с Англия, след като изпита остри болки в коляното. Деян Ловрен и Субашич също не бяха в оптималната си форма в последните минути на четвъртфинала, а в понеделник тренираха на облекчен режим. Само че хърватските футболисти има един наистина \"ватрени\" фенове у дома, за които вече са герои и очакват от тях нови постижения. Участие на финал би ги направило национални легенди, а това е примамлива възможност за всеки балканец. Преди това обаче те трябва да преминат през огромното предизвикателство, наречено Англия. А \"Трите лъва\" доказаха, че с хладни глави и безупречна дисциплина могат да постигнат всичко! Гарет Саутгейт трябва да бъде удостоен с паметник приживе заради тази ефективност на терена. Англичаните показват страхотен колектив и методично се приближават към мечтаната титла, която феновете искат да си \"дойде вкъщи\". Хари Кейн и компания успяха да се справят със \"страшните\" дузпи срещу Колумбия, а Швеция покориха с няколко статични положения. Всички в състава са на лице с изключение на Джейми Варди, който е с травма. От тук нататък всичко е въпрос на много футболно майсторство и късмет. А по-късно днес най-важното ще бъде ясно - кои ще са двамата гладиатори, които ще излязат на финала на 15 юли в Москва?", "date": "2018.07.11", "title": "Окрилена Англия срещу уморена или вдъхновена Хърватия?"}
{"url": "http://standartnews.com/balgariya/borisov_londonskata_sreshta_beshe_dokazatelstvo_za_uspeha_na_temata_sas_zapadnite_balkani_video-373524.html", "text": "Благодаря на всички за организацията, за участието на вицепремиери, министри във формата „16+1\". От София бяха дадени послания и за единството на Европейския съюз, и за начина, по който може да се работи в този формат. Това казва министър-председателят Бойко Борисов по време на днешното правителствено заседание, става ясно от публикуваната стенограма. „Мисля, че целта, която си бяхме поставили, е изпълнена\", добавя премиерът. „Лондонската среща е едно ярко доказателство, че темата „Западни Балкани\", която реанимирахме, тъй като, който не знае, Берлинският процес от преди 4-5 години, провеждани са доста срещи, докато в Триест ние не сложихме темата на масата, а и по време на нашето председателство. Това се отчита от всички Балкански страни. Затова вчера бяхме поканени, за да се покаже - ние не сме член на този формат - че това, което България е направила е правилно, важно. И Берлин, Лондон, Париж стоят зад тези решения\", заявява Борисов. „Знаем какво се случи с България докато беше югоембаргото и докато се биеха Сърбия и Косово, Сърбия и Хърватия, Сърбия с останалите. Проблемите между Македония и Гърция\", посочва той. По думите му всичко това се е случило, благодарение и на българската, и на европейската подкрепа. „А колкото по-добре се развиват Балканите, това е толкова по-добре и за инвестициите, за туризма, за пътникопотока, за товарите. Идеята впоследствие да се направи единна такса, единни тарифи за движението на стоките, хората и товарите - това може действително да направи Балканите в една привлекателна за инвеститорите зона\", допълва Борисов. Според него на този етап и големите държави в Европа разбират, че ако не дойдат те, ще дойдат други геостратегически сили.", "date": "2018.07.11", "title": "Борисов: Лондонската среща беше доказателство за успеха на темата със Западните Балкани /ВИДЕО/"}
{"url": "http://standartnews.com/balgariya/valeri_simeonov_nyamame_namereniya_sreshtu_4godishniya_mandat_na_upravlenieto-373523.html", "text": "Ние сме се подписали под програмата за управление за четиригодишен мандат, така че за сега нямаме други намерения. Това каза пред журналисти в Министерски съвет вицепремиерът Валери Симеонов по повод противоречията по отношение на Закона за горивата в „Обединени патриоти\". На въпрос как ще се опази реномето на „Обединени патриоти\" след тези противоречия, той отговори: „Мисля, че наличието на различни мнения, отстояването им при запазване на колегиален тон и колегиални отношения, само повишава авторитета на „Обединени патриоти\". „Не знам от ваша гледна точка как изглеждат нещата, но предпочитаме всеки да изказва своята позиция, да се аргументира и съответно да я защитава\", допълни той. „Смятаме, че това е много по-добре, не само за „Обединени патриоти\", но и за България, отколкото да се постигат безпринципни договорености - ще ви подкрепим за това, а пък вие ще ни подкрепите за онова\", коментира още Симеонов. По думите му този модел на поведение е бил характерен за изминалите десетилетия, включително и за някои други коалиции до момента. „В случая „Обединени патриоти\" се явяват едно добро политическо постижение за българския политически свят\", каза той. На въпрос дали и от мислят така, вицепремиерът отговори: „Питайте ги тях\".", "date": "2018.07.11", "title": "Валери Симеонов: Нямаме намерения срещу 4-годишния мандат на управлението"}
