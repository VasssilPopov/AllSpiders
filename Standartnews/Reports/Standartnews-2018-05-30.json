{"url": "http://standartnews.com/lyubopitno/xxii_vek__sabirat_tsifrovi_dushi_v_biblioteki-372074.html", "text": "  . Това е виждането на физика и футуролога Митио Каку. По време на Международния икономически форум в Санкт Петербурт 2018 той очерта контурите на бъдещето, което още сега се подготвя в научните лаборатории по целия свят. Много неща от фантастичните романи, като телепатия и пътешествия до други планети, ще станат реалност. Американският физик-теоретик с японски корени Митио Каку (Michio Kaku) е специалист по квантова механика, супергравитация, струнна теория на полето. През последните години активно се е занимавал с популяризация на науката чрез публични лекции, води предавания по телевизията и радиото. Неговите книги \"Физика на невъзможното\", \"Физика на бъдещето\" и \"Бъдещето на разума\" с прогнози за 30 и 100 г. напред са световни бестселъри. Ще бъдат направени нови свръхзвукови самолети, съществено ще се увеличи продължителността на живота, ще се реши проблемът със запасите на енергия, ще заработи търговски термоядрен реактор. Ученият вярва, че съществува паралелен свят и пътешествията със скорост, по-висока от тази на светлината, ще са възможни. През 1970 г. развитите страни започнаха да се борят с онкологичните заболявания. И макар че ракът още не е победен, технологиите, позволяващи неговото успешно лечение, са създадени. Например умна таблетка, представляваща чип с видеокамера. Преминавайки по хранопровода и стомаха, тя позволява да се направи изследване, което да \"хване\" евентуално заболяване в най-ранен стадий. Още по-съвършено устройство са наноботите. Това са малки биосъвместими частици, които носят лекарства или инструменти, унищожаващи рака. \"Ако сега някой има ракови клетки в тялото си,той няма да знае, докато туморът не порасте\", казва Каку. За да се победи болестта, трябва да е възможно улавянето на ракови клетки в момента на зараждането им и унищожаването една след друга. За това са предназначени наноботите. Съвсем скоро ще стане известна технологията, наречена \"течна биопсия\". С нейна помощ ще се изследват с онкомаркери кръвта и другите течности в човешкото тяло. Няма да е нужно да се ходи на лекар, за да се направи анализ - ще го правят умни тоалетни. \"В бъдеще ще забравим за рака, защото ще могат да го диагностицират на ниво клетка и веднага да го излекуват\", казва футурологът. Един от най-съвършените роботи в света - \"Азимо\", танцува и познава хората по лице. Разработчикът му твърди, че има ум на бръмбар. С времето ще се появят роботи с разум като на мишка, куче и накрая - през 2100 г. - на маймуна. \"Кучетата мислят, че ние също сме кучета, но по-силни, затова ни се подчиняват. Маймуните знаят, че ние сме други. Когато роботите разберат това, те ще станат опасни\", предупреждава футурологът. Той предлага да се монтира в робота чип-убиец, който да се задейства в случай, че машината обмисля да причини вреда на човека. Но това е временно решение, защото рано или късно машината ще се научи да неутрализира тази заплаха. Какво тогава са се направи? \"Това е задача за следващото поколение\", отвръща Каку. Той предпочита да не се воюва с роботите, а да се съжителства заедно. Ние сме изобретили екзоскелети и електронни протези, защо да не станем суперхора? За мнозина сега това изглежда неприемливо. Но през XXII век хората ще го възприемат иначе. Във всеки случай човечеството има още време за размишление. Неотдавна учените успяха да предадат най-простите спомени от една мишка на друга чрез вграден в хипокампуса чип. Това изглежда добра перспектива за обмен не само на спомени, но и на чувства и емоции. Интернет бъдещето, по думите на Митио Каку, ще се превърне в \"мозъкнет\" и ще промени индустрията за развлечения. Както в средата на миналия век звуковото кино смени нямото, така и в края на XXI столетие човечеството ще гледа кино, предаващо чувства и емоции. В своята прогноза Каку се основава на проекта \"Свързване\", насочен на пълна цифровизация на мозъка и невроннните връзки. Предполага се, че той ще бъде завършен в края на века. Учените винаги са отричали наличието на душа, те предполагат, че мозъкът - това са невроните, но \"Свързване\" промени тази парадигма. Пълната цифровизация на мозъка позволява реконструирането на човека след смъртта. Имайки карта на мозъка и събирайки информация, оставена във виртуарната реалност /социални мрежи, email, онлайн-покупки и т. н./, компютърът ще възроди личността на човека и ще я имплантира в робота. По такъв начин всеки ще може да общува с умрелия си роднина или приятел. Ще се създадат библиотеки на цифрови човешки души и образи на велики хора, където ще имаме възможност да общуваме с Наполеон, Чърчил или Айнщайн. \"Цифровата душа може да се отправи далече в космоса. За секунда тя ще се окаже на Луната, за 20 минути - на Марс, а за час - на Плутон\", дава пример Каку. По думите му, душите на хората ще пътешестват със скоростта на светлината без ракета. Чистото съзнание ще започне да владее Вселената. Ученият вярва, че извънземните именно така изследват Космоса. Вече са създадени интерфейси, позволяващи на парализирани хора да общуват с околните. В очите на физика Стивън Хокинг бе монтиран инфрачервен датчик, който регистрира двищенията на неговата буза и поглед, помагайки му да набира текст на монитора. Но учените се интересуват от нещо повече - възможността да се уловят и разшифроват електромагнитните сигнали на мозъка. Така ще могат да се прочетат отделните думи и образи. В САЩ се заеха с разработката на екзоскелет, за да помогнат на войник инвалид. Напълно парализиран човек откри футболния шампионат в Бразилия през 2014 г., удряйки топката. Той управляваше екзоскелета със силата на мисълта си. Тази технология  Митио Каку нарича  радиотелепатия. Ние можем с помощта на скенери да наблюдаваме работата на мозъка в реално време. Ние знаем къде каква област на мозъка се активизира, когато човек се влюби или мисли. Въз основа на тези данни невронната мрежа се учи да извлича мисли във вид на прости изображения. В бъдеще хората ще могат да фотографират даже мечтите си. Това силно ще повлияе на изкуството. Към края на века хората ще могат да управляват виртуалната реалност в изцяло цифров свят. Мигайки, човек ще получи всякаква информация в контактните си лещи, ще качи биографията на събеседника си, ще превежда от който и да е език. Нашите машини, играчки, облекло и обувки, стените в жилището ни ще станат умни благодарение на изкуствения интелект. А той съвършено ще измени пазара на труда. Ще изчезнат професии, свързани с конвейрното производство, с повтарящи се операции, няма да има посредници. Ще бъдат търсени специалисти, чиято работа е основана на опита и творчеството, а също и за дейности, свързани с общуването с хора. Затова няма да минем без полицаи, чистачи, градинари, лекари, адвокати, брокери. Тях не могат напълно да ги заменят роботи, не притежаващи здрав смисъл, съпреживяване, опит, интуиция и творчество. \"Хората могат да купят акции, като щракнат бутона на часовника. Защо им е да се обръщат към брокери? Отговорът е в това, че им е нужен интелектуален капитал, съвет, опит, талант, прогноза. Това не могат да го дадат роботите. На това е способен само човекът\", обобщава Митио Каку.", "date": "2018.05.29", "title": "XXII век:  Събират цифрови души в библиотеки"}
{"url": "http://standartnews.com/biznes/kfn_potvardi_prospekta_za_ipoto_na_gradus-372088.html", "text": "Комисията за финансов надзор (КФН) потвърди проспекта за публично предлагане на емисия акции, издадени от „Градус\" АД. Емисията е в размер до 27 777 778 обикновени, безналични, поименни, свободнопрехвърляеми нови акции с номинална стойност 1 лев всяка, издадени в резултат на увеличаване на капитала на старозагорското предприятие с 27 777 778 броя до 55 555 556 броя акции. Производителят на пилешко месо \"Градус\" АД внесе проспекта си за разглеждане в КФН в средата на април, след като намерението за набиране на капитал от фондовата борса чрез IPO беше анонсирано от компанията в началото на февруари. Тогава компанията обяви, че цели процесът да бъде финализиран и търговията с емисията да стартира до средата на годината.", "date": "2018.05.29", "title": "КФН потвърди проспекта за IPO-то на \"Градус\""}
{"url": "http://standartnews.com/regionalni/kribpernik_pravi_sabor_v_graovo-372092.html", "text": "Сдружението на пернишките работодатели КРИБ-Перник е инициатор за провеждането на фолклорен събор на историко-географската и етнографска област Граово. Това съобщи по време на общото събрание на сдружението неговият председател Георги Милев. Събитието е наречено Църногорски събор \"В сърцето на Граово\" и ще се състои на 13, 14 и 15 юли на поляните край Църногорския манастир \"Свети Безсребреници Козма и Дамян\" над брезнишкото село Гигинци. Мястото не е избрано случайно тъй като има исторически сведения, че още в 17 век при манастира в Църна гора, както местните наричат околната планина, е ставал голям панаир.  Освен именити изпълнители на граовски фолклор - професионалисти и любители, среща на сцените на събора ще си дадат и гости от цялата страна. С концертна програма ще се представи и ансамбъл \"Българе\". Свои специални щандове ще имат националните организации на  животновъдите, месопреработвателите, хлебарите и др.  Специална програма за гостите на събитието има и светата обител. Братството ще покани в изложението на стоки да участват и други манастири. В съботата ще има свенощно бдение, а в неделната света Литургия към църковните певци щи се присъедини и фолклорният квартет \"Славей\". Гостите ще могат да видят как се бият манастирските камбани и  сами да си направят сувенири за спомен от събитието. Георги Милев прикани колегите си от КРИБ-Перник  активно да се включат като производители, спомеществователи, а защо не и като изпълнители в събора. \"Повечето етнографски области в България имат своите събори и фолклорни събития и нашата цел е да популяризираме Граово, граовските фолклор, традиции и дух\", коментира Милев. Той изрази задоволство, че инициативата е подкрепена лично от областния управител  на Перник Ирена Соколова, която е приела да оглави Инициативен комитет за подготовка на събитието и има благословението на Светейшия български патриарх и Софийски митрополит Неофит. Общото събрание на КРИБ-Перник прие отчети за дейността си и  финансовото състояние през миналата година. Още 8 фирми са се присъединили към организацията и така общо фирмите в нея представляват над 35 хиляди човека, заети в различни сектори на бизнеса.", "date": "2018.05.29", "title": "КРИБ-Перник прави събор в Граово"}
{"url": "http://standartnews.com/biznes/kitaytsi_kupuvat_kompaniya_sas_zavod_v_balgariya-372089.html", "text": "Китайци искат да купят германския поддоставчик за автомобилната промишленост Grammer. Офертата за придобиване е от страна китайския акционер в компанията Ningbo Jifeng. Вчера базирания в Амберг германски поддоставчик, който има завод в българския град Трудовец, потвърди за напредналите преговори. Те могат да доведат до предложение за придобиване към акционерите на Grammer AG, предава DPA, цитирана от investor.bg. Китайският концерн предлага цена от 60 евро плюс дивидент от 1,25 евро за акция. Така Grammer се оценява на почти 772 млн. евро, а на борсата листнатият на SDax производител се оценява на 51,30 евро за акция. Така възможната оферта в брой може да представлява премия от 17% към цената на затваряне на борсата Xetra от понеделник. „Засега не е ясно дали преговорите ще приключат успешно и ще се стигне до предложение за придобиване. „Grammer AG ще уведоми капиталовия пазар и обществеността за продължението на преговорите в съответствие със законовите изисквания\", обясняват от компанията. Ningbo Jifeng държи над 25% от акциите на Grammer и трябва да извади още около 578 млн. евро, за да придобие напълно производителя. Германската компания покани китайците в началото на 2017 г., за да се опълчи на възможно придобиване от страна на спорното босненско инвестиционно семейство Хастор, което сега държи малко над 9% от акциите. Grammer притежава над 20 завода на четири континента, като един от тях е в Трудовец. * * * *", "date": "2018.05.29", "title": "Китайци купуват компания със завод в България"}
{"url": "http://standartnews.com/sport/ntl_gleda_kam_uimbaldan-372086.html", "text": "Тенис кортовете на ВК\"Санта Марина\" отново посрещнаха тенисистите от Национална тенис лига.Турнирите, които се провеждат с ъс сериозната подкрепа на СПИДИ имаха своето поредно гостуване край морето на 24-26 май. Партньорите от FPI бяха осигурили супер награди за победителите в отделните възрастови групи – посещение на Уимбълдън ! Тя мотивира сериозно едни от най-добрите играчи в страната,които се впуснаха в решаващи и оспорвани битки. Радослав Владимиров/18-45/ и Светослав Козалиев/45+/ се представиха на високо ниво и успяха да триумфират във финалните срещи. Наградите им връчи г-н Никола Петков – представител на FPI Hotels&Resorts. Двойките мъже показаха също страхотна форма и великолепни мачове. Най-драматичен бе финалът, в който само две точки дадоха предимство на Цоло Цветков и Калин Кънчев. Следващият турнир от календара на НТЛ е на 9-10 юни на кортовете на ТК\"Локомотив\" Пловдив.", "date": "2018.05.29", "title": "НТЛ гледа към Уимбълдън"}
{"url": "http://standartnews.com/kultura/oshte_18_grupi_idvat_na_hills_of_rock-372047.html", "text": "Второто издание на HILLS OF ROCK ще се проведе на 20,21 и 22 юли на Гребния канал в Пловдив, и вече включва 55 участника – 32 чуждестранни и 23 български артисти. Германците Crematory ще превземат главната сцена в първия фестивален ден със страхотен звук и метъл мощ, точно преди хедлайнера Sabaton! Англичаните Airforce, австрийците Serenity и украинците Jinjer, отново на главната сцена, ще разтърсят феновете с невероятно шоу! Към тях ще се присъединят българските изпълнители D2, които ще открият фестивала, и ODD Crew. На останалите сцени, ще имате удоволствието да видите молдовците Infected Rain, англичаните District 13, както и българските изпълнители Velian, Fool Circle, Saint Electrics,  Exit Reality, Paracosm, X Husband, DJ Dharba, Axez, Drive Your Life и DJ КалашNICK. HILLS OF ROCK се реализира за втора поредна година и е част от програмата на  „Пловдив 2019\" - Европейска столица на културата.", "date": "2018.05.29", "title": "Още 18 групи идват на Hills of Rock"}
{"url": "http://standartnews.com/mneniya/yadrenata_saga_na_koreyskiya_poluostrov-372049.html", "text": "През последните седмици светът живее с надеждата за пробив относно Северна Корея. След срещата на севернокорейския лидер Ким Чен-ун с президента на Южна Корея Мун Дже-ин дойде новината за предстоящ разговор и с президента на САЩ Доналд Тръмп. Той обаче отложи срещата, след което пък стана ясно, че такава най-вероятно все пак ще има. Сагата на Корейския полуостров продължава. Изненада няма, има само дълготрайни стремежи и амбиции. Ако погледнем от самото начало (1953 г.) до днес, става дума за две поколения. Аз съм връстница на този конфликт. Помня като дете новините, помня и кварталния ОФ клуб, в който с червени и сини знаменца отбелязваха на картата на Корейския полуостров победите на братските армии (на Съветския съюз и на Китай) срещу „империализма\". Това помня. След промените в Русия и официалното признаване на Република Корея за редовен член на ООН през септември 1991 година, като жест на новото време, президентът Борис Елцин разсекрети и подари архивите от Корейската война на Сеул. Това всички съвременници помнят. Споменавам тези факти, защото са част от ядрената сага на Корейския полуостров. Без съмнение, всяка държава – богата  или бедна, има потребност от енергия – за своите граждани и за икономиката, която отново е за гражданите. Също така ядрената енергетика е сила, може да бъде и заплаха, а от друга гледна точка е гаранция. Това, което крие ядрената сага е още гордост и предразсъдъци. И двете Кореи по свой начин се борят за уважение и признание. Южна изгражда благоденствие чрез демократизация, Северна налага своя свят чрез идеологията чучхе и военната доктрина сонгун. Няма да припомням статистиката за създаването и разрушаването на севернокорейските ядрени обекти. Макар добре да помним ритуалното взривяване на централата край Йонбйон и как след това оживя наново, защото беше не толкова отдавна. Днес вълнението е как излиза от историята важен военен полигон и дали този ритуал ще възвърне доверието към  скритата Корея. С края на полигона  край Пунгери ще започне ли така желаното от всички, подчертавам от всички, разведряване? Всеки избира сам колко да вярва. Защо така мисля -  защото ако не допуснеш доверието, ще те измъчва съмнението, до сега 65 години. В тези години научихме толкова много невероятни неща. Но изглежда има още ненаучени уроци. По-старото поколение знаем, че образно казано почти няма азиатска държава, за която да не се говори, че притежава втора мини държава. Под повърхността на земята има живот за скривалище, където се развиват авангардни и затова строго секретни технологии и нови модели на живеене. Както и средствата за това, в областта на отбраната, например. Ето защо, ако се оставим само на тези знания, никога няма да можем да повярваме, винаги ще остава едно „ако\". Тази уговорка беше необходима, за да припомня за ненаучените уроци. Буквално часове преди демонстративното разрушаване на северния полигон на КНДР, САЩ започна военните учения „Блу лайтинг\". След това, под въздействието на Сеул ги отмени. Междувременно, да не кажа светкавично, Северна Корея се раздразни и заяви, че ще анулира срещата на върха, насрочена за 12 юни, ако не ги уважават. А после от Вашингтон заявиха, че ще се повтори Либия, а Пхенян излезе с декларация за ответни мерки. Ето гордост и предразсъдъци. Предизвикателно е, дразнещо е и някак егоистично. Нали маневрите спряха по време на Олимпийските игри в Пьонгчан. Е, трябва ли да минат 2500 години, за да разберем силата на демокрацията или съвременната цивилизация има пречки? И ако има пречки те са в какво – личностни, национални, геронтологични? Или още по-досадно, стереотипи и военна индустрия? От известно време Пентагонът подготвя варианти за съкращаване на броя на американските военни в района на Далечния изток и по-конкретно в Южна Корея. Президентът на САЩ и в качеството на бизнесмен е осведомен, че заявка за съкращаване на 28-хилядния контингент е правена и преди. Сигурно заради това е заръчал да се преизчислят разходите, които надхвърлят, казват, 800 милиона долара годишно. За Доналд Тръмп Вашингтон не получава адекватна компенсация срещу тези разходи, а това е само половината от необходимото. Другата половина поема Република Корея, което пък отдавна не прави щастливи корейците. Още по-дразнещо за тях е, че военното присъствие е приоритетно за защита на Япония. Днес много правилно се отчита и фактът, че въпреки скъпоструващото военно присъствие, въпреки санкциите и подтискащото отношение към Северна Корея, режимът в Пхенян не бе възпрян да се превърне в ядрен фактор, в незаобиколим фактор при решаването на съдбата на Корейския полуостров. По този начин ядрената заплаха остава. Дали тя ще е предизвикана от най-прецизната съвременна технология или от риска на допустимата грешка е все едно, заплахата от конфликт е реална и всички трябва да знаем това. Анализаторите трябва да са научили, че не е градивно Северна Корея да се ползва като плашило, особено ако има решение да се сяда на една маса за преговори. Междувременно в края на тази година изтича срокът на споразумението между Съединените щати и Южна Корея за споменатите 800 милиона долара. Американската страна настоява Сеул да поеме почти цялата финансова тежест за базите. А тези бази, влизала съм, доколкото е възможно за цивилен журналист, са си истински крепости. Както се изрази един от домакините, там дори и солта се доставя от Съединените щати. Казвам това, за да потвърдя непристъпността на правилата. А и да напомня, че всеки в един момент си прави сметка на парите, колкото и богат да е. Процесът на бавно, но сигурно еманципиране на Корея от силната американска военна зависимост Те по разбираеми исторически причини смятат, че са най-уязвими в района. Вече 65 години Япония калкулира риска от промяна на Корейския полуостров. Основание дава Доналд Тръм, съзрял ползите от съкращаването на огромни американски разходи за военно присъствие. Мнозина американски президенти са коментирали огромния потенциал, който би имал районът при една нова ситуация с повече доверие, повече сътрудничество, повече движение на хора, пари и стоки. Колко хубаво би било, ако се даде воля на надеждата  разведряването да се състои. То вече е изговаряно. В началото и от двете страни на 38-я паралел го произнасяха с известна неловкост, натежало от предразсъдъци и предубеждения. Днес има основания да очакваме не просто приятни изненади сякаш от случаен флирт, а добре обмислено и убедено легитимиране на нов стил в отношенията между двете Кореи и приближените като САЩ, Китай и Япония. И като ги споменах, да отделя малко внимание и на съседите –най-въвлечените в 65-годишната сага, наречена Корейски полупостров. През годините едни лидери са били силни в района, после силата им отслабвала. Като Съветския съюз, който вече не съществува, но е имал решаваща роля. Други са губели доверие, като Китай, заради политически причини. Многократно Южна Корея е подавала ръка на Северна Корея заради различни причини – роднински болки, носталгия по насила разделените семейства. Япония е била винаги най-дистанцираният съсед най-вече заради различните политически системи и наслоените исторически нетърпимости.", "date": "2018.05.29", "title": "Ядрената сага на Корейския полуостров"}
{"url": "http://standartnews.com/mneniya/bonusat_na_posrednika-372094.html", "text": "Днес премиерът Бойко Борисов е на визита в Москва. Мнозина се питат какви ще са резултатите от срещата му с президента Владимир Путин. Това е много повече от визита на български премиер при руски президент. Не е съвсем ясна неговата роля на посредник. Борисов е в ролята на представител на предварителни разговори, чието съдържание не е понятно. Трябва обаче да се погледне контекста, а той е следният: след като отиде на една много шумно очаквана визита в САЩ, френският президент Еманюел Макрон не се върна с пълна кошница. Напротив, повечето коментатори бяха склонни да кажат, че нищо не е постигнал. Той направи едно бомбастично изявление, съживявайки реплика с дълга предистория. Това е реплика още на генерал Шарл де Гол и планът за конвергенция между двата тогавашни блока, реализиран в Т.е. някакъв вид обединение на това гигантско пространство. На свой ред тази реплика беше подхваната от Путин в началото на века, когато все още водеше отчетливо проевропейска политика. Оттогава никой не я е поставял пак, сега френският президент се върна към нея. Това донякъде е в унисон с германските настроения за намаляване на разрива с Русия и нормализиране на отношенията. Това има пряка връзка със ситуацията между САЩ и Иран. Едностранното излизане на Вашингтон от ядреното споразумение за Иран беше посрещнато в Европа с крайно недоволство и отказ да се последва американската политика. Просто защото Европа трябваше да плаща чужди сметки за нещо непремислено и несъгласувано с нея. Това много променя геополитическата карта на света. Критерий за раздалечаването между Европа и Америка, които доскоро бяха като братя-близнаци във външната политика, са отношенията с Русия. Има кръгове, за които това е изключително лошо и може да очакваме много особени процеси както в Украйна, така и в Полша и Прибалтика, които са истерично антируски. Т.е. налице е много сложна международна обстановка, в която очевидно Борисов играе някаква роля, която не ни е понятна. Ние, като българи, не можем да повлияем на големите процеси, но е много приятен фактът, че нашият премиер успява да се вклини в тези разговори. Ние сме страна с по-малки възможности, претенции и желания и тези желания биха могли да се сбъднат във връзка с това, че През последните дни много се говори, че в Москва ще се обсъждат енергийни проекти. По този въпрос, аз бих казал следното: представете си, че до вас живеят двама банкери, а вие по случайност сте в гарсониера между тях. Някакъв много голям конфликт между тези двама банкери се разрешава на ваша територия – със сигурност те ще дойдат у вас за преговорите с някакъв подарък за вашето семейство. Струва ми се също така, че има известна аналогия със ситуацията с турския президент Реджеп Тайип Ердоган. Борисов успя добре да осребри възможността да бъде посредник между Европа и Ердоган. Първо, във Варна се състоя среща между ЕС и турския президент, второ, последният действително напълно обезопаси границата ни от имигранти. Предстои да разберем отговора на въпроса дали има потенциал за подобна възможна посредническа роля и между Запада и Русия. Бих искал също така да спомена и една класическа българска идея: Русия е причината България да съществува с цената на 200 000 трупа и историческите връзки между двете страни са нещо огромно, което не трябва да унищожоваме, колкото и да ни карат. Цар Борис Трети се озовава в много по-лоша ситуация от премиера Борисов – започва война между Русия и Германия. Независимо от това той успява, бидейки съюзник на Германия, да не обяви война на Русия. Т.е. този принцип е пазен в ситуации, които са били много по-трудни от сега. Когато казвам „винаги с Германия\", това означава Европа – ние сме европейци, трябва да имаме обща съдба с европейците. Но отношението на народа ни към руснаците е нещо, което е капитал и не трябва да правим действия, които го нарушават. Това е в голям интерес на България. И ако Борисов успее на тази база да постигне нещо за страната ни, това ще бъде голям успех.", "date": "2018.05.29", "title": "Бонусът на посредника"}
{"url": "http://standartnews.com/mneniya/balgarite_iskat_da_imat_po_dve_detsa-372077.html", "text": "Поколението на хората между 14 и 29-годишна възраст у нас си представя да има две деца в живота си. Няма съществена промяна спрямо предишното подобно измерване преди четири години. Данните са от най-новото мащабно и единствено по рода си изследване сред младите хора у нас, проведено от „Галъп интернешънъл\" като част от проект на Фондация „Фридрих Еберт\" за цяла Централна и Източна Европа. Изследването е проведено сред 1016 души в периода февруари – март 2018 г. и е представително за хората на възраст между 14 и 29 години. „Галъп интернешънъл\" проведе и предходното подобно изследване – през 2014 г. Основни младежки изследвания в последните десетилетия се свързват именно с екипа на агенцията. 12% си представят едно. 59% искат две. 10% - три, а 2% искат четири или повече. Останалите 17% не знаят или не отговарят. На практика почти никой не посочва, че не иска деца. При тийнейджърите у нас делът на онези, които още не знаят колко деца биха искали да имат в живота си, е една пета, а при тези между 20 и 29 години – около една десета. Така средният брой деца, които биха желали да имат в живота си младите хора у нас, е 2. Преди 4 години резултатът беше 2.02. Доходите, а с тях и образованието, населеното място и т.н. – както собствените, така и на родителите – се потвърждават като важни фактори за желания от младите хора брой деца. Младите с по-благоприятна житейска перспектива като че ли не поставят децата толкова високо в предпочитанията си. И тук няма съществена разлика спрямо предходни години. Явно е, че в последните няколко години – в които все по-активно се говори за демографските проблеми у нас – не е настъпила съществена промяна в представите, плановете и мечтите на хората в основната детеродна възраст. Този тип процеси, разбира се, са много бавни и след няколко години следва да бъде направено още едно замерване.", "date": "2018.05.29", "title": "Българите искат да имат по две деца"}
{"url": "http://standartnews.com/kultura/kirilitsata_osveti_tsentara_na_rim-372076.html", "text": "\"Благодаря на всички, които се постараха толкова - и от българска и от италианска страна, да бъдем тук днес на това уникално, емблематично място не само за Рим, а за целия свят, искам да благодаря също на Вас, уважаема публика, за това, че отделихте частица от Вашето време, от Вашия живот, за да споделите частица от нашите емоции - български, от нашите таланти, култура, усещания за света. За мен е чест и гордост да бъда тук сред Вас\". С тези думи министърът на културата Боил Банов приветства многобройната публика, която се събра снощи пред сградата на Римската община, за да проследи уникалното светлинно шоу \"Discover Bulgaria\". То представи страната ни в рамките на Българското председателство на Съвета на ЕС. Събитието се организира от Министерството на културата и Българския културен институт в Рим с подкрепата на Посолството на Република България в Рим, съобщиха от Министерството на културата. В историческото сърце на Рим светлините на Капитолийския площад бяха изключени, за да започне невероятното 3D mapping шоу, проектирано върху фасадата на сградата на Римската община. То разказа как българската писменост е спомогнала за разпространението на християнството сред източните славяни. Ансамбъл \"Чинари\" допринесе за празничната атмосфера, повеждайки публиката на вълнуващо пътешествие, очертаващо българския принос за европейската културна идентичност. На престижното събитие присъстваха още посланикът на Република България в Италия Марин Райков, заместник-председателят на италианския Сенат Паола Таверна и Карола Пена, председател на Комисията по международни отношения на Община Рим, както и кметовете на градовете Пловдив и Матера, които през 2019 г. ще бъдат Европейски столици на културата.", "date": "2018.05.29", "title": "Кирилицата освети центъра на Рим"}
{"url": "http://standartnews.com/svyat/obzor_belgiets_zastrelya_trima_dushi_v_liezh-372093.html", "text": "Мъж уби с нож и със собственото им служебно оръжие двама полицаи, както и случаен гражданин, преди да бъде застрелян от силите на реда в източния белгийски град Лиеж вчера. Местната прокуратура съобщи, че разследва нападението като терористичен акт. Мъжът първо започнал да стреля в кафене. След това взел чистачка за заложник и се скрил в близко училище. Впоследствие бил ликвидиран. Според други информации стрелецът открил огън около автобус на градския транспорт, а после влязъл в училище, откъдето се чули множество изстрели, включително от автоматично оръжие. Медии твърдят, че първоначално нападателят имал само нож, с който посякъл полицаите, а след това ги застрелял със служебното им оръжие. По пътя си той убил младеж, който се намирал в автомобила си. По информация на в. \"Соар\" престъпникът отнел оръжието на полицай при рутинна проверка на документи, застрелял него и партньора му, а също така, вероятно случайно, убил пътник в преминаваща по улицата кола. Според очевидци нападателят не направил големи усилия да избяга. Разследването на стрелбата бе поверено на федералната прокуратура, компетентна в случаи на тероризъм, съобщи говорителката на градската прокуратура Катрин Колиньон, цитирана от Франс Прес. Тя добави, че засега не се знае какъв е бил мотивът на нападателя и не потвърди появилите се в пресата информации, че крещял \"Аллах е велик\". В. \"Либр Белжик\" цитира полицейски източник да казва, че нападателят извикал това на арабски, а телевизия Ер Те Бе Еф обяви, че според следователи той може да е имал терористичен мотив, предаде Ройтерс. Говорителят на федералната прокуратура Ерик ван дер Сипт съобщи, че някои елементи на това деяние пораждат подозрения, че може да става дума за терористичен акт. Телевизия Ер Те Ел съобщава, че убиецът се казва Бенжамен Ерман, белгийски гражданин, роден през 1982 г. В понеделник излязъл от затвора, където лежал за разпространение на наркотици, но общувал с \"радикализирани затворници\". Окончателното му освобождаване предстояло, а онзи ден получил разрешение да излезе на свобода само за няколко часа.", "date": "2018.05.29", "title": "ОБЗОР: Белгиец застреля трима души в Лиеж"}
{"url": "http://standartnews.com/mneniya/spored_osmoklasnitsite_horata_ne_sa_dlazhni_da_spazvat_zakona-372090.html", "text": "Едва 42 на сто от българските осмокласници са на мнение, че добрият гражданин трябва да спазва законите. Това показва изследване след 15-годишните тийнейджъри в 24 държави, които членуват в Организацията за икономическо сътрудничество и развитие. Същата организация прави и международното изследване PISA, което отчита четивната грамотност на тийнейджърите и познанията им по природо-математически науки. Обикновено в него българчетата са на едно от последните места. Нашите осмокласници не правят изключение и в подготовката си да навлязат в гражданското общество. Вероятно една от причините е свързана с това, че учениците до осми клас нямат часове по гражданско образование и получават частични познания в часа на класа. Едва с новите учебни програми гражданското образование ще навлезе в 10 клас. По-зле от нашите деца са само осмокласниците от Чили, Колумбия, Мексико, Перу и Доминиканска република. Първо място в класацията заема Дания. Изследването показва, че неочаквано голям брой от 15-годишните има сексистки подход и към равнопоставеността на жени и мъже, и към политиката. Две трети смятат, че мъжете са по-добре подготвени за политически лидери от жените и дамите не трябва дори и да опитват да се занимават с политика. Над половината ученици смятат, че при интервю за работа между двата пола не трябва да има равенство и при назначаването трябва да бъде предпочетен мъжа. 60 на сто от децата са на мнение, че за една и съща работа мъжете трябва да получават по-високи заплати. Единствените ученици в света, които на тези въпроси са получили по-ниски резултати от нашите, са от Тайван. Едва всяко четвърто нашенче е на мнение, че правителството и институциите трябва да се уважават. 32 на сто обаче са на мнение, че въпреки всичко трябва да се гласува. Интересното е, че едва всеки трети е на мнение, че имаме право да критикуваме правителството си. Всяко второ дете е на мнение, че полицията може да задържа без съд и присъда хора, заподозрени в тероризъм. Всичко това показва, че въпреки епизодичните уроци, чрез които децата ни уж би трябвало да опознаят съдебната система и гражданското общество, учениците все още не разбират техните механизми. Един от въпросите, зададен на теста е \"Какво означава злоупотреба с власт\". Били са посочени 4 варианта за верни отговори, като едва 68 на сто от децата на България са посочили правилния - политици да назначават на ключови позиции свои хора, които са дарили средства за кампаниите им. Значителна част от учениците са се затруднили да посочат верния отговор на въпрос \"Защо един министър трябва да бъде глобен, ако шофира с превишена скорост?\" Тук като правилен резултат е публикувано \"Защото пред закона всички са равни\", но нашите тийнове са посочили \"Защото министърът има пари\". Едно нещо обаче изпраща на първо място в класацията нашите ученици - 60 на сто от тях са на мнение, че един добър гражданин трябва да изучава историята на родината си. По този пункт изпреварваме с 20% децата от останалите страни. Проучването показва, че знанията на децата в гражданско отношение до голяма степен съответстват и на броя на книгите в дома им, като хлапета, които имат библиотека с над 200 книги, са показали най-високите резултати. Все по-малко ученици обаче показват способност да разпознават фалшивите новини и това ще бъде планирано като едно от следващите проучвания на организацията. Същата корелация има и между образованието на родителите и резултатите на наследниците им -децата от семейства с висше образование са показали по-висок резултат на въпросите. Момичетата у нас са дали по-верните отговори и надхвърлят тези на момчетата с 39 точки. Това важи и за цялото проучване PISA, като разлика в резултатите на българските девойки и младежи няма само по математика. Авторите на проучването посочват, че специфичните разлики в резултатите между младежи и девойки се основават и на по-широката обща грамотност, която се формира и чрез останалите учебни предмети.", "date": "2018.05.29", "title": "Според осмокласниците: Хората не са длъжни да спазват закона"}
{"url": "http://standartnews.com/mneniya/evropeyskiyat_morski_den_postavya_burgas_do_rim-372087.html", "text": "- Изборът на град Бургас за домакин на Европейския морски ден е предопределен не само от географското му разположение, излазът му на Черно море и заобикалящият го воден ресурс от езера. Това е едно признание за развитието на града. Ежедневно се работи за подобряване на градската, културната, социалната и образователна инфраструктура. Европейският морски ден маркира и участието на нашия град в програмата на Българското председателство на Съвета на ЕС. Най-голямото морско събитие в Европа поставя Бургас сред градове като Рим, Брюксел, Гданск, Бремен, Пул, които вече са на картата на европейската морска общност. За нас това е престиж и възможност да демонстрираме постиженията си, усилията, които полагаме в опазването на морската околна среда, да споделим с европейските партньори нашата уникална култура и отношение към морето. - За първи път Европейският морски ден ще се проведе на брега на Черно море и ще насочи вниманието към региона. Представители на заинтересовани страни от цяла Европа и извън нея ще се съберат в Бургас, за да обменят най-добри практики, да дискутират основни теми, свързани с морската политика на Европа, да формират партньорства. На 31 май ще се проведе среща на министрите на черноморските държави. Срещата е част от съвместните ни усилия за насърчаване на растежа в Черноморския регион. Това ще бъде възможност за крайбрежните държави и Молдова да проправят пътя за обща морска политика, която е подготвена съвместно от страните, и има за цел да определи общи предизвикателства в областта на морското дело и формулира конкретни цели и действия. Това ще спомогне за устойчиво използване на потенциала на морето с оглед създаване на повече работни места и икономически растеж в полза на крайбрежните общности. За да подкрепи този процес, Европейската комисия стартира през 2017 г. \"Инициатива за син растеж в Черно море\". След месеци на дискусии между всички страни сега е време да поемем твърд ангажимент и да очертаем пътя напред. За тази цел на 31 май в Бургас ще бъде подписана декларация на министрите за изпълнение на обща морска политика за Черно море. - Основни фактори за замърсяване на водите са отпадъчните води и битовите отпадъци. През годините се направиха редица инвестиции за подобряване на инфраструктурата за питейни и отпадъчни води във всички квартали на града, изградени са пречиствателни станции, а в областта на управлението на отпадъците е изградена регионална система за управление на отпадъците на общините в Регион Бургас. Партнираме си с неправителствения сектор и научни институти в съвместни проекти, касаещи чистотата на Черно море. Един от реализираните проекти в партньорство с \"Институт по океанология\" при БАН и Басейнова Дирекция Черноморски регион – Варна, спомогна да бъдат създадени инструменти за оценка на морската среда чрез прилагане на нови технологии и най-добри практики за справяне, откриване и класифициране на морските отпадъци в крайбрежните райони, мониторинг в реално време на повърхностните води на големи акватории и подводния шум. Община Бургас внедри ефективна електронна система за управление на риска от наводнения, с цел подпомагане на усилията на местната власт в процеса на адаптиране към климатичните промени. По отношение качеството на въздуха е направена пълна реконструкция на пътната и улична мрежа, цялостна подмяна на автобусния и тролейбусен парк. Изградена е мрежа от велосипедни алеи с дължина 55 км., част от политиката на Община Бургас да осигури алтернативни и екологични начини за транспорт и създаване на нова градска култура на придвижване. Директен принос към подобряване качеството на атмосферния въздух е реконструкцията на улица „Крайезерна\", с което се отклонява преминаването на трафика през града и престоят на МПС на светофарите. Паралелно с това стартира и изготвянето на парцеларен план за Северния обход на града. С най-голям принос за замърсяване на въздуха с фини прахови частици е отоплението с твърдо гориво. В тази връзка е подготвен проект за подмяна на битовото отопление в кв. Долно Езерово, изпълнението на който ще доведе до редуциране на замърсителите на въздуха. - С изграждането на модерната сграда на Морска гара Бургас и възстановяването на старата Магазия 1 районът около пристанище Бургас придоби облика на истински европейски порт със свободна зона за достъп на гражданите и гостите на града и го превърна в предпочитано място за разходки и отдих. Предстои изграждане на модерен Конгресен център в зоната между Магазия 1 и Морска гара с паркинг, озеленяване и благоустрояване. Сградата ще бъде на четири етажа и ще се използва за конгресно научно-изследователски център за контрол и изследване на Черно море. Сградата и площите около нея ще доведат до допълнителни възможности за външни експозиции, отдих и провеждане на събития. Това допълнително ще доведе до развитие на пристанище Бургас и ще подсили привлекателността на района. - На 1 юни за гостите на Европейския морски ден са организирани посещения до няколко точки в гр. Бургас: Пристанище „Сарафово\", където ще могат да получат информация за съоръжението, както и да присъстват на демонстрация по изплитане на рибарски мрежи. Гостите ще видят още терминал „Бургас Изток 2\" и терминал „Бургас Запад\" на пристанище Бургас, както и туристически комплекс \"Акве калиде\". - В дните от 30.05 до 02.06.2018 ще се проведат множество събития насочени към жителите и гостите на  Бургас. От 31 май в продължение на един месец, в Културен център Морско казино, ще има постоянна изложба „Скритите тайни на Черно море\". Една от залите ще бъде изцяло преобразена, за да пресъздаде подводния черноморски свят. Експозицията ще включва 10 броя 3D макети на потънали кораби, в състоянието в което са намерени, любопитни артефакти, открити при последните проучвания на морското дъно и интересна допълнителна информация към тях. Интерактивна карта на черноморското дъно с потънали обекти ще дава възможност на посетителя да получи подробна информация за потъналите кораби или изчезналите вече селища. На 31 май и 1 юни, световният шампион по кайтсърфинг Аиртон Козолино ще гостува в Бургас. Ще се проведат безплатни демонстрации и обучения. За пръв път в България ще се проведе и състезателната регата coast to coast с дължина 20 км. Всички събития от календара на морския фестивал може да бъдат проследени на интернет страницата на събитието: https://burgasmaritimefestival.com/publichen-festival/ - До началото на активния летен сезон ще бъде окончателно завършена реконструкцията на четирилентовото трасе на пътя Бургас - Слънчев бряг. За нас е изключително важно да изведем трафика от Бургас и затова е приоритет изграждането на т. нар. Северен обход на града. В момента се работи по подробния устройствен план и до края на юни ще бъде обявена процедурата по инженеринг. Ако всичко върви по график, през есента ще стартира изграждането на северния обход, който ще свърже Северното с Южното Черноморие. Нашата цел е до следващия туристически сезон да приключим Северната дъга на Бургас и тя да бъде пусната за движение. - През 2017 година наблюдавахме ръст на пренощувалите туристи в град Бургас от 5% спрямо 2016 г. Имаше ръст и на пристигналите туристи на Летище Бургас – 3% повече, спрямо предходната година. С новите линии от и към други 11 европейски града на нискотарифната авиокомпания „Ryanair\" очакваме сериозен ръст на туристите в град Бургас – само за първия месец (април), през който авиопревозвачът започна да оперира на Летище Бургас, наблюдаваме 164% ръст на посетителите и 126% ръст на полетите от и до Бургас, спрямо 2017 г. - Очакваме туристи от традиционните пазари – Германия, Великобритания и Русия. Естествено, от държавите, в които оперира нискотарифния превозвач, ще посрещнем повече туристи. Това са Италия, Полша, Словакия, Латвия, Литва, Израел. - През последните години се наблюдава увеличение на българите, избрали да посетят Бургас. Тенденция е всяка следваща година да се увеличава броя на българите – през 2016 г. наблюдавахме ръст от 5%, спрямо 2015 г., а през 2017 г. ръстът е 4%, спрямо 2016 г. За първото тримесечие на 2018 г. също отчитаме ръст на българите. - Продължаваме да държим много на безопасността на нашите жители и гости.  В тясна координация сме с полицията и прокуратурата и има резултат от координираните ни действия. Резултатите от съвместните ни усилия да въведем специални изисквания за сигурност в дискотеките вече дава резултат. - Това е проблем на национално ниво и за неговото преодоляване е необходимо да се обединят усилията на всички заинтересовани страни – държава, общинска администрация, НПО, частния сектор и, разбира се, образователните институции. За Бургас проблем е и силно изразеният сезонен характер и в този смисъл това още повече затруднява сектора по отношение на намиране и задържане на квалифицирани кадри. Общинско предприятие „Туризъм\" при Община Бургас си сътрудничи с Професионална гимназия по туризъм „Проф. Д-р Асен Златаров\" – Бургас. Ученици от 11 и 12 клас в специалност „Организатор на туристическа и агентска дейност\" са стажанти в Туристическите информационни центрове на територията на града. Студенти от Колежа по туризъм също провеждат задължителния си стаж в Туристическите центрове. В Консултативния съвет по въпросите на туризма към кмета на Община Бургас има представители от Колежа по туризъм. Правим регулярни срещи с представителите на туристическия бранш и образователните институции в града с цел да сближим позициите им и да намерим трайно решение на проблема с недостига на висококвалифицирани кадри за туризма. - През 2017г. се наблюдава повишен интерес към емблематични за града забележителности. Туристически комплекс „Акве Калиде\" бе посетен от над 10 000 души, а остров „Света Анастасия\" са посетили около 50 000 души. По данни на Регионален исторически музей - Бургас броят на посетителите през 2017 г. е приблизително 27 000. Стремежът на общината е да развива и обогатява съществуващите атракции и да инвестира в нови такива. Културният живот на града, особено през летния сезон изобилства от събития. Промотираме и допълнителни атракции, които да предлага остров „Св. Анастасия\". Разработваме концепция за развитието на територията на рибарско селище Ченгене скеле. С годините, рибарското селище се е утвърдило като място на традиционен риболов, а също и като територия със специфичен  дух и  атмосфера, дължащи се на начина на обитаване и организация на селището, както и на  характерните рибарски постройки. От началото на месец юни Регионален исторически музей - Бургас продължава с разкопките на Акве калиде и крепостта Русокастро през това лято. Дейностите там се финансират от местните власти, като се очаква държавата също да отпусне средства за проучванията. В Акве калиде екипът ще продължи да работи в северната част на източната стена на римската баня.", "date": "2018.05.29", "title": "Европейският морски ден поставя Бургас до Рим"}
{"url": "http://standartnews.com/svyat/roman_abramovich__naybogatiyat_grazhdanin_na_izrael-372061.html", "text": "Руският бизнесмен Роман Абрамович вчера стана най-богатият гражданин на Израел. Той пристигна на летище „Бен Гурион\" с частен самолет и в съответствие с процедурите на летището е получил израелски вътрешен паспорт. Според вестник „Таймс ъф Израел\" бизнесменът е изпълнил всички необходими условия за получаване на израелско гражданство миналата седмица в посолството на Израел в Москва. Засега не се съобщава дали му е бил издаден задграничен паспорт от еврейската държава. На 24 май друго израелско издание – „Израел хайом\", съобщи, че руснакът е решил да имигрира в Израел заради затруднения около получаването на британска виза. По данни на „Таймс ъф Израел\" Абрамович ще живее в престижния район на Тел Авив – Неве Цедек, в частна резиденция – бивш хотел, който купил от израелската актриса Гал Гадот. В качеството му на нов гражданин на Израел Абрамович няма да плаща данъци в период от 10 години, допълва изданието. Според запознат източник от властите на Ерусалим бизнесменът вече напуснал страната. Той е бил в Израел за няколко часа за оформяне на гражданството. Роман Абрамович е собственик на британския футболен клуб „Челси\", а „Таймс ъф Израел\" изчислява състоянието му на 12,5 милиарда долара.", "date": "2018.05.29", "title": "Роман Абрамович – най-богатият гражданин на Израел"}
{"url": "http://standartnews.com/svyat/ek_obyavi_voyna_na_plastmasata-372062.html", "text": "Европейската комисия (ЕК) обяви война на пластмасата в бита заради замърсяването на околната среда. Според най-мрачните прогнози на екоеспертите до 2050 г. в Световния океан ще плуват повече пластмасови отпадъци отколкото риби, затова ЕК е възложила доклад кои продукти най-често се откриват във водите и се изхвърлят на брега. Те ще бъдат забранени. Сред тях попадат пластмасовите бъркалки и приборите за еднократна употреба. От Еврокомисията подчертаха, че ще бъде сменен материалът, от който се произвеждат. Планира се до 2025 г., всички страни от Европейския съюз да въведат система за връщане на пластмасовите бутилки в специални пунктове.", "date": "2018.05.29", "title": "ЕК обяви война на пластмасата"}
{"url": "http://standartnews.com/svyat/zashtitata_na_granitsata_obsazhdat_vatreshnite_ministri_na_balgariya_i_turtsiya_v_odrin-372065.html", "text": "Защитата на границата между България и Турция ще бъде основната тема на българско-турска конференция, която ще се проведе днес в Одрин, съобщи БНР. Във форума ще участват вътрешните министри на двете страни - Валентин Радев и Сюлейман Сойлу. Основната тема на конференцията ще бъде опазването на границите ни, заяви посланикът ни в Турция Надежда Нейнски. „Ще дадем добрите примери на практика за опазване на границата между България и Турция. Конференцията ще бъде посетена и от двамата вътрешни министри - и министър Радев, и министър от Сойлу - министърът на вътрешните работи на Турция\", каза тя. На форума ще присъстват и представители на „Фронтекс\", посочи посланик Нейнски и допълни: „Имайки предвид горещата тема с бежанците, начинът, по който това споразумение се прилага между България и Турция - ще бъде фокус и на тази конференция\".", "date": "2018.05.29", "title": "Защитата на границата обсъждат вътрешните министри на България и Турция в Одрин"}
{"url": "http://standartnews.com/svyat/lekari_ne_mogat_da_napravyat_dalgosrochna_prognoza_za_zdraveto_na_skripal-372068.html", "text": "Лекуващите лекари на бившия руски шпионин Сергей Скрипал и дъщеря му, които бяха отровени с нервнопаралитично вещество във Великобритания, не могат да направят дългосрочни прогнози за здравето им, а в началото са се опасявали, че е можело да стане много по-зле, предаде Ройтерс. Скрипал - бивш полковник от руското военно разузнаване, издал десетки агенти на Великобритания, бе намерен заедно с дъщеря му Юлия в безсъзнание на пейка в южния английски град Солсбъри на 4 март. Медици от болницата в Солсбъри, където двамата бяха лекувани, казаха пред Би Би Си, че са се питали дали някой от тях няма да пострада от нервнопаралитичното вещество. Освен това са допускали, че Сергей и Юлия Скрипал може да умрат от отравянето. На въпрос какви ще са дългосрочните последици от отравянето за здравето на бащата и дъщерята, медицинският директор на болницата Кристин Бланчард отвърна, че прогнозата е неясна. \"Честният отговор е, че не знаем\", каза тя в интервюто за Би Би Си, цитирано от Ройтерс.", "date": "2018.05.29", "title": "Лекари не могат да направят дългосрочна прогноза за здравето на Скрипал"}
{"url": "http://standartnews.com/svyat/nova_indikatsiya_che_sreshtata_mezhdu_tramp_i_kim_shte_se_sastoi-372070.html", "text": "Висш съветник на севернокорейския лидер Ким Чен-ун пристигна в Сингапур, съобщи японската обществена телевизия Ен Ейч Кей, цитирана от Ройтерс. Това е най-новата индикация, че насрочваната и отлагана среща на върха САЩ - Северна Корея ще се състои. Ким Чхан-сон, началник на кабинета на севернокорейския лидер, отпътува за Сингапур през Пекин снощи. Наред с това екип от американски правителствени служители, включително заместник-началникът на кабинета на Белия дом Джо Хагин, отпътува от американската военновъздушна база Йокота в Япония за Сингапур, посочва Ройтерс. Белият дом съобщи, че подготвителен екип пътува към Сингапур, за да се срещне със севернокорейци. Тръмп увери, че администрацията му е единна в подхода към Северна Корея Южнокорейският президент Мун Дже-ин каза, че в дните преди срещата Тръмп - Ким може да има и още негови непредвидени срещи с Ким, като тази в събота в граничното село Панминчжон в демилитаризираната зона.", "date": "2018.05.29", "title": "Нова индикация, че срещата между Тръмп и Ким ще се състои"}
{"url": "http://standartnews.com/svyat/otkriha_samnitelen_paket_s_mrasni_chorapi_v_zalata_za_preskonferentsii_na_beliya_dom_-372073.html", "text": "Бдителен журналист откри захвърлени мръсни чорапи в залата за пресконференции на Белия дом, съобщава в. \"Хъфингтън пост\". На странната находка се натъкнал кореспондентът на консервативното издание \"Дейли колър\" Саагар Енджети. Той открил на 17 май чифт мокри мръсни чорапи, опаковани в прозрачен плик. Той ги снимал и пуснал фотоса в Twitter. На 22 май пакетът отново стоял в залата, където се провеждат пресконференции, но вече на друго място. Изминали били пет дни, но съдържанието на плика още не било изсъхнало, установил Енджети. В четвъртък, 24 май, той обяви, че за два дни мръсните чорапи се били придвижили на пет сантиметра от първоначалното си местонахождение. Журналистът нямал представа чий е пакетът и как се озовал на толкова отговорно място. Вярно, че чорапите били изоставени в закътан ъгъл. Енджети обеща да продължи да наблюдава придвижването на плика и нехигиеничното му съдържание.", "date": "2018.05.29", "title": "Откриха съмнителен пакет с мръсни чорапи в залата за пресконференции на Белия дом"}
{"url": "http://standartnews.com/balgariya/polovin_milion_balgari_zhiveyat_v_es-372082.html", "text": "Повече от половин милион българи на възраст 20-64 г. живеят и се трудят в други страни-членки на ЕС. Това сочат данните на Евростат за трудоспособните европейци, които през 2017 г. са живели в страна на ЕС, различна от тяхната родина. Според анализа около 4% от гражданите на ЕС, са пребивавали през миналата година в страна, различна от тяхното гражданство. Според данни на НСИ през миналата година населението у нас на възраст 20-64 г. е наброявало около 4,5 милиона души. Анализът на Евростат отчита, че около 12 процента са били българите в тази възрастова група, които са пребивавали през 2017 г. в друга страна-членка на ЕС, което означава, че близо 550 хиляди българи са живели и работили извън пределите на родината си през миналата година.", "date": "2018.05.29", "title": "Половин милион българи живеят в ЕС"}
{"url": "http://standartnews.com/balgariya/uvelichavat_broya_na_leglata_v_bolnitsite-372075.html", "text": "Министерският съвет утвърди Националната здравна карта, съобщи в МС министърът на здравеопазването Кирил Ананиев. В здравната карта с над 600 повече са леглата за активно лечение в болниците. Леглата по утвърдената здравна карта са 33 482, а досега те са били 32 873, изтъкна министърът. Той коментира, че документът е стратегически и е изключително важен за здравната система. Националната здравна карта нито открива, нито закрива легла за активно лечение в болниците. Броят на леглата не определя механизма на финансиране на лечебните заведения за болнична помощ, отбеляза министърът и напомни, че болниците се финансират през бюджета на НЗОК на базата на извършената дейност по съответните цени, определени с Националния рамков договор. Министърът изтъкна, че здравната карта определя фактическото състояние на системата и съответните потребности от медицински дейности, които са необходими да се предоставят на хората, и решава въпроса с капацитета на лечебните заведения да извършват тази дейност. По темата за спора за броя на леглата министърът напомни, че са били предложени 32 873 при 75 процента използваемост на леглата. Тези легла са осигурявали 2,401 млн. хоспитализации, колкото са били осъществени през 2017 г., като след преговори броят на леглата е бил завишен. През 2016 г. картата е била направена при 70 процента използваемост на леглата. При равни условия по отношение на процента използваемост при новия брой на леглата, определени в здравната карта за 2018 г., те са с 13 повече спрямо тези през 2016 г., коментира министърът. Ананиев гарантира, че няма да има хора, на които да им бъде отказана медицинска помощ на базата на това, че някъде не са разкрити легла.", "date": "2018.05.29", "title": "Увеличават броя на леглата в болниците"}
{"url": "http://standartnews.com/balgariya/borisov_pregovarya_s_putin_za_hab_balkan_i_poevtin_gaz-372078.html", "text": "Премиерът Бойко Борисов ще бъде придружаван по време на работното си посещение в Москва на 30 и 31 май от вицепремиера Томислав Дончев, финансовия министър Владислав Горанов, министъра на енергетиката Теменужка Петкова, министъра на туризма Николина Ангелкова и министъра на културата Боил Банов, съобщи правителствената пресслужба. Разговорите в Кремъл с руския президент Владимир Путин започват в 14 часа. Договаряне на руски газ за хъб \"Балкан\" и намаляване на цената на доставките според дългосрочния договор с \"Газпром\" са сред основните теми на визитата на Борисов, твърдят запознати. Затова в делегацията ни е включен и директорът на \"Булгартрансгаз\" Владимир Малинов, който преди две седмици заедно с Теменужка Петкова имаше разговори в Москва с шефа на \"Газпром\" Алексей Милер. Българските очаквания са Русия да поеме ангажимент бъдещият хъб \"Балкан\" да получава 15 млрд. кубика газ от втория ръкав на \"Турски поток\", чието сухопътно трасе трябва да достигне до българо-турската граница. \"Газпром\" вече обяви, че е подписал с турската държавна газова компания \"Боташ\" споразумение с основните условия и параметри на наземния маршрут на \"Турски поток\", но подробности не бяха огласени. Другият акцент в газовата тема, която Борисов ще обсъжда с Путин, е да се свали цената на руското синьо гориво, което в момента получаваме. Повод за това е постигнатата през миналата седмица договорка на Брюксел с \"Газпром\" да спре да продава на високи цени суровината си в Югоизточна Европа. Ако се стигне до споразумение за предоговаряне на цените по действащия до 2030 г. договор, по-ниските тарифи ще влязат в сила с анекс. Това пък може да отложи поисканото от \"Булгаргаз\" увеличение на цената на вътрешния пазар с 16 на сто от юли. Рестартът на проекта АЕЦ \"Белене\" също може да бъде обсъден по време на разговорите в Москва. Руската държавна корпорация \"Росатом\" вече обяви, че при всички случаи ще участва в търга за проекта. Това е първата визита на Борисов в Москва, а последната му среща с Путин беше в София през 2010 г., когато настоящият руски президент беше премиер.", "date": "2018.05.29", "title": "Борисов преговаря с Путин за хъб \"Балкан\" и по-евтин газ"}
{"url": "http://standartnews.com/balgariya/piyan_klient_zakla_prostitutka-372081.html", "text": "Пиян клиент закла проститутка след скандал и над 10 дни кри трупа й в мазе на къща в Кюстендил. Зверството стана известено днес, след като 53-годишния Божидар Драганов – Докера направи самопризнания. Мъжът отишъл сам в полицията да се предаде и разказал за случката от нощта на 13 май. Докера се занимавал с незаконна търговия с алкохол и цигари. Той живеел под наем в къща на площад „Априлско въстание\" 10 в града. Къщата е собственост на 68-годишния Пламен, който, който разбрал какво има в мазето му, чак когато дошла полицията. В злополучната нощ  поканил на гости 32-годишната Мариана Емилова. Жената го посещавала и друг път за платена любов. След изпито голямо количество алкохол двамата се скарали.  Докера намушкал няколко пъти с нож жертвата си. На сутринта видял, че е починала. Увил тялото в найлонови чували и скрил трупа в едно от мазетата на къщата. 32-годишната кюстендилка  от ромската махала била  обявена за общодържавно издирване от 23 май до момента на самопризнанията на Докера. Той е задържан, тялото в напреднала фаза на разложение е откарано за аутопсия в кюстендилската болница. По случая е започнато досъдебно производство под наблюдението на прокурор.", "date": "2018.05.29", "title": "Пиян клиент закла проститутка"}
{"url": "http://standartnews.com/balgariya/prezidentat_rusiya_tryabva_da_ni_uvazhava_myastoto_na_balgariya_e_v_evrozonata-372083.html", "text": "Пожелавам на правителството да оползотвори това доверие, което се изгради при моето посещение в Русия, каза президентът Румен Радев в интервю за БТА. По думите му Русия също трябва да уважава нашата история и културни достижения. Ето в това тежко наследство мисля, че тази визита беше важна крачка за възстановяване на доверието и за изграждане на отношения на основата на равноправие и взаимно уважение, допълва президентът. Според него газовият хъб \"Балкан\" е рационален проект и той трябва да бъде подкрепен, но липсата на газ рискува този многомилионен проект да гълта пари за разработка и строежи, без да е ясно точно как и с какво ще функционира този проект. Според президента Радев атомната електроцентрала \"Белене\" трябва да бъде построена, но при ясна правна рамка, без финансово обвързване и с минимален финансов риск за държавата, при доказана целесъобразност и много важно, при надеждни механизми за контрол на ядрения риск. Относно българското европредседателство президентът Радев смята, че правителството е определило актуални за региона и за Европа приоритети. Министър Павлова и администрацията работят така, че да има нужната организация за тези събития. България показа, че може да администрира процесите от европейския дневен ред, посочва той в интервюто. В интервюто Румен Радев посочва, че присъединяването към еврозоната е стратегическа цел за България от много отдавна. Според него това присъединяване ще ни гарантира България да бъде в ядрото на европейските интеграционни процеси, трябва обаче да сме наясно кога, при какви условия, на каква цена ние ще можем да станем част от тези единни европейски процеси.", "date": "2018.05.29", "title": "Президентът: Русия трябва да ни уважава, мястото на България е в еврозоната"}
{"url": "http://standartnews.com/balgariya/sotsialniyat_ministar_bezrabotitsata_prechi_na_integratsiyata_na_romite-372084.html", "text": "Министерството на труда и социалната политика провежда последователната и целенасочената политика за социална закрила, социално включване и насърчаване на заетостта на уязвимите групи от населението, включително и роми, ръководейки се от принципите на недопускане на дискриминация, зачитане на човешкото достойнство и осигуряване на условия за равни възможности и равно третиране на всички български граждани, независимо от тяхната етническа принадлежност. Това заяви министърът на труда и социалната политика при откриването на конференция, посветена на интеграцията на ромите под наслов \"Къде сме и каква е посоката\", която се провежда под егидата на Българското председателство на Съвета на ЕС, съобщиха от пресцентъра на социалното министерство. Министър Петков е подчертал, че интеграцията на ромите е пряко свързана с решаването на проблема с високaта безработица сред тях поради ниско образователно и квалификационно ниво, което  намалява значително шансовете им на пазара на труда. Той е допълнил, че с цел повишаване заетостта и обучението на безработните роми министерството прави различни обучения, програми и проекти за заетост, повишаване на квалификацията и насърчаване на предприемаческата им култура. В резултат на доброто сътрудничество с ромски неправителствени организации, през 2017 г. са осъществени над 380 срещи с ромски организации с цел провеждане на съвместни инициативи и кампании. През 2017 г. 46 293 безработни роми са включени в обучения и заетост, което е  13.5 на сто от всички безработни, включени в тези проекти. В изпълнение на Европейската гаранция за младежта през миналата година в обучение и заетост са включени  5980 младежи от ромски произход.", "date": "2018.05.29", "title": "Социалният министър: Безработицата пречи на интеграцията на ромите"}
{"url": "http://standartnews.com/balgariya/13_ot_balgarite_sa_zadlazhneli-372091.html", "text": "1/3 от населението на България е задлъжняло заради ипотеки, наем, сметки за комунални услуги или разсрочени плащания. Всеки десети гражданин на ЕС е задлъжнял заради същите причини, според статистическа служба към Европейската комисия, Евростат. Тази статистика се прави на всеки 8 години. Около 10,4% от населението на ЕС има неизплатени задължения към комунални услуги и разсрочени плащания за закупени стоки. Що се отнася до неизплатени ипотеки или задължения по месечен наем, процентът е 3,5. Сред тях поддържащите домакинства и отглеждащите деца са 4,8% - два пъти повече от тези, които нямат деца и семейство. Само в Гърция почти половината от населението, по-специално 47,9% има просрочвания по ипотеки, наем, сметки за комунални услуги или разсрочени плащания през 2016 г. Според тези данни от Евростат, тя е най-задлъжнялата страна в ЕС. Други балкански страни не са много по-назад от нея. Повече от една четвърт в Кипър също са част от тази статистика. Най-младата държава-членка на ЕС, Хърватия, е на четвърто място с 26,4% задлъжнялост. На противоположния край на скалата са половината (14 от 28) от държавите-членки в ЕС. По-малко от 10% от населението на тези 14 държави са в просрочени дългове заради ипотека или наем, сметки за комунални услуги или разсрочени плащания. Страната с най-малко задлъжнелите граждани, точно 4,2% от цялото население, е Германия, следвана от Франция с 4,4%, а трета е Холандия с 5% от населението. В частта с ипотечни плащания или наем, изключваща сметки за комунални услуги или покупки на разсрочено плащане, най-висок процент в ЕС е регистриран отново в Гърция, където 15,3% от цялото население има неизплатени дългове от този вид. Това е значително повече, отколкото в която и да е друга държава-членка на ЕС. Следващият най-голям процент е регистриран в Кипър - 8,2%, следван от Испания и Франция с 3% по-нисък процент и най-накрая - Унгария, Финландия и Италия. В сравнение с 2008 г. делът на хората, които са задлъжнели заради плащането на наем или ипотека през 2016 г. почти се е утроил в Гърция, от 5,5% до споменатия процент от 15,3, докато в Кипър е повече от два пъти - от 3,4% през 2008 г. до 8,6% през 2016 г. В Люксембург се е увеличил от 1,1% до 2,7%, а в Полша - от 0,6% до 1,3%. Люксембург и Полша се причисляват към по-голямата част от страните, в които тези проценти са ниски в сравнение с останалите държави-членки на ЕС.", "date": "2018.05.29", "title": "1/3 от българите са задлъжнели"}
{"url": "http://standartnews.com/balgariya/patsienti_i_bls__protiv_zdravnata_karta-372095.html", "text": "Българския лекарски съюз, редица болнични заведения, а и пациентски организации се обявиха против новата здравна карта. Тя отчита близо 6 000 излишни легла в болниците, за които каса няма да заплаща. \"Тази карта няма да реши проблемите, защото е сбъркана философията, по която е правена\", заяви д-р Галинка Павлова от Българския лекарски съюз пред телевизия \"България он ер\". В две свои позиции БЛС обяви недоволството си като подчерта, че мнението на организацията и предложенията й не са били взети предвид. Павлова заяви още, че Здравната карта не трябва да е финансов инструмент за рестрикции на бюджета на НЗОК и допусна, че ще бъде атакувана в съда и ще падне. Пенка Георгиева от Пациентски организации \"Заедно с теб\" също изрази крайното си недоволство и настоя, че Здравната карта е в ущърб на пациентите. Тя е категорична, че новите правила ще застрашат здравето им, а влошаване на здравето води до по-голям разход на публични средства. \"Тази карта ще остави болницата в Шумен без детска и гръдна хирургия\", каза Георгиева, според която допълнителното лимитиране застрашава живота и здравето на пациента. „В днешната втора и последна среща на заседание на националната комисия за разглеждане и приемане на Националната здравна карта единствено Българският лекарски съюз и Сдружението на общините в България не подписахме проекта, представен от министерството\", обясни по-късно за Радио Пловдив д-р Галинка Павлова. И допълни: „Държа да отбележа, че пациентските организации всъщност положиха подпис, защото просто няма друга здравна карта, която да им бъде предложена\".", "date": "2018.05.29", "title": "Пациенти и БЛС - против Здравната карта"}
{"url": "http://standartnews.com/svyat/es_odobri_novi_pravila_za_komandirovanite_rabotnitsi-372079.html", "text": "Европейските депутати дадоха окончателно одобрение на преработените европейски правила за работниците, изпращани в командировка в другите страни членки на ЕС. Според новия закон работниците ще имат право на равно заплащане за равен труд от първи ден на тяхното командироване. Върху работниците започнат да се прилагат всички трудови правила на приемащата държава след година престой. Страните членки на ЕС ще трябва да започнат да прилагат закона, след като бъде окончателно одобрен от националните министри. Според словашкия евродепутат Рихард Шулик Европейската комисия „нарочно\" се опитва да постави компаниите в Източна Европа в лошо положение. Според новите правила компаниите ще трябва да покриват разходите за командировка, както и заплатите им. Същевременно според други евродепутати този закон ще направи командироването на служителите в чужбина по-сложно и ще увеличи риска от нелегално трудоустройство. Същевременно според депутатите пропоненти на новите правила, те ще сложат край на „подбиването на заплатите\". Според френския евродепутат Елизабет Морен-Шатие новите правила ще дадат „равенство и справедливост\", както и „равно заплащане за равна работа\".", "date": "2018.05.29", "title": "ЕС одобри нови правила за командированите работници"}
{"url": "http://standartnews.com/balgariya/goreshto-372042.html", "text": "Днес времето ще се задържи горещо. Минималните температури сутринта ще са между 12 и 17 градуса. Ще е предимно слънчево, с временни увеличения на облачността. Валежи са малко вероятни. Ще духа слаб източен, в Източна България до умерен североизточен вятър. Максималните температури ще са между 26 и 31 градуса. Атмосферното налягане е по-високо от средното за месеца и ще остане без съществена промяна.", "date": "2018.05.29", "title": "Горещо"}
{"url": "http://standartnews.com/balgariya/evrostat_poveche_ot_polovin_milion_balgari_zhiveyat_i_se_trudyat_v_strani_na_es-372060.html", "text": "Повече от половин милион българи на възраст 20-64 г. живеят и се трудят в други страни-членки на ЕС, показват данни от анализ на Евростат за трудоспособните европейци в тази възрастова категория, които през 2017 г. са живели в страна на ЕС, различна от тяхната родина. Според анализа около 4 процента от гражданите на ЕС, са пребивавали през миналата година в страна, различна от тяхното гражданство. Според данни на НСИ през миналата година населението у нас на възраст 20-64 г. е наброявало около 4,5 милиона души. Анализът на Евростат отчита, че около 12 процента са били българите в тази възрастова група, които са пребивавали през 2017 г. в друга страна-членка на ЕС, което означава, че близо 550 хиляди българи са живели и работили извън пределите на родината си през миналата година. Този брой се е увеличил повече от два пъти за последните 10 години, тъй като през 2007 г. извън страната са били около 5 процента от трудоспособните българи /около 220 хиляди/, докато през 2017 г. процентът е нараснал до 12 на сто, или повече от 550 хиляди българи, живеещи и работещи извън пределите на страната ни. Според анализа на Евростат около 30 на сто от българите, живеещи извън пределите на страната ни през м.г. са били с висше образование или почти всеки трети наш сънародник, пребиваващ в друга страна на ЕС, е бил висшист. Освен това около 70 процента от българите, живеещи в друга страна на ЕС, са били трудово заети, или всеки 7 от 10 пребиваващи в чужбина наши сънародници, е работел в някоя друга страна на ЕС. 20 млн. европейци са пребивавали в страна, различна от тяхната родина Близо 4 процента от населението на ЕС /510 млн. души през 2017 г./ или около 20 милиона души, са пребивавали в страна, различна от тяхната родина, показва анализът на Евростат. Най-висок дял от граждани на една страна, които са пребивавали в друга страна на ЕС, е регистриран при румънците - близо 20 на сто от гражданите на северната ни съседка на възраст 20-64 г. са живели и са се трудили в различна страна от Румъния. Следващите страни с висок процент трудоспособни граждани, пребиваващи в друга страна на ЕС, са били: Литва, Хърватия и Португалия - по 14 процента, Латвия - 13 процента, България - 12 процента и др. Най-нисък дял на трудова мобилност е регистриран сред гражданите на Германия и Великобритания - по около 1 процента, както и в Швеция и Франция - и двете по 1,3 на сто. Въпреки ниския дял на мобилност, французите имат най-висок дял на висшисти, работещи в страна, различна от Франция - близо 63 на сто са били висшисти. Най-висок дял на трудова заетост е бил регистриран при словенците, които са били извън родината си - 80 процента, или 8 от 10 словенци са били на трудов договор в друга страна на ЕС. Свободното движение на работници е основен принцип на Договора за функционирането на Европейския съюз. Гражданите на ЕС имат право да търсят работа в друга страна от ЕС, да работят там, да живеят там, като се ползват с равно третиране на гражданите по отношение на достъпа до заетост, условията на труд и всички други социални предимства и данъчни задължения, отчита анализът на Евростат за трудовата мобилност в ЕС през 2017 г.", "date": "2018.05.29", "title": "Евростат: Повече от половин милион българи живеят и се трудят в страни на ЕС"}
{"url": "http://standartnews.com/balgariya/postelki_smenyat_shkolskite_chinove-372085.html", "text": "Уроци на постелки, вместо на чин. Или разместени чинове, на които децата не седят в редици, а в кръг. Училищни презентации, които се правят от четирима съученици, всеки на домашния си компютър, така че хем да работят в екип, хем да овладеят новите технологии. Всичко това са част от иновациите, които българските училища предлагат в момента, за да подобрят качеството на обучение. Държавата одобри за иновативни през следващата година 294 училища. Те са обявили необичайни методи на преподаване за малките. Най-често срещани са интерактивните уроци, както и такива, които обединяват няколко предмета по една тема по някогашния метод на Благовест Сендов. Има училища, които предлагат например в избрани часове да се изучава темата за Ренесанса, като по време на уроците се редуват преподаватели по литература, музика, изобразително изкуство, за да получат децата представа за този период в цялостния му вид. По същия начин се организират и часове по природни науки, като например за гъбите преподават учители по химия, биология, физика и дори литература. Според Асен Александров, директор на 51 СУ и участник в комисията, се обмисля промяна на правилата, която да влезе от по-следващата учебна година. \"Някои от проектите са много трудоемки, а други - прекалено лесни. Затова се обсъжда да има иновации на републиканско и регионално ниво\", заяви той. Някои от директорите предлагали промени, които да променят драстично образователната система, а други просто местели чинове.", "date": "2018.05.29", "title": "Постелки сменят школските чинове"}
{"url": "http://standartnews.com/balgariya/kiril_dobrev_kam_oblastniya_aktiv_na_bsp_gerb_sa_gotovi_na_vsichko_za_da_ne_padnat_ot_vlast-372064.html", "text": "Областните координатори на БСП проведоха съвместно заседание в централата на партията. На него те обсъдиха съвместната си дейност и основните насоки на работа, които ще се следват през следващата половин година. \"Разчитаме много на вас, тъй като вие сте постоянно на терен и сте на пулса на местните проблеми\" - това каза пред присъстващите Кирил Добрев, зам.-председател на НС на БСП. Според него те познават и хората, и проблемите по места, и чуват гласа на жителите на населените места. \"Изминалите частични избори в селата Галиче и Беден ни дават ясен сигнал, че ГЕРБ са готови на всичко, за да не бъдат изхвърлени от властта и трябва да бъдем подготвени за евроизборите следващата година\" - коментира още Добрев. Той обясни на всички за злоупотребите, които са били направени на последния частичен местен вот от управялващата партия, страха на хората и погазването на правото на глас - 28 години след началото на промените. В рамките на работното заседание бяха обсъдени въпроси, свързани с техническата обезпеченост на местните клубове, връзката между отделните звена в организациите и начините на взаимодействие между отделните области. Продължава подмяната на старите членски карти, като по-голяма част от членовете на БСП вече разполагат с електронни членски карти - стана ясно на заседанието на областните координатори. Беше повдигнат и въпросът с достигането на левите печатни издания до максимално повече места в страната.", "date": "2018.05.29", "title": "Кирил Добрев към областния актив на БСП: ГЕРБ са готови на всичко, за да не паднат от власт"}
{"url": "http://standartnews.com/balgariya/proletniyat_bazar_na_knigata_za_parvi_pat_e_na_otkrito-372063.html", "text": "Пролетният базар на книгата за първи път е на открито, съобщават организаторите от асоциацията \"Българска книга\" (АБК). Най-голямото пролетно книжно изложение в България започва днес - с посвещение на Деня на българската просвета и култура и на славянската писменост и в навечерието на Международния ден на детето. Повече от 100 български книгоиздатели и книготърговци ще се представят в парка пред НДК, откъм бул. \"Патриарх Евтимий\". Официалното откриване е в 11 ч. на сцената на събитието, до лятното кино пред НДК (паметника с лъва от Войнишкия мемориал). През шестте дни на изложението - до 3 юни, на щандовете на издателствата и на сцената на културната програма ще има близо 50 премиери на най-новите книжни заглавия у нас, а също четения и срещи с чуждестранни и български автори, сред които Ангелина Александрова, Бистра Величкова, Владислав Христов, Георги Константинов, Димана Йорданова, Иванка Могилска, Ивинела Самуилова, Иво Беров, Йордан Радичков - внук, Йорданка Белева, Катя Антонова, Петя Александрова, Рене Карабаш, Росен Карамфилов, Севдалин Генов, Яница Радева. Със съдействието на португалския институт \"Камойнш\" ще има среща с един от най-популярните португалски белетристи - Давид Машадо. В Шатра В ще е разположен Кът за четене. Там ще е и изложбата \"Радост, тъга и надежда - 16 илюстрации за детски книги от български художници\", с куратор Антон Стайков. Предвидена е специална програма за Международния ден на детето 1 юни.", "date": "2018.05.29", "title": "Пролетният базар на книгата за първи път е на открито"}
{"url": "http://standartnews.com/balgariya/rumen_radev_priema_mladi_gvardeytsi-372067.html", "text": "Президентът Румен Радев ще приеме на \"Дондуков\" 2 младежите от Втори ученически гвардейски отряд към Основно училище \"Д-р Петър Берон\", Плевен. В 12.45 ч. пред парадния вход на Администрацията на президента държавният глава и учениците ще наблюдават програма, подготвена от Националната гвардейска част. След това президентът ще отправи приветствие към младите гвардейци в Гербовата зала.", "date": "2018.05.29", "title": "Румен Радев приема млади гвардейци"}
{"url": "http://standartnews.com/balgariya/otnovo_katastrofa_s_uchilishten_avtobus_postradali_sa_10_detsa-372066.html", "text": "Училищен автобус и лек автомобил са се ударили на пътя Кубрат – Завет, съобщи МВР. През болнично заведение са преминали 10 деца. Те са без сериозни наранявания и са освободени. По-тежко е пострадала водачката на лекия автомобил. Сигнал за инцидента е подаден около 7 ч. тази сутрин. Път II-23 Кубрат – Исперих в участъка от Кубрат до Завет е временно затворен за всички МПС. На място се извършва оглед. Пътни полицаи регулират движението. Обявен е обходен маршрут:  Кубрат – Савин – Севар – Сушево – Завет. Това е поредният подобен инцидент. Вчера автобус, превозващ девет деца и трима възрастни, се удари в лек автомобил с петима пътници на международния път Е-79 край Враца. Преди седмица кола се удари в два автобуса, превозващи деца, на главен път 1-6, в района на с. Антон.", "date": "2018.05.29", "title": "Отново катастрофа с училищен автобус, пострадали са 10 деца"}
{"url": "http://standartnews.com/balgariya/zhena_e_ubita_v_kyustendil_ima_zadarzhan-372069.html", "text": "32-годишна жена е убита в Кюстендил. За престъплението е задържан мъж на 53 години. Той е направил пълни самопризнания. Трупът на жертвата е открит в напреднала фаза на разложение. Мъжът е убил жената на 13 май, а после е укрил трупа в мазето на къщата си. Жертвата е била обявена за общодържавно издирване на 23 май. Тялото е откарано за аутопсия в кюстендилската болница. По случая е започнато досъдебно производство под наблюдението на прокурор.", "date": "2018.05.29", "title": "Жена е убита в Кюстендил, има задържан"}
{"url": "http://standartnews.com/balgariya/kade_i_koga_nyama_da_ima_voda_v_sofiya_na_30_may-372072.html", "text": "На 30 май 2018 г. (сряда), във връзка с пресвързване на довеждащ водопровод в с. Мърчаево, се налага спиране на водоподаването от 10:00 до 22:00 часа на клиентите на „Софийска вода\", живеещи в района на: с. Мърчаево При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: на площада до кметството. На 30 май 2018 г. (сряда), във връзка с реконструкция на уличен водопровод на бул. „Арсеналски\" кв. „Лозенец\", се налага спиране на водоподаването от 09:00 до 21:00 часа на клиентите на „Софийска вода\", живеещи в района на: бул. „Арсеналски\" от  бул. „Черни връх\" до ул. „Милевска планина\" , ул. „Борис Пожаров\" и по ул. „Димитър Хаджикоцев\" от ул. „Милевска планина\" до ул. „Борис Пожаров\" . С понижено налягане ще бъдат ул. „Цветна градина\", ул. „Вежен\", ул. „Николай Лилиев\" Изложбените площи на Webit.Festival са почти разпродадени vesti.bg При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: бул. „Арсеналски\" ъгъла с ул. „Църноок\". На 30 май 2018 г. (сряда), във връзка с монтаж на спирателен кран във вилна зона „Калфин дол\", се налага спиране на водоподаването от 09:00 до 21:00 часа на клиентите на „Софийска вода\", живеещи в района на: Вилна зона „Бункера\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Юрушка църква\" ъгъла с ул. „Бистришко шосе\". На 30 май 2018 г. (сряда), във връзка с монтаж на спирателен кран на ул. „Баба Вида\" жк. „Хаджи Димитър\", се налага спиране на водоподаването от 09:00 до 21:00 часа на клиентите на „Софийска вода\", живеещи в района на: ул. „Ангел Войвода\" от ул. „Златица\"  до ул. „Васил Кънчев\" и по ул. „Баба Вида\"  от ул. „Васил Кънчев\"  до ул. „Ангел Войвода\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Баба Вида\" пред магазин „Фантастико\". На 30 май 2018 г. (сряда), във връзка с реконструкция на уличен водопровод на бул. „Сливница\" жк. „Банишора\", се налага спиране на водоподаването от 09:00 до 20:00 часа на клиентите на „Софийска вода\", живеещи в района на: ул. „Козлодуй\" от ул. „Софроний Врачански\" до ул. „Странджа\", по ул. „Антим I\" от бул. „Сливница\" до ул. „Козлодуй\", по бул. „Сливница\" от ул. „Софроний Врачански\"до ул. „Антим I\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Козлодуй\" ъгъла с ул. „Антим I\". На 30 май 2018 г. (сряда), във връзка с разкриване на уличен водопровод на ул. „Кумановски бой\" жк. „Надежда\" III, се налага спиране на водоподаването от 09:00 до 15:00 часа на клиентите на „Софийска вода\", живеещи в района на: ул. \"Кумановски бой\" от ул. \"Георги Стаматов\" до ул. \"Възрожденска\" и по ул. \"Георги Стаматов от ул. \"Кумановски бой\" до ул. \"д-р Кръстьо Кръстев\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Кумановски бой\" ъгъла с ул. „Възрожденска\". На 30 май 2018 г. (сряда), във връзка с подмяна на сградно водопроводно отклонение на бул. „Вардар\" жк. „Разсадника - Коньовица\", се налага спиране на водоподаването от 10:00 до 18:00 часа на клиентите на „Софийска вода\", живеещи в района на: бул. „Вардар\" от ул. „Освобождение\" до ул. „Младежка искра\" ул. „Младежка искра\" от бул. „Вардар\" до бул. „Възкресение\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: бул. „Вардар \" ъгъла с ул. „Освобождение\". На 30 май 2018 г. (сряда), във връзка с подмяна на сградно водопроводно отклонение на ул. „Юрий Гагарин\" с. Панчарево, се налага спиране на водоподаването от 10:00 до 16:30 часа на клиентите на „Софийска вода\", живеещи в района на: ул. „Юрий Гагарин\", ул. „Сини Вир\", ул. „Стефан Петров\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Юрий Гагарин \" ъгъла с ул. „Стефан Петров\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.05.29", "title": "Къде и кога няма да има вода в София на 30 май?"}
{"url": "http://standartnews.com/balgariya/biznesat_roptae_sreshtu_vnedryavaneto_na_agenti_na_dans-372071.html", "text": "Бизнесът роптае срещу внедряването на агенти на ДАНС в бизнеса. Те вече ще бъдат инфилтрирани без знанието на шефа на съответната фирма, за да дебнат за нарушения, предвижда проект. Публикуваният на страницата на ДАНС Проект на Постановление на Министерския съвет за приемане на Правилника за прилагане на Закона за Държавна агенция \"Национална сигурност\", предложен от правителството, гласи: \"Действащият към момента ред за прикритие на служители на Агенцията не съответства на нуждите за бързото и ефикасно прилагане на този институт с оглед динамично променящата се среда за сигурност и породената от тази промяна необходимост за своевременно и адекватно противодействие на посегателства, насочени срещу националната сигурност, като се създават затруднения с оглед спазването на принципите на конспиративност и законност и прилагането на разпоредбите, уреждащи защитата на класифицираната информация.\" От това изрази негодуванието си шефът на Асоциацията на индустриалния капитал Васил Велев по Нова телевизия. Според него промените щели да прогонят инвеститорите и да влошат бизнес климата. Смущаващото в случая е, че липсва съдебен контрол, каза Велев. В случая не става ясно дали това се прави заради корупция или заради националната сигурност. Това ще влошава бизнес климата, защото отсъства съдебния контрол, оплака се бизнесменът. Според бившият министър на вътрешните работи Емануил Йорданов, промените със служители под прикритие не са толкова големи и няма да доведат до проблеми. Подобни закони трябва да се изготвят от специалисти със съответната квалификация, смята Йорданов. \"В България от години се възпитава неуважение към закона. Още преди да е приет, търсим начини да го заобиколим\", контрира Йорданов.", "date": "2018.05.29", "title": "Бизнесът роптае срещу внедряването на агенти на ДАНС"}
