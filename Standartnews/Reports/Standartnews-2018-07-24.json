{"url": "http://standartnews.com/biznes/plovdiv_stava_svetovna_svetovna_stolitsa_na_spirtnite_napitki_-373989.html", "text": "От 20 до 25 август 2018 г. „Градът на тепетата\" ще се превърне в световна столица на високоалкохолните напитки. Тогава Пловдив ще бъде домакин на международния конкурс Spirits Selection by Concours Mondial de Bruxelles. Експерти от цял свят ще дегустират уиски, водка, текила, бренди, джин, грапа, байжиу, писко и ракия, ще посещават български производители и културно-исторически забележителности. Програмата на Spirits Selection 2018 вече е готова. Това заяви Меглена Михова от Probegex, представителят на конкурса у нас. Над 70 международни журналисти, енолози и вносители ще открият българската индустрия, традиции, история и култура. Експертите пристигат в страната ни още на 19 август. На 20 август сутринта започват майсторските класове за тях, които ще продължат цял ден. Как се разпознават различните видове уиски ще представи френският експерт и автор на енциклопедия Сирил Малд, който пристига специално за конкурса. „Посланикът\" на чилийското писко Родриго Флорес ще говори за отлежали спиртни напитки. Три от майсторските класове са за българската ракия – различни видове, как се дегустира и консумира, как се съчетава с храна. Мастъркласовете за родната „вода на живота\" ще водят проф. Николай Бакалов, проф. Николай Стоянов и собствениикът на Rakia Shop Светлин Мирчев. Вечерта на 20 август 2018 г. ще има експо „Запознайте се с българските производители\", а след него е официалното откриване на Конкурса. До обяд през всеки един от следващите три дни -  21, 22 и 23 август - международното жури ще оценява чрез „сляпа дегустация\" високоалкохолни напитки. На 21 и 22 август следобяд ще се посещават производители като „Ви Пи Брандс Интернешънъл\", най-голямата на Балканите фабрика за етанол и суровини „Есентика\" и изба „Карабунар\". Следващата страна-домакин на Spirits Selection ще бъде обявена на 23 август на обяд. Следобяд международното жури ще посещава забележителности в Пловдив. Денят ще приключи с шоу в Амфитеатъра и галавечеря в Стария град. За международните съдии, които искат да научат повече за България, е предвидена допълнителна програма в централната и източната част на страната ни. На 24 и 25 август ще се посещават производствата на български фирми като „Сис Индустрийс\" и „Едоардо Миролио\", Долината на тракийските владетели (Казанлъшката гробница) и Долината на розите, както и дестилерията „Дамасцена\", където експертите ще видят как се прави българско розово масло. България участва в Spirits Selection за първи път през 2015 г., като успеваемостта ни (спечелени медали спрямо подадени мостри) e между 30% и 40%. Миналата година, когато  1200 мостри от 54 страни се борят за отличие, родна напитка е отличена за първи път с Grand Gold медал. Spirits Selection 2018 се организира с подкрепата на Министерството на икономиката и община Пловдив. Той е единственият пътуващ конкурс в света и единственият, който прави проверка на качеството на отличените напитки. Представителят на Конкурса в България е „Пробежекс\".", "date": "2018.07.23", "title": "Пловдив става световна световна столица на спиртните напитки"}
{"url": "http://standartnews.com/biznes/deklaratsiyata_za_dalzhimi_danatsi_za_vtoroto_trimesechie_se_podava_do_kraya_na_yuli-373977.html", "text": "Декларация за дължими данъци (образец 4001) се подава от предприятията и самоосигуряващите се лица, които са изплатили на физически лица доходи по извънтрудови правоотношения, наем или доходи от други източници по чл. 35 от ЗДДФЛ и са удържали авансов данък върху тези доходи. Дължимите авансови данъци се декларират в НАП до края на месеца, следващ тримесечието, през което е изплатен доходът, съобщиха от приходната агенция. Декларация за дължими данъци (по чл. 55, ал. 1 от ЗДДФЛ и по чл. 201, ал. 1 от ЗКПО) се представя в НАП и за окончателните данъци, удържани върху доходите на чуждестранни физически лица у нас (например върху възнаграждения за услуги, неустойки, обезщетения, стипендии за обучение в България, доходи от лихви и други). Формулярът се подава и за данъци при източника по Закона за корпоративното подоходно облагане, като например данъци върху дивидентите и ликвидационните дялове в полза на чужди фирми и местни юридически лица, които не са търговци, включително общините. От НАП напомнят също, че предприятията и самоосигуряващите се лица-платци на доходи от наем или от управление и контрол, които се облагат с окончателен данък, начислени и/или изплатени в полза на лица, местни на друга държава-членка на Европейския съюз, също предоставят на НАП информация за тези доходи с декларацията по чл. 55, ал. 1 от ЗДДФЛ и по чл. 201, ал. 1 от ЗКПО. От 2018 г. предприятията-платци на доходи подават декларацията за дължими данъци (образец 4001) по чл. 55 от ЗДДФЛ и чл. 201 от ЗКПО само по електронен път. Това важи за тези декларации за дължими данъци, за които задължението за подаване възниква след 31 декември 2017 г. За самоосигуряващите се лица-платци на доходи няма промяна в начина на подаване на формуляра, т.е. те могат да го представят в НАП, както по електронен път, така и на хартия. Повече информация за попълване на декларациите и за плащане на дължимите данъци клиентите на НАП могат да получат на телефона за информация 0700 18 700 на цената на един разговор, на интернет страницата на агенцията или в офисите на приходната администрация.", "date": "2018.07.23", "title": "Декларацията за дължими данъци за второто тримесечие се подава до края на юли"}
{"url": "http://standartnews.com/svyat/iskat_svoboda_za_pleneni_v_nagorni_karabah_azeri-373974.html", "text": "В Азербайджан започна обществена кампания за  освобождаването на заложниците Дилгам Аскеров и Шахбаз Гулиев, съобщиха местните медии. Двамата бяха взети в плен при акция на арменския спецназ в окупирания Келбаджарски район в Нагорни Карабах на 11 юли 2014 г., когато беше убит придружаващият ги Хасан Хасанов. Тримата искали да посетят родните си места и гробовете на своите предци. След това в окупирания Нагорни Карабах срещу  Аскеров и Гулиев беше заведено дело. С решение на съд, който не е признат от азербайджанското правителство, Аскеров беше осъден на доживотен затвор, а Гулиев – на 22 години. На 23 ноември 2016 г. в Баку е създаден Комитет по защитата на правата на двамата заложници, който потърси съдействие за тяхното освобождаване от президента на  Азербайджан Илхам Алиев, върховния комисар на ООН за правата на човека Зейд Раад ал-Хусейн и посланика на Русия в Азербайджан Владимир Дорокин. Въпреки че на Аскеров е предложено помилване срещу признаване на вина, той отказва. Неговата съпруга Фируза,  синът му Кюрдоглу и съпругата на Гулиев Албина Веселова, също се обърнаха към президента на Русия Владимир Путин и Извънредния и пълномощен посланик на Русия в Азербайджан Владимир Дорокин. \"Международният комитет на Червения кръст смята, че наказанието на азербайджанците, намиращи се в арменския плен, наложено от фалшивия \"съд\", противоречи на международното право\", коментира Елмира Сулейманова, омбудсман на Азербайджан. На 30 януари 2017 г. националният герой на Украйна и депутат Надежда Савченко разпространи изявление за подкрепа на Аскеров и Гулиев. През септември миналата година Кюрдоглу Аскеров участва в ежегодната среща на високо равнище на ОССЕ във Варшава във връзка с правата на човека. Въпросът с двамата заложници беше представен на европейските дипломати, които  обещаха съдействие, но досега не са постигнати никакви резултати. \"От месеци не мога да получа писма от баща ми. Неговото здраве сериозно ме притеснява\", заяви синът на Аскеров. И напомни, че в навечерието на незаконния съдебен процес арменците счупиха крака на баща му. \"В продължение на месеци липсата на писма обясняват с това, че баща ми сам не пише писма или не иска  да изпрати видеоклип. Но знам, че ситуацията е различна.  Казват, че кракът му вече е наред, приема лекарство за сърцето си. За съжаление, ние живеем само с надеждите на отговорите, които получаваме\", каза още Кюрдоглу. Европейският съд по правата на човека вече започна да комуникира със съпругите на двамата заложници, които водят дело срещу Армения. Министерството на външните работи на Република Азербайджан неотдавна призова международната общност, особено страните-съпредседатели на Минската група на ОССЕ, съответните международни организации и неправителствени организации да окажат сериозно влияние върху Армения за освобождаването на Аскеров и Гулиев. Азербайджанската страна очаква, че международната общност няма да остане безразлична към тяхната съдба и предприема кампания за пускането им на свобода. Всички, които искат да помогнат на Аскеров и Гулиев да се завърнат при семействата си , могат да споделят хештаговете #freedilgam и #freeshahbaz чрез профилите във Facebook, Twitter и Instagram.", "date": "2018.07.23", "title": "Искат свобода за пленени в Нагорни Карабах азери"}
{"url": "http://standartnews.com/biznes/targovskata_voyna_stava_bitka_na_evtinite_valuti-373956.html", "text": "Изминалата седмица не донесе нещо ново за инвеститорите, като засили притесненията за негативните ефекти от търговската война за Китай и Европа. Уолстрийт остави на заден план тези страхове и се фокусира само върху корпоративните отчети. Щатските инвеститори посрещнаха добре и коментарите на председателя на Федералния резерв за икономиката и за продължаването на ръста на лихвите. Икономическите новини донесоха някои изненади под формата на доста по-слабото строителство на жилища, но като цяло продължават да показват колко добре е САЩ. Ако оставим настрана най-главното политическо събития от седмицата, а именно срещата между Тръмп и Путин, търговската война даде най-голям отпечатък върху финансовите новини. Щатските индекси не отчетоха промяна, въпреки сериозността на новините. Например, глобата за Google от ЕС в размер на 5 милиарда долара почти не се отрази на цената на акцията на компанията. Но пък предизвика реакция от страна на президента Тръмп, който обещава да засили натиска върху Европа в и без това напрегнат политически момент. ЕС се готви да отговори с реципрочни тарифи на всеки нов ход на президентската администрация в САЩ. Визитата на Тръмп в Европа не доведе до сближаване на позициите по търговските спорове и допълнително хвърля сянка върху пазарите. Китай е големият източник на притеснения за инвеститорите. Обезценката на валутата на страната е причина за мини-сътресенията в Азия през седмицата. Новините от Китай вече са поредица от информация за мерките, които правителството предприема в подкрепа на икономиката и същевременно за стабилизиране на финансовата система при евентуален шок. Китайският юан падна силно и това не е добра новина за търговията с Америка. Щатското правителство дълго време се опитваше да накара Китай да покачи стойността на валутата си и този процес плавно се случваше до скоро. Големите китайски компании започват да продават активи в чужбина, с което да защитят финансовото си състояние. Светът започва да подозира, че страната се готви за влошаване на икономиката. Още повече, че Тръмп заплаши да наложи тарифи върху целия внос от Китай. Един пример за лошите ефекти върху икономиката стана отчетът на най-големия производител на алуминий Alcoa. Щатската компания предупреди, че ще има загуби от митата, защото те няма да възродят производството, а ще ударят директно потребителите. В същото време няма да доведат до ефективност в отрасъла и дори ще спрат реформите в китайската индустрия, където има субсидии и излишък на производство. Проблемът във външната търговия на САЩ се корени във валутата. Поскъпването на долара не отговаря на дефицита на страната, въпреки че стимулира капиталовите потоци. Повишаването на лихвите държи долара скъп и за САЩ щеше да бъде много по-добре, ако валутата беше загубила 20% от стойността си, вместо да се слагат мита. Неправилно е и да се твърди, че ЕС и Китай манипулират валутите си, като ги държат изкуствено евтини. Валутният пазар е този, който залага на скъп долар и промяната на лихвите е основната причина за това. Еврото, все пак, скочи до 1.17 EUR/USD, когато Тръмп обвини ЕС и Китай в манипулации. Търговската война постепенно навлиза и на валутния пазар.", "date": "2018.07.23", "title": "Търговската война става битка на евтините валути"}
{"url": "http://standartnews.com/svyat/rusiya_amnistira_14_000_zatvornitsi-373961.html", "text": "Промяна в наказателното законодателство на Руската федерация ще доведе до освобождаването на около 14 хил. затворници, съобщи руската телевизия „360\". Одобрените законови промени ще се отразят на всеки пети, изтърпяващ ефективна присъда в страната. От новите правила за изчисляване на дните, прекарани в предварителния арест, няма да могат да се възползват единствено осъдените за тероризъм или убийство. Заместник-директорът на Федералната служба за изтърпяване на наказанията (ФСИН) Валерий Максименко заяви, че „по предварителни оценки около 14 хил. души подлежат на освобождаване\"", "date": "2018.07.23", "title": "Русия амнистира 14 000 затворници"}
{"url": "http://standartnews.com/svyat/germaniya_otmenya_sanktsiite_sreshtu_turtsiya-373962.html", "text": "Германия ще отмени икономическите санкции, които наложи на Анкара преди една година, съобщи \"Франкфуртер Алгемайне Цайтунг\". Берлин забрани износ на стоки за Турция на стойност 1.5 млрд. евро вследствие на задържането на германски защитник на правата на човека и на петима други активисти, включително на ръководителя на \"Амнести интернешънъл\". Рестрикциите ще бъдат свалени през новата финансова година, казват викопоставени чиновници от германското Министерство на икономиката. Наред с това Берлин ще облекчи и режима за пътувания на германски граждани в Турция. За целта Министерството на външните работи ще свали предупредителните съобщения, че \"германците са подложени на сериозен риск, ако посещават южната ни съседка\". Холандия също обяви, че формално ще нормализира отношенията си с Анкара. Спорове между двете страни възникнаха около кампанията за референдума на Ердоган от 2017 година. Преди дни турският президент отмени извънредното положение, което бе въведено след опита за преврат срещу неговия режим през 2016 година.", "date": "2018.07.23", "title": "Германия отменя санкциите срещу Турция"}
{"url": "http://standartnews.com/svyat/nyama_postradali_balgari_pri_strelbata_v_toronto-373964.html", "text": "До момента няма данни за пострадали или загинали български граждани в следствие на стрелба в гръцкия квартал в Торонто, Канада, съобщиха от пресцентъра на МВнР. Снощи около 22:00 часа местно време в квартал \"Грийктаун\" мъж откри стрелба с пистолет, в резултат на която са ранени 13 души, а един е общо двама са загиналите. Един от пострадалите е в тежко състояние. Генералният ни консул в Торонто Петър Крайчев се е свързал своевременно с Кралската канадска конна полиция, откъдето са заявили, че до момента няма информация за пострадали или загинали българи. Консулството ни е в контакт с местните власти, следи развитието на ситуацията и е на разположение за оказване на съдействие при необходимост. Наши сънародници, които желаят на получат актуална информация или да подадат сигнал за техни близки, могат да го направят на дежурния телефон на представителството ни: +1 416 892 1738. Извършителят, който е стрелял с пистолет, е застрелян в престрелка с полицията, още е твърде рано за предположения какви може да са били мотивите му. Напоследък в Торонто зачестиха случаите на сблъсъци с използване на огнестрелно оръжие, главно между престъпни групировки. През уикенда в града бяха разположени допълнителни полицейски сили.", "date": "2018.07.23", "title": "Няма пострадали българи при стрелбата в Торонто"}
{"url": "http://standartnews.com/svyat/prezidentat_na_sarbiya_izprevarihme_balgariya_po_zaplati-373966.html", "text": "Сръбският президент Александър Вучич заяви, че страната му вече е изпреварила по средна заплата България. В момента в Сърбия тя е 424 евро. Изпреварихме България и Босна и Херцеговина. Зад нас са Албания и Македония. Ще достигнем и останалите. Следващите държави са Унгария и Румъния, каза още Вучич. \"В момента се намираме в много добра ситуация. Икономиката ни напредва със сериозни темпове. Намаляваме безработицата. Заплатите и пенсиите се увеличават\", каза още Вучич.", "date": "2018.07.23", "title": "Президентът на Сърбия: Изпреварихме България по заплати"}
{"url": "http://standartnews.com/kultura/iron_maiden_pusnaha_energiyna_bomba_v_plovdiv-373990.html", "text": ". Мъже и жени на всички възрасти и от всички краища на България пристигнаха, за да чуят рок гигантите Iron Maiden. За мнозина това бе сбъдване на детската мечта, за други - да чуят наживо легендите, които не залязват. За последната вечер на фестивала Hills of Rock в града на тепетата бяха пристигнали поне 10 рейса от Гърция, хиляди от Македония, Турция, Русия, Сърбия, Великобритания. Имаше и хора с шотландски полички. Сред множеството бяха шефът на Народното събрание Цвета Караянчева и кметът на Пловдив Иван Тотев, също облечени с фенски фланелки. Тотев посрещна бандата на летище Пловдив, а Караянчева сподели във Фейсбука си, че е получила личен автограф от вокалиста Брус Дикинсън. Официалният вход се оказа недостатъчен да пропусне лавината, затова се наложи да се отвори още един. Еуфорията бе толкова голяма, че никой не забелязваше праха от пистите за лека атлетика, върху които бе публиката на фестивала. Нито пък някой обърна внимание на пороя, който за петнайсетина минути се изля и разхлади Гребната база. и прозвуча прочутата му реч от 18 юни 1940 г., в която той обявява Битката за Британия, малко преди капитулацията на Франция. . 25 000 аплодираха Брус Дикинсън, който изскочи на сцената с пилотска фуражка и изкрещя: „Scream for me, Plovdiv!\". А над сцената маневрираше огромен макет на легендарния едноместен изтребител Spitfire, с който британските асове са отблъсквали атаките на \"Луфтвафе\". Iron Maiden често откриват концертите си с това парче, а Когато дойде за концерта на Maiden през 2007 г. в София, той не пропусна да посети базта ни в Граф Игнатиево. Сам кара самолета, с който групата пътува на турнета, включително и до Пловдив. След взривяващото Aces High последваха  Историите, които разказваха Стив Харис, Дейв Мъри, Ейдриън Смит, Нико Макбрейн, Яник Герс и Брус Дикинсън, следваха една след друга. Английските музиканти, идоли на три поколения, се раздаваха до край, а енергията им на сцената бе като на ядрен реактор, който зареждаше публиката.  Когато се чу отговорът \"да\", легендарният вокалист започна да говори за свободата. \"Речта, която дадохме в началото на шоуто, е пример за това как се борихме срещу национализма във Втората световна война. За да останем свободни. Това е песен за Шотландия. Просто оставете музиката да говори!\", каза Дикинсън. И шоуто продължи с появата на огромното чудовище Еди - символ на бандата, което по някое време се качи и на кокили. а. А публиката изпадна в екстаз. 25 хиляди гърла пееха с великите британци. Хитовете следваха един след друг, без прошка. Огромен Икар оживя на сцената по време на един от големите хитове на групата  . Публиката буквално полудя при първите акорди на мегапарчето ,  Дикинсън изпя с маска на птицечовка на лицето. Дори и след него градусът продължи да се покачва. Зрелището бе невероято  - светлинни и звукови ефекти, огньове, фойерверки. , тътенът от баса на Стив Харис и барабаните на Нико Макбрейн се чуваше чак до Коматево. Освен здравия хеви метъл и пищния декор, рок гигантите непрекъснато контактуваха с публиката: „Как си, България, как си, Пловдив!\". Дикинсън, облечен в черен кожен панталон и бяла риза, бе подгизнал от пот, но не престана да дава всичко от себе си. Градът на тепетата никога не е бил свидетел на нещо подобно, коментираха посетители на концерта. на фона на това, което показва \"Желязната мома\", казаха заклети рокаджии. След   и , публиката не остави \"железарите\" да си тръгнат. А те се върнаха и се отблагодариха за биса с цели три парчета -  и гръмовното  . След това хвърлиха за спомен перца и палки на публиката, която все още не искаше да ги пусне и продължаваше да скандира и да пее. Шоуто продължи почти до 23 часа, а финалът бе уникална заря, каквато пловдивчани не са гледали дори за националния празник на града - 6 септември. С огненото 10-минутно шоу в небето бе закрит тазгодишния фест Hills of Rock 2018, който мнозина сравниха единствено с Меtallica от 1999 г. А Iron Maiden се качиха на самолета си, пилотиран от Дикинсън и полетяха към Загреб, където ще е шоуто им тази вечер. ----------------------------------------------------------------- Световното турне Legacy Of The Beast на Iron Maiden, част от което бе и Пловдив, започна в Талин на 26 май и ще завърши в \"O2 Арена\" в Лондон на 10 август. Концепцията за него е вдъхновена от едноименната мобилна игра и комикс на Maiden. На сцената оживяват няколко различни съединени \"свята\", а сетлистът включва голяма част от хитовете на групата, както и изненади от по-късните албуми. Мениджърът на Iron Maiden Род Смолууд разказва: \"За този концерт, изпълнен с хитове, решихме да базираме темата около името на Legacy Of The Beast, което изцяло пасва на целите ни и ни дава възможност да бъдем креативни и да се забавляваме, особено с Еди! Надяваме се да подарим на феновете ни, които дойдат да видят това наистина много специално шоу, едно фантастично изживяване\". Кешът не вървеше на фестивала в Пловдив. Който искаше да си купи бира, трябваше да си зареди специална карта и да пазарува с нея. Иначе цените си бяха наистина фестивални - 4 лева половинка пиво, 10-15 лева бургер, 12 лева- пилешка пържола. 55-годишна пловдивчанка е арестувана заради подаване на фалшив сигнал за взривно устройство. Районна прокуратура-Пловдив наблюдава бързо производство за случая. Жената се обадила на телефон 112 в неделя в 18,49 часа - точно преди концерта на Iron Maiden - и съобщила за поставено взривно устройство в района на Гребната база. Незабавно е била извършена проверка от служители на МВР, като е установено, че сигналът е бил фалшив. След разследване е установено, че на дежурния телефон се обадила 55-годишна пловдивчанка, която е задържана за срок от 24 часа. Бързото производство ще приключи в законния срок. Предвиденото от закона наказание е до две години „лишаване от свобода\".", "date": "2018.07.23", "title": "Iron Maiden пуснаха енергийна бомба в Пловдив"}
{"url": "http://standartnews.com/sport/vedran_chorluka_se_dade_na_pevitsa-373976.html", "text": "32-годишният защитник на Хърватска Ведран Чорлука реши да скъса с ергенлъка само седмица след като \"шахматистите\" загубиха финала на мондиала в Русия от Франция. Младоженецът напоследък е предимно резерва в селекцията на \"шахматистите\", но има славата на първи хубавец в отбора. За високия 192 см брюнет често казват, че е като двойник на хърватската холивудска звезда Горан Вишнич. Освен това Ведран се прочу като мъжкар, когато с разбита глава и целият в кръв изкара докрай мача срещу Турция от Евро 2016 в Париж. Чорлука изигра най-силните си мачове в английските \"Манчестър Сити\" и \"Тотнъм\", а в момента е стожер в защитата на московския \"Локомотив\", с който стана шампион на Русия тази година. Хубавицата, която заведе Ведран под венчило, пък е сред най-известните хърватски моми. 26-годишната певица Франка Бателич представяше родината си в конкурса \"Евровизия\", но за разлика от любимия си не стигна до финала. \"Не я слушайте, гледайте я !\", призоваха в социалните мрежи нейните почитатели, имайки предвид перфектното тяло на високата 1,70 метра хубавица. Тя нашумя като спечели първото издание на конкурса Showtime. Ведран и Франка вдигнаха пищна сватба в хърватското курортно градче Бале. Да дават кураж на младоженеца дойдоха неговите съотборници в националния тим Иван Перишич и Лука Модрич, капитан на \"шахматистите\" и най-добър играч на приключилия мондиал. \"Прощавай, Франка, но няма да има меден месец. Летя за Москва !\", написа в Инстаграм Ведран. Той трябваше вчера да се яви на първата тренировка на московския \"Локомотив\", чийто 71-годишен наставник Юрий Сьомин е известен с деспотичния си нрав.", "date": "2018.07.23", "title": "Ведран Чорлука се даде на певица"}
{"url": "http://standartnews.com/svyat/bryuksel_otpuska_13_mln_evro_sreshtu_dvoyniya_standart_na_hranite-373973.html", "text": "Европейската комисия ще отпусне 1 300 000 евро срещу двойния стандарт на храните. Това обявиха евродепутатите от ГЕРБ/ЕНП Андрей Новаков и Емил Радев, автори на пилотния проект, който е одобрен без забележки от ЕК. Средствата са за серия от тестове на храните и за сътрудничество между държавите, ще е отворена и за неправителствени организации, които работят за защита на потребителите. В момента производителите използват \"вратичката\" на различните нормативни изисквания в отделните държави, и предлагат различно качество стоки. Със събраните данни от провеждането на повече тестове ще се въведат минимални стандарти за храните от ЕС, обясни Новаков. И добави оптимистично: \"Очакваме от началото на 2019 г. ЕК да започне да изпълнява програмата, като обяви до април обществена поръчка, включително очаквам български компании да кандидатстват пред тази програма за отпускане на грантове още през 2019 г.\"", "date": "2018.07.23", "title": "Брюксел отпуска 1,3 млн. евро срещу двойния стандарт на храните"}
{"url": "http://standartnews.com/sport/slovenets_poema_levski-373967.html", "text": "Новият треньор на Левски ще се казва Славиша Стоянович. Именно той беше фаворитът на „сините\" в последните дни и след успешни преговори Стоянович може да бъде считан за нов наставник на отбора. Словенският специалист, който има титли с Домжале и Цървена звезда, е приел офертата на Спас Русев. Контрактът не е обявен официално и ще стане факт, когато Левски се раздели с Делио Роси. Най-вероятно Славиша Стоянович ще бъде представен като нов треньор на \"сините\" в четвъртък - 26 юли. След вчерашната победа над Ботев Пловдив отборът е в почивка до вторник, когато ще поднови занимания. Словенецът ще води Левски срещу Черно море следващия понеделник - 30 юли.", "date": "2018.07.23", "title": "Словенец поема Левски"}
{"url": "http://standartnews.com/lyubopitno/vzimayte_vitamini_no_ne_na_hapcheta_poemayte_gi_ot_hranata-373981.html", "text": "Доктори от Американската асоциация на кардиолозите извършиха изследване, което показва незначително въздействие на повечето витамини върху човешкия организъм. Въз основа на анализ на пуснатите на пазара мултивитаминни комплекси, медиците заключили, че съдържащите се в повечето биоактивни добавки витамини B, C и D на практика са безполезни. В рамките на изследването било констатирано, че като източник на \"нормални\" витамини, други полезни вещества и микроелементи могат да се използват единствено натурални продукти, а фармацевтичните препарати не оказват почти никакво въздействие, като по-специално витамините А, С и Е се приемат от организма само при консумация на зеленчуци и плодове. При това витамин С не допринася за бързо оздравяване при простуда, отбелязват медиците. По-рано бе изяснено, че недостигът на витамин D не влияе върху състоянието и здравето на мозъка, макар да бе смятан за една от причините за развитие на болестта на Алцхаймер. Снимка: Pixabay", "date": "2018.07.23", "title": "Взимайте витамини, но не на хапчета, поемайте ги от храната"}
{"url": "http://standartnews.com/lyubopitno/bivsha_gimnastichka_stana_mis_sozopol_pred_2000_dushi_publika-373969.html", "text": "Бившата състезателка по художествена гимнастика и медалистка от няколко първенства, Ива Димитрова, бе единодушно избрана за победителка на конкурса Мис Созопол, който се проведе на Амфитеатъра пред повече от 2000 души публика. „Завърших училище с френски език и си мечтая да стана дизайнер, това сами дългосрочните планове,а краткосрочните са – да стана следващата носителка на титлата Мис България\", сподели блондинката след конкурса. Мис Созопол се прави в партьорство с община Созопол и е част от националната надпревара Мис България, която ще се проведе в края на годината. Ива спечели 12-членното жури с усмивка, естествено поведение, чар и добре поддържано тяло. Тя е висока178 см, а мерките й са 90-65-95. Нейни подгласнички станаха: Джулия Мицова, която бе избрана с аплодисменти и за лице на публиката, както и Радослава Узунова и Маринела Иванова. Лентите и короните бяха връчени от членовете на журито: Мис Туризъм Интернешънъл Рени Радева, Кралица на Бургас Теодора Мудева, Мисис България Валя Жекова, Мисис Бургас за 2018 г. Вержиния Иванова, вице Мис България Йовита Георгиева, миналогодишната носителка на титлата Мис Созопол Габриела Панайотова и специалният гост и председател на журито - продуцента от Калифорния Зий Ребело. Красавиците дефилираха в три стандартни тура – с ревю на диамантените бижута Goto Jewellery and Diamonds, банските ШугърФрий и дизайнерските рокли на модна къща Диома. Те си тръгнаха с подаръци от Christian of Roma, Тонино Ламборгини, Goto Jewellery and Diamonds, SugarFree, По традиция водещ на шоуто беше Искрен Пецов, който разгорещи публиката с няколко летни хита, за доброто настроение на гостите се погрижи и хаус вокала Нелите, а огненото ВОЛТ Шоу тотално взриви Амфитеатъра.", "date": "2018.07.23", "title": "Бивша гимнастичка стана Мис Созопол пред 2000 души публика"}
{"url": "http://standartnews.com/lyubopitno/grisho_glezi_i_kape_nikol_v_sen_trope-373975.html", "text": "Григор Димитров и Никол Шерцингер разбиха на пух и прах всички слухове, че са пред скъсване. Звездната двойка пусна цяла фотосесия от тузарския курорт Сен Тропе, където се забавляват. Най-добрият ни тенисист, който напоследък е доста неубедителен на корта, е завел своята любима на луксозна яхта, където видимо я глези и угажда. От снимките ясно се вижда, че след почти 3-годишна връзка двамата са по-влюбени отвсякога, с умиление констатираха медии и фенове в социалните мрежи. Хасковлията лично къпе Никол, отделяйки подчертано внимание на внушителното дупе на певицата. Тя пък се хвърля смело в морето от палубата на яхтата. Хейтъри пък подмятат, че 40-годишната Шерцингер все повече започва да прилича с наедряващото си тяло на своята сънародничка тенисистка Серина Уилямс. Гришо беше за кратко гадже с нея, преди Мария Шарапова да го придърпа. Сега обаче българинът изглежда щастлив с кака си Никол. Освен на яхтата двамата си направиха снимка и как вървят към ресторант в курорта за романтична вечеря. Наскоро Никол се ожали публично колко трудно е за двамата да прекарат време заедно в натоварения си график. Ваканцията в Сен Тропе дойде в паузата, която Григор си взе преди да започне своето участие на американските Мастърси, в които ще трябва да се представи много добре, ако иска да запази позицията си в топ 10 на световната ранглиста.", "date": "2018.07.23", "title": "Гришо глези и къпе Никол в Сен Тропе"}
{"url": "http://standartnews.com/mneniya/migrantite_smazvat_dori_rimskata_imperiya-373993.html", "text": "- Консорциумът тръгна, до момента не сме имали вътрешни противоречия с колегите от другите звена, които участват в него, слава Богу. Що се отнася до парите, ние сме подписали договор пред управляващия орган по програмата на 28 февруари, тоест преди четири месеца. Под различни  предлози ни бяха отказвани исканията първо за един процент от сумата, както беше първоначалното решение, а след това за 20 на сто. В крайна сметка по-миналата седмица успяхме да постигнем някакъв консенсус. Бе поет ангажимент ние да изпратим ново искане за тези 20 на сто, те да го одобрят, като става дума за една сума малко под 6 милиона лева, но до обед днес не бяха постъпили. Ако това се случи, ще ни позволи да започнем работа по деветте обекта, които са включени в програмата на проекта. - Досега  всички са работили за \"права Бога\". Включително експертите ни по строителството, които свършиха огромна работа при оглеждането и писането на експертни оценки за деветте обекта. Говорим и за експерта ни по обществени поръчки. - Това е най-големият проект от този тип в България досега в областта на хуманитарните науки, свързан и с IT-технологиите, и с инженерните науки. В него влизат четири университета и шест института на БАН, Народната библиотека, Регионалният исторически музей, Столична община като асоцииран член. В екипа са общо около 250 учени. Лично аз мисля, че поне до момента подобен мащабен проект не е имало. Целта на проекта е да се създаде инфраструктура, която да позволи на учените да участват в конкурси за европейски пари. До момента не можехме да си го позволим точно поради липсата на адекватна инфраструктура. Проектът е свързан с ролята на културно-историческото наследство. В него са включени няколко лаборатории за дигитализиране на движимото и недвижимото културно-историческо имущество. От есента ще тръгнем и по общините, за да им представим това, което можем да им дадем, и да поговорим с тях какво биха искали те да дигитализират. - - В момента Етнографският институт се опитва да създаде дигитален музей на България. Но все пак да не очакваме големи научни открития, защото, за да получиш една Нобелова награда, трябва да си вложил около 25 млрд. в науката. Трудно може да очакваме Нобелови награди. По-скоро сме малко като първопроходници - създаваме по-подходящи условия за следващото поколение, което да кандидатства за научни проекти. Макар че ние възнамеряваме още от есента да участваме в някои от тях - при нас беше шефът на катедрата по библиотекознание в университета в Катар. Тя предложи да направим обща среща, на която да разискваме как може да се работи заедно по един от тежките проблеми на библиотечното обслужване - цитирането при езици и азбуки, които се различават от общоприетите световни - кирилската, арабската. - Точно така, предвидено е да се закупи апаратура, с която да се дигитализират много широкоформатни носители, което сега не може да се направи. Както и да се обнови апаратурата, с която в момента разполага единственият у нас Център по археометрия, който да оценява на колко години са археологическите находки. Отмина времето, когато, като създадеш един научен проект, колегите и лабораториите трябва да бъдат на едно място. - Според мен всичко се движи много бавно и мудно, на метода на пробите и грешките. Ние предложихме тази програма още преди 8 години. Тогава тя имаше много силни противници, които не бяха съгласни с нея- не защото България не я заслужава, а защото се опасяваха, че у нас липсва необходимият административен капацитет. И наистина се оказа, че той не е на високо ниво. Но в края на краищата, това се прави за първи път у нас в тази сфера. А когато правиш нещо за първи път, неминуемо има и грешки, но те понякога се компенсират от ентусиазма на участниците. Аз съм по-скоро оптимист. - Задълженията на ректора винаги са били да убеди Академическия съвет, че това, което ректорът е поискал, е било всичко, което Академическият съвет е желаел. Това зависи от умението на ректора. Според мен, досегашната система е достатъчно добра. Знаете, че вече бяха констатирани няколко случая в България за ректори с безконтролна власт. Не вярвам тези договори да помогнат- по-скоро може да развържат ръцете на някои ректори. В Софийския университет това няма как да стане - там управляващите органи винаги са работили заедно. - Да, би могло. Като гледам някои програми за привличане на студенти, спокойно може да се случи. Например, ако привлечеш студентите не на базата на техните знания, а на базата на придобивките, които биха получили в съответния университет. - Аз съм доста скептичен за това, което се случва в Турция. Десетилетия наред не съм изпитвал топли чувства към военните като цяло, но винаги ми се е струвало, че тази група военни, която е важна за развитието на европейския континент, бяха военните в Турция. На практика те осигуриха запазването на светския характер на държавата в продължение на десетилетия. Виждаме, че в това, което направи господин Реджеп Ердоган, най-важното бе да разбие армията и да я подчини. Нещо, което не се е случвало от идването на Кемал Ататюрк на власт. Виждаме и пълзящата ислямизация - аз я виждам със собствените си очи, защото често ходя в Турция. Просто виждам как се променя гледката на хората по улиците. Турция върви в една неевропейска посока. - Ние сме прекалено малки за това нещо. Не е лошо, че се правят някакви компромиси за посредничество, друг е въпросът доколко една държава от Европейския съюз като например Германия, ще погледне сериозно на държава като България в ролята на посредник. - Мигрантите навремето смазват Римската империя. Винаги съм се дразнил от лицемерието на англичаните, които сега са против мигрантите, а всъщност точно те през 18-19 век заливат света с мигранти. А през 20-ти век, когато се оказва, че трудно се намира работна ръка за нискоквалифицирани дейности, те охотно започват да канят хора най-вече от бившите си колонии. Това е лицемерие, но не е първото лицемерия в историята на Великобритания. - Поведението на Меркел беше доста непонятно. Не можеш да разчиташ на мигрантите, че ще ги включиш в социалната тъкан на своето общество. В Германия вече живеят 60 години турски емигранти, които в никакъв случай не са се вписали в тъканта на немското общество. Продължават да живеят в рамките на своя етнос и своята група, празнуват своите празници. Успехът с интегрирането им е много малък. А ние, за огромно съжаление, сме абсолютни заложници. Ако Турция отвори своите лагери за бежанци, нашата ограда, за която толкова се карат в парламента, няма да послужи за нищо. Просто ще я смажат. Така че действително е важно да се поддържат добри отношения с Турция. - С Русия винаги е нужно това. Поначало относително малка държава като България няма интерес да се кара с големите държави и трябва все пак да знае, че те имат много дълга памет. И, тъй като възприемат себе си като почти безгрешни, те третират всеки опит да им се противопоставиш като някакъв бунт. И помнят дълго. И са склонни да отмъщават. - Аз винаги съм давал един пример - САЩ се образуват като държава през 70-те години на 19 век. Създават ги хора, мнозинството от които говорят английски, мнозинството от които са протестанти и мнозинството от които имат споделена история. И, въпреки това, 80 години след създаването на САЩ, те се впуснаха в най-кръвопролитния досега за тях конфликт - Гражданската война. Така че винаги съм казвал \"Дайте повече шанс на Европейския съюз, където живеят хора от 50 нации, говорещи 50 езика. Хора от три религии и с история, която гъмжи от военни конфликти\". Но лично за мен ние нямаме шанс в света, ако не задържим Европейския съюз. Защото какъв шанс имаме поотделно срещу Китай, Русия или САЩ?", "date": "2018.07.23", "title": "Мигрантите смазват дори Римската империя"}
{"url": "http://standartnews.com/balgariya/sveta_paraskeva_obrashtala_rimlyani_kam_hrista_s_chudesa-373992.html", "text": "На 26 юли Църквата почита паметта на св. Параскева Римлянка. В народната традиция тази светица често се бърка с други две светици, носещи същото име. Ето кои са те: Преподобната Параскева (Петка) Епиватска Българска, живяла през X-XI век (чествана на 14 октомври). Тя била родом от Епиват (Тракия), а родителите й били българи. Животът й и посмъртните чудеса вдъхновено е описал св. патриарх Евтимий. От 1238 г. до падането  под турско робство светите й мощи почивали в църквата \"Св. Петка Търновска\" във Велико Търново. След вековни странствания те били положени през 1641 г. в катедралата в Яш (Северна Румъния) - място на поклонници от цял свят. Великомъченицата Параскева Иконийска (28 октомври), родом от Икония (Мала Азия), отдала живота си на милосърдие и проповед. Посечена след много мъчения по време на гонителя Диоклетиан през 303 година. Преподобномъченицата Параскева Римлянка (26 юни), живяла през II век и по апостолски проповядвала на езичниците дори в Рим, столицата на империята. Посечена с меч след жестоки и дълги мъчения, св. Параскева обърнала със смелостта и чудесата си мнозина във вярата. Мощите й по-късно били пренесени в Цариград. Родителите на преподобномъченица Параскева били римляни и след дълги молитви били благословени с едничка дъщеря. Нарекли я Параскева, понеже се родила в петъчен ден (петък по гръцки се казва \"параскеви\"). Приела монашество, Параскева жестоко пострадала за вярата си в Христа при царуването на Антонин. Хвърлена в котел с кипящо масло и катран, тя останала невредима. На мъченията й присъствал сам императорът. Но в очите му попаднали пръски от кипящата течност и той ослепял. По негова молба мъченицата му дарила отново зрение. Така тежките страдания на св. Параскева били придружени от чудеса. Чрез тях тя обърнала мнозина към Христа. Преподобномъченица Параскева била посечена с меч. Мощите й по-късно били пренесени в Цариград. Представяме ви икона, която показва силната почит на хората към образа на св. Параскева. Датирана от 1837 г. и е от църквата „Св. Петка\" в с. Вуково, Кюстендилско. Сега се пази в Криптата при храм-паметник „Св. Александър Невски\". Св. Параскева е изписана допоясно. Носи одежди на монахиня. Фигурата се откроява на тъмносин фон. В горната част на иконата са поместени кръгли медальони с името на светицата. Отляво върху фона е изписан ктиторски надпис и годината 1837. На иконата не е указано за коя светица става дума в дадения случай. Може да се предположи, че е изписан образът на св. Петка Търновска. Култът към нея е широко разпространен и особено популярен в районите на Западна България. Църквата „Св. Петка\" във Вуково е била посветена на търновската светица, а нашата икона е служела като патронна икона в иконостаса на този храм. Иконата е дело на неизвестен зограф от Самоковската художествена школа, който показва високи художествени умения. От ръката на същия анонимен самоковски зограф са останалите две икони от църквата „Св. Петка\" във Вуково, както и иконата „Св. Петка\" от църквата „Св. Никола\" в с. Станичене, Сърбия, изписана през същата 1837 г. Иконата на Св. Параскева се появява през 1727 в едно руско село. През тази година  върлувала епидемия. Две момичета от селото били в гората и видяли иконата на св. Параскева на дърво. Чули глас: \"Идете в селото и кажете на свещениците и на хората да дойдат да вземат иконата и да обиколят селото с нея, като се молят силно на Господа.\"  Всичко това било направено. Епидемията престанала да върлува. В чест на  това събитие, всяка година се прави литийно шествие през десетия петък след Великден на мястото на явяването на иконата. През 1793 г. иконата е била украсена със сребрърен обков. По време на управлението на социалистическия режим тя изчезнала. Но хората продължавали да идват и да се молят при аязмото на Св. Параскева и по време на преследването на Христовата църква. Хората идвали не само от близките ферми, но и отдалече - Ростов, Краснодар, Киев, Луганск и Старобелск. През 1939 г. параклисът и аязмото били унищожени по нареждане на партията. Хората разказват, че разрушенията направил комсомолец-тракторист на име Бодурхин. След като разрушава параклиса и заравя извора, трактористът се прибира в къщи и заварва сина си парализиран. След видяното Бодрухин загубва разсъдъка си и до края на дните си обикаля селото плачейки, като се моли да не обиждат св. Параскева. Някои от вярващите след това отиват да разкопаят аязмото, но ги арестуват и те никога не се връщат в селото. Ходенето на мястото е забранено. Второто явяване на света Параскева  става на 16 юни 1950  в 10-я петък на Великден. Това е безценното доказателство на Евдокия Логвина, родена през 1915 г., жителка на селцето Дурновка. \"Това беше през 1950 - бях много болна, мъжът ми се върна от войната инвалид, а имахме малки деца. Много се молих на Бог и Света Параскева за помощ и търпение. Сънувах Света Параскева, която ми каза да копая. Няколко дни след това не направих  нищо. Тогава сънувах починалата си майка и тя ми каза: \"Дъще, направи това, което е заповядано.\" Отново аз не направих нищо - не знаех дали сънищата са от  Бога. Един ден отивах  в селото и точно на мястото на параклиса изведнъж виждам ... стои Света Параскева с монашески  дрехи, но красиви - в червено, зелено, а в ръцете си държи свитък. Когато го разви, видях иконата \"Неръкотворен образ на Христос\". Тя ме попита: \"Вярваш ли?\" и аз отговорих: \"Вярвам!\" \"След това ми каза: \"Копай\" и посочи с пръст мястото. Като дойдох на себе си, св. Параскева я нямаше. Убедих приятели да ми помогнат да  копаем. Беше ужасно, силно се страхувахме. Копаехме, а те не вярват.  Аз им казвам: \"Копайте където беше показано\". Достигнахме до камъни, и - чудо! Под тях намерихме дъбови подове. Под тях започна да извира чиста и бистра вода.", "date": "2018.07.23", "title": "Света Параскева обръщала римляни към Христа с чудеса"}
{"url": "http://standartnews.com/balgariya/evrokomisiyata_odobri_balgarskata_programa_sreshtu_dvoyniya_standart_pri_hranite_-373980.html", "text": "Премахване на двойните стандарти при храните в Западна и Източна Европа. За това ще настоява в Брюксел евродепутатът от ЕНП Емил Радев. „Трябва да се въведе единен стандарт при храните, за да се избегнат злоупотребите\", допълни Радев. Той обяви, че страната ни е спечелила финансиране в размер на 1,3 милиона евро за борба с двойните стандарти при храните. \"Одобряването на тази програма е резултат от натиска, който ние като евродепутати, а и кампаниите в Източна Европа промениха мнението на ЕК за проблема с двойните стандарти при храните. До преди няколко години Комисията отричаше въобще да има двоен стандарт, след това леко промени позицията. След изследвания и въпроси, които задавахме на ресорните комисари, призна се, че има двойни стандарти, започнаха да се правят реални стъпки и една от тях е именно одобряването на нашия пилотен проект\", разясни Радев. По думите му предстои още много работа. \"Ние искаме нормативно да се определи единен стандарт за храните и напитките в ЕС и, разбира се, ако може, да има и централен орган, който да следи за спазването на този стандарт, така че да може реално потребителите във всички държави членки да имат реален достъп до еднакви по качество храни, да не се продават храни, които са без органични съставки и по-некачествени\", каза Радев. Когато говорим за \"Европа на две скорости\", категоричен пример е двойният стандарт при храните и напитките, каза Радев, като допълни, че двоен стандарт има и при други потребителски стоки. \"Двойните стандарти са огромен бич за Европейския съюз и ни ще направим и занапред всичко възможно за уеднаквяване на стандартите и за премахване на двойните стандарти особено в Източна Европа\", каза той.", "date": "2018.07.23", "title": "Еврокомисията одобри българската програма срещу двойния стандарт при храните"}
{"url": "http://standartnews.com/balgariya/politsai_ot_chehiya_patrulirat_po_ulitsite_na_slanchev_bryag-373979.html", "text": "Чуждестранни полицаи патрулират по улиците на к.к. Слънчев бряг. Освен от Румъния за първи път тази година в курорта присъстват и техни колеги от Чехия. Командированите служители на реда от други страни ще останат у нас до края на месец август, съобщава Нова телевизия. Всяка сутрин полицаите от Чехия, Полша и Румъния участват в оперативка заедно с българските си колеги. Необходимостта от допълнителни екипи полицаи на север от Бургас станала ясна още през миналото лято. Затова първите командировани в к.к. \"Слънчев бряг\" вече са на пост. \"През миналата година имаше завишен брой на чешки туристи и казуси с техни проблеми, което наложи да поискаме помощ от тяхното министерство на вътрешните работи\", заяви Живко Даскалов, началник на районното полицейско управление в Несебър. \"Опитваме се да помагаме, когато хората си губят документите или стават обект на кражби в автобус. Има случаи, които не могат да бъдат разрешени от българските колеги, заради това, че не знаят езика. Тогава работим и като преводачи\", каза Дмитрий Белотский, полицай от Чехия. Част от командированите полицаи за пръв път са в България. Румънският екип е с опит у нас, а някои от тях дори говорят български. Освен по-лесно снемане на показания на пострадалите, работата на чуждестранните полицаи по Черноморието има и друг ефект. \"Когато видят представител на тяхната родна полиция, това им дава спокойствие и по-голямо доверие, както към нас, така и към тях. Така много бързо се решават казусите им\", добави Живко Даскалов, началник на районното полицейско управление в Несебър. Към момента полицията в Несебър има нужда от подкрепление от свои колеги от Великобритания и Русия, тъй като това са двете държави, от които у нас има най-много туристи.", "date": "2018.07.23", "title": "Полицаи от Чехия патрулират по улиците на Слънчев бряг"}
{"url": "http://standartnews.com/balgariya/chetirima_dushi_uchastvali_v_izmamata_s_prodazhba_na_skapi_koli_v_gabrovo-373983.html", "text": "Участвалите в организирана престъпна група за продажба на скъпи коли, един от които е ръководен офицер от ОДМВР-Габрово, са четирима, съобщи наблюдаващият прокурор от Специализираната прокуратура Ангел Кънев по време на брифинг във връзка с операцията по неутрализиране на организирана престъпна група с участието на служители от „Пътна полиция\" в Габрово. Установени са четири лица – една жена, двама мъже, които не са длъжностни лица, и един служител на ОДМВР- Габрово. \"Събрани са данни за незаконна продажба на повече от 4 скъпоструващи МПС – става въпрос за кемпери, които са за над 100 хил. лв.\", каза още прокурор Кънев. Той обясни, че групата е действала, като е намирала поставени лица, които срещу ниско заплащане са извеждани в Германия и с истински български и чуждестранни документи им се създава трудов договор там, въз основа който получават скъпите автомобили. „След идването им в България бързо се закарват в гаражи и им се премахват всички видове проследяващи и GPS устройства, сменят се номерата и се продават на добросъвестни лица. Често първо са се намирали клиенти, а после се подхождало към намирането на автомобилите, които клиентите са искали\", каза още прокурорът. Той посочи, че съдействие за преминаването през канала в КАТ и за оформяне на регистрацията е оказвало длъжностно лице, което е било ръководен офицер в отдел „Пътна полиция\" към ОДМВР-Габрово – началник група „МПС, водачи и административно-наказателна дейност\". „При претърсване са открити негови отпечатъци. Извършени са над 20 претърсвания и 9 обиски за доказване на престъпната дейност. Предстои да се определи точният брой на продадените автомобили Полицейският служител от ОДМВР- Габрово е взимал около 5 хил. лв. за незаконната регистрация на един автомобил, каза още Кънев. „Другите трима, участвали в престъпната група, са български граждани от Варна - бизнесмени, не са криминално проявени. Възложили сме данъчни ревизии на цялостната дейност на тези лица, за да установим има ли съответствие или не на имуществото, което имат, и паричните средства, които получават. Дамата не работи нищо, двамата мъже, които не са длъжностни лица – единият работи в Германия, а другият в България и дейността им е свързана с продажба на автомобили\", обясни прокурор Кънев. Той уточни, че регистрацията на присвоените автомобили винаги е ставала в ОДМВР – Габрово. „Задържаният полицейски служител като офицер последен казва дали събраните документи отговарят на изискванията за регистрация на автомобила. Установявано е, че по тях има манипулации най-често при преминаване на гранични контролно-пропускателни пунктове. По случая са разпитвани много хора. Данните на този етап са за 10 сменени номера, но тепърва ще се събират още доказателства. Имаме съдействие от колегите в Германия\", обясни той. Прокурорът уточни, че в конкретното претърсване в колата на полицейския са намерени 5 хил. лв., за да регистрира незаконно един автомобил. „Горе-долу толкова му е тарифата\", обясни Кънев. Ръководителят на Специализираната прокуратура Иван Гешев съобщи, че МВР ще провери дали длъжностни лица от ОДМВР-Габрово са опитали да затруднят разкриването на престъпната група. „Преценяваме, че от ОДМВР – Габрово се опитаха да създадат затруднения на нещата, които Специализираната прокуратура трябваше да свърши. Затова е възложено на МВР да провери ситуацията и да се разбере дали длъжностни лица от ОДМВР – Габрово са нарушили законовите си задължения и кои са тези длъжностни лица. Трудно е това да стане без някаква ръководна намеса, на какво ниво е - не мога да кажа. Това е по-скоро мое предположение и ще стане ясно след проверка на МВР. В резултат на всички тези проверки ще се разбере дали става въпрос за административно или някакво друго нарушение\", каза още прокурор Гешев.", "date": "2018.07.23", "title": "Четирима души участвали в измамата с продажба на скъпи коли в Габрово"}
{"url": "http://standartnews.com/balgariya/evrostat_namalyavaneto_na_naselenieto_e_trayna_tendentsiya_za_balgariya-373984.html", "text": "Намаляване с 30 на сто на населението в дългосрочна перспектива – това е трайна тенденция за България, показва демографската прогноза на Евростат за страната ни за периода 2016-2070 година. По данните на Евростат, от 7,1 милиона души през 2016 година може да се стопим до 4,9 милиона до 2070 година. Още по-голям е сривът на населението в трудоспособна възраст, което до 2060 година се очаква да намалее с близо 40 на сто. Тези данни са отчетени в приетия от правителството Доклад за националната ни сигурност през 2017 година. Основните фактори за демографската картина са ниските нива на раждаемост, миграцията и смъртността. По данни на статистиката, към края на миналата година населението у нас е малко над 7 милиона и намалява с близо 52 000 спрямо 2016 година. На хиляда мъже се падат 1060 жени. През 2017 година намалява броят на живородените деца. Те са почти 64 хиляди, но са с повече от 1000 по-малко спрямо 2016 година. В 19 области раждаемостта е по-ниска от средната за страната. С най-ниските стойности са Габрово и Видин. Нарастват регистрираните бракове - 28 600.", "date": "2018.07.23", "title": "Евростат: Намаляването на населението е трайна тенденция за България"}
{"url": "http://standartnews.com/balgariya/mvr_uchastva_v_dezinfektsiraneto_na_zasegnati_ot_chumata_fermi-373982.html", "text": "Вътрешното министерство изпълнява заповедите за подпомагане на дейностите на Българската агенция по безопасност на храните и на Министерството на земеделието, храните и горите. Една от тях е осигуряване дейността по дезинфекция на стопанства, засегнати от чума по дребните преживни животни, съобщават от пресцентъра на МВР. Сред важните въпроси, по които работи Оперативният щаб за координиране на ситуацията и ограничаване на заболяванията по животни заедно с всички служби, е събиране на факти с оглед установяване откъде е дошла чумата по дребните преживни животни. Друга задача, която МВР изпълнява, е охраната при транспортирането и загробването на умъртвените по хуманен начин животни. Осигурена е и охрана на местата за раздаване на компенсациите на стопаните, което започна в края на миналата седмица. Във връзка с това са дадени точни инструкции към съответните ОДМВР.", "date": "2018.07.23", "title": "МВР участва в дезинфекцирането на засегнати от чумата ферми"}
{"url": "http://standartnews.com/balgariya/decho_dechev_plashi_s_kratak_mandat_ako_polititsite_ne_haresat_plana_mu-373985.html", "text": "Новоизбраният управител на НЗОК д-р Дечо Дечев предлага скъпоструващите лекарства да се изписват по нов начин, като при еднакви показатели да се избира най-евтиният начин на лечение. Това обясни той пред журналисти, цитиран от Дарик. С промяната ще се постигне по-кратък път на пациента до лекарствата. \"Тогава, когато има избор между няколко варианта на лечение, които са еднакво ефективни, тоест с еднакви показания и противопоказания, ще трябва да се избира най-евтиният в момента начин на лечение. Това ще позволи на фармацевтичните компании да пренасочат ресурса си от влияние върху това да бъдат с най-атрактивна цена, а не в други дейности\", каза Дечев и допълни: \"Влияят по начин, по който когато имаш право на избор между повече от една алтернатива, избираш тази, която ти носи по-голям профит (печалба – б.ред.)\". Дечев посочи като основен проблем в контрола, че здравната каса се занимава с дейности, за които няма компетентност. \"В момента няма медицинско лице в касата, което да е по-компетентно от този лекар, който е извършил медицинската дейност, която трябва да контролира касата. И цялото това нещо се получава поради неясноти в така наречените алгоритми на клинични пътеки. Тоест трябва там да е променен алгоритъмът на клинична пътека, какво се полага на пациента, какво е задължителното, което трябва да се извърши, и след това контролът трябва да проверява именно това\", каза той. Новият управител на касата обясни, че ако предложенията му бъдат приети, следващата година касата ще приключи без дефицит. \"Главният проблем е този, че много голяма част от средствата, които плащаме, значи трите места, които изпращат българи за лечение в чужбина - министерство, фонд за лечение на деца и НЗОК, е не по-малко от 150 млн. лева, което се плаща, а всъщност огромната част от тези средства отиват не при екипа, извършил тази дейност, а за логистика, печалба на болницата, посредници, лобисти и така нататък\", обясни Дечев. Дечев предупреди, че ако по някаква причина полиците не одобрят плана му за действие, ще бъде управителят на касата с най-кратък мандат от три месеца.", "date": "2018.07.23", "title": "Дечо Дечев плаши с кратък мандат ако политиците не харесат плана му"}
{"url": "http://standartnews.com/balgariya/arheolozi_otkriha_unikalen_za_balgariya_oloven_pechat-373986.html", "text": "Оловен печат, какъвто досега не е откриван в България, откриха археолози при разкопките на средновековната крепост Лютица, край Ивайловград, съобщиха от Националния исторически музей. През тази година на крепостта Лютица работят две експедиции - на Националния исторически музей и на Националния археологически институт с музей при БАН, която се финансира от Министерството на културата. Първите проучвания започнали през юли. Археологът от НИМ Виолина Кирякова попаднала на ценния печат. Той е с изображение на императрицата Ирина (Йоланда) Монфератска Комнина Дукена Палеологина, втората съпруга на Андроник II Палеолог. От едната страна е изобразена Ирина, а от двете й страни са изписани имената. От другата страна има изображение на Богородица с младенеца. Според проф. Константин Дочев това е първият такъв печат, открит в България, а другите известни са два и се съхраняват в Британския национален музей. Находката е изключително ценна и показва, че Лютица е важен български град, с управителите на който са водели кореспонденция владетелите на най-големите средновековни държави. Според доц. Владимир Пенчев императрицата е управлявала в периода 1284 - 1317 г. Ирина е родена с името Йоланда през 1274 г. в княжество Монферат, днешна Италия. Тя е дъщеря на Вилхелм VII (1240-1292), маркиз дьо Монферат, и на втората му съпруга Беатрис Кастилска (1254-1286). Ирина e внучка по майчина линия на Виоланта Арагонска и крал Алфонсо X от Кастилия. През 1284 г. Йоланда е омъжена за овдовелия византийски император Андроник II и приема православното име Ирина, значещо мир.", "date": "2018.07.23", "title": "Археолози откриха уникален за България оловен печат"}
{"url": "http://standartnews.com/balgariya/voenniyat_ministar_posreshtna_zavarnaliya_se_ot_afganistan_nash_kontingent-373987.html", "text": "Мисията на 35-ия контингент завърши успешно, надявам се и колегите им, които ги смениха, да се завърнат по същия начин. Това каза министърът на отбраната Красимир Каракачанов при посрещането на летище София на военнослужещите от 35-ия контингент, който участва в мисията на НАТО в Афганистан „Решителна подкрепа\". Всички 158 военнослужещи от контингента се завърнаха в България, след като преди няколко дни 36-ият контингент прие от тях изпълнението на задачите в мисията „Решителна подкрепа\". На летище София те бяха посрещнати още от заместник-началника на отбраната вицеадмирал Емил Ефтимов и командващия на Съвместното командване на силите генерал-лейтенант Любчо Тодоров. „Оценката, която нашите партньори дават, е че подготовката на нашите военнослужещи е на много добро ниво\", посочи още министърът на отбраната Красимир Каракачанов и подчерта, че подобна мисия в страна като Афганистан е пълна с рискове. „Щастлив съм, че всички, които заминаха, се завърнаха живи и здрави. Това беше и моето пожелание, когато ги изпращах в Смолян преди повече от 6 месеца\", посочи още той и допълни: „Като министър на отбраната моята работа е да подсигуря тези момчета, които отиват на мисия, да бъдат добре подготвени, добре снаряжени, добре обезпечени и да се завръщат живи и здрави\". Контингентът включва национален елемент, рота за охрана, екип от съветници и щабни офицери в щаба на мисията на НАТО. Национален командир на контингента е полковник Георги Маргитин, командир на ротата за охрана е майор Стефан Димов, а помощник-национален командир – полковник Камен Иванов.", "date": "2018.07.23", "title": "Военният министър посрещна завърналия се от Афганистан наш контингент"}
{"url": "http://standartnews.com/balgariya/vzimat_povtorni_probi_v_10kilometrovata_zona_na_ognishteto_s_chuma-373988.html", "text": "Стартира повторното вземане на проби от стопанствата в десеткилометровата зона на огнището на чума. Проби ще бъдат вземани и в разширената 20-километрова зона, която излиза извън община Болярово. Днес ветеринарните власти обезпаразитяваха и дезинфекцираха трите стопанства в село Шарково. Утре дезинфекция ще се извърши на улици и тревни площи. От стопанството в град Болярово все още не са взети втори проби. Междувременно Държавен фонд „Земеделие\" извърши първите плащания по помощта de minimis за общините в Ямболско и Бургаско, засегнати и ограничени поради заболяването чума по дребните преживни животни, съобщиха от пресцентъра на Министерство на земеделието, храните и горите. 170 земеделски стопани от седемте общини с въведени ограничения заради чумата ще получат общо около 1 060 000 лв. или по 55 лв. на овца/коза от помощта. Очаква се в следващите дни парите да бъдат достъпни по сметките на стопаните. Плащанията са по подадените заявления от 19-20 юли, като обезщетения ще получат не само стопаните на евтаназираните животни, но и всички останали, които подлежат на възбрана за реализиране на млечни и месни продукти извън ограничената зона. Чрез помощта de minimis стопаните ще могат да покрият загубите от нереализираното мляко, ценовите разлики на изкупената продукция и затрудненията при изхранването на животните. Тя е допълнение към вече изплатените на стопаните обезщетения за евтаназирани животни.", "date": "2018.07.23", "title": "Взимат повторни проби в 10-километровата зона на огнището с чума"}
{"url": "http://standartnews.com/mneniya/zdravnata_kasa_ili_patsienta_shte_lekuvame-373991.html", "text": "При представянето на поредните промени в Здравната каса чухме и за изписването на лекарствата на болните, които проф. Дечо Дечев предлага като неин нов началник. Ясно е, че той наследява проблеми, трупани с години, и се чуди как да оправи бакиите до момента, но е видимо също така, че реформата отново ще бъде в ущърб на пациента. \"В цял свят фармацевтичната индустрия стимулира предписването на по-скъпи терапии. Това не е в интерес на пациента и трябва да се промени\", заяви той вчера. Но ако касата реши да подкрепи само най-евтиното и най-масово лекарство, а за всички други пациентът да доплаща, това ще направи достъпа на десетки хора до лекарства, които са най-подходящи за тях, на практика невъзможен. Всички знаем, че генерични медикаменти, които са по-евтини и поради това касата плаща именно за тях, В тази ситуация пациентите се принуждават да плащат пълната сума за по-скъпите лекарства, които обаче ще им помогнат, вместо НЗОК да поеме поне част от сумата. Поне двама мои близки с Паркинсон получаваха като предписание лекарство, платено от касата, което не им действаше, и на финала си купуваха друго със собствените си пари, което касата няма да покрие. Имало е и обратни случаи - познавам хора, кандидатствали за покриване от Здравната каса за някои от възможно най-скъпите лекарства, които не им се отразяват добре, и след това ги прехвърлят на по-евтини. Лекарите най-добре знаят, че решението кое лекарство е подходящо за пациента, особено в по-тежък стадий, е строго индивидуално. И не можем да продаваме масово най-евтините лекарства за тежки заболявания като хранителни добавки, така че всеки да си зобне от всичко, а касата да покрие онова, което е евтиния. По света вече се говори за персонализирана медицина, при която може да се избере индивидуално лекарство за всеки пациент след специализирани изследвания. за да актуализираме финансовата рамка. Кого все пак лекуваме тук - пациентите или недъзите на Здравната каса, които са отдавна доказани? На този етап всичко се прави така, че да бъде напаснато съобразно правилата на касата - клинични пътеки, рецепти, отпускане на лекарства под калъп. А народът обикаля и се моли на химиотерапевти и знахари, болни от рак си купуват някакви особено лечебни гъби от Китай по интернет, от които умират за две седмици. Лекарите у нас вече не мислят как да лекуват пациента, а как да му напаснат клиничната пътека. Виждала съм го с мои близки, които влизат в болница с една диагноза, а излизат с друга. А много от докторите по правилата на НЗОК се превръщат във фокусници, които трябва да вадят зайчета от ръкава си, за да може болницата да скърпи бюджета си. Надявам се, че поне проф. Дечев няма да се подиграе с тях, както и с пациентите, които все по-често си доплащат, за да купят лекарство, подходящо лично за тях. Може би наистина първо трябва да излекуваме касата?", "date": "2018.07.23", "title": "Здравната каса или пациента ще лекуваме"}
{"url": "http://standartnews.com/balgariya/izdirvat_brendo_s_evropeyska_zapoved_za_arest-373978.html", "text": "Софийската градска прокуратура (СГП) издаде европейска заповед за арест на Евелин Банев – Брендо, съобщиха от СГП. Тя е за присъда от 6 години затвор по обвинението за участие в организирана престъпна група за пране на пари. Присъдата на Банев е в сила на 26 април 2018 г. Евелин Банев е осъден , затова че през периода от 17 октомври 2002г. до 30 май 2005г. на територията на Република България, Обединено Кралство Великобритания и Северна Ирландия, Британските Вирджински острови, Конфедерация Швейцария и Република Австрия, участвал в организирана престъпна група, създадена с цел да извърши финансови операции със средства, за които е знаел, че са придобити чрез престъпление- трафик на наркотични вещества - престъпление по чл. 321 ал.3 вр. ал.2 от Наказателния кодекс. Присъдата спрямо Банев е в сила на 26.04.2018г. и Софийска градска прокуратура  незабавно е разпоредила задържане на осъдения Банев и провеждането му в затвора. Спрямо него е наложена и забрана за напускане пределите на страната. След като е установено, че той не пребивава на известните адреси и местонахождението му в страната е неизвестно, Банев е обявен за последователно за местно, общодържавно и международно издирване.", "date": "2018.07.23", "title": "Издирват Брендо с европейска заповед за арест"}
{"url": "http://standartnews.com/balgariya/zhalt_kod_za_valezhi_i_gramotevitsi-373960.html", "text": "Жълт код за валежи и гръмотечвични бури е обявен за 21 области в страната за 23 юли. Предупреждението е в сила за областите Перник, София-град, Софийска област, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Сливен, Ямбол, Стара Загора, Хасково, Кърджали, Смолян, Пловдив и Пазарджик. Ще има валежи, с гръмотевици и локални градушки. Очаквани количества до 20-25 л./кв.м., в отделни райони и повече. В сутрешните часове над по-голямата част от страната ще е предимно слънчево и топло. Над Северна България още преди обяд, а над Южна – по-късно през деня, ще се развива купеста и купесто-дъждовна облачност, на много места ще има валежи и гръмотевични бури. Ще има и градушки. Максималните температури ще са между 28° и 33°, в София около 28°. През нощта срещу вторник валежите ще продължат, в Източните Родопи ще са значителни. Над планините около и след обяд ще се развива купесто-дъждовна облачност, ще има краткотрайни валежи и гръмотевици. По билата ще духа слаб до умерен западен вятър. Максимална температура на височина 1200 метра около 24°, на 2000 метра – около 17°. Над Черноморието около и след обяд ще се развива купесто-дъждовна облачност, ще има краткотрайни валежи и гръмотевици. Ще духа слаб югоизточен вятър. Максимални температури на въздуха ще са между 27°и 29°. Температурата на морската вода е 26-27°. Вълнението на морето ще бъде 2 бала.", "date": "2018.07.23", "title": "Жълт код за валежи и гръмотевици"}
{"url": "http://standartnews.com/balgariya/tsvetanov_gerb_nyama_razlichiya_s_patriotite-373965.html", "text": "Нямаме различия с \"Обединените патриоти\", заяви лидерът на парламентарната група на ГЕРБ и зам.-председател на партията Цветан Цветанов по Нова тв. Той обясни, че през последните месеци \"Обединените патриоти\" имали законодателни инициативи, които пораждали известни противоречия между лидерите им, но \"ГЕРБ се явява като арбитър. По думите му не през медиите трябва да се решават тези противоречия,а да се постигне консенсус. По отношение на закона за шума и действията на Валери Симеонов и Волен Сидеров, който също започна да обикаля заведения в Слънчев бряг, Цветанов каза, че не е коректно да коментира поведението на политическите партньори. Трябва да се намери необходимия баланс. От една страна между младежите, които искат да се забавляват, между бизнеса и хората, които искат да почиват, каза лидерът на парламентарната група на ГЕРБ. Това е тема, която трябва да дискутираме помежду си. На въпрос дали обмислят да заменят някои от коалиционните партньори с \"Воля\", Цветанов бе категоричен, че не разглеждат такава възможност. В момента нищо не е провокирало нарушаването на коалиционното споразумение с Обединените патриоти, каза той.", "date": "2018.07.23", "title": "Цветанов: ГЕРБ няма различия с Патриотите"}
{"url": "http://standartnews.com/balgariya/prodalzhava_izplashtaneto_na_pari_za_evtanaziranite_zhivotni-373963.html", "text": "Продължава изплащането на обезщетения след евтаназията в Ямболско и Бургаско, съобщава Нова. Днес парите си ще получат стопаните, чийто животни бяха умъртвени преди дни. Обезщетенията ще се изплащат по банков пък или в кметството. Едно засегнатите села – Шарково, стана известно със стадото на баба Дора, което в неделя беше евтаназирано. Нейните пари ще бъдат изплатени до седмица. В неделя жандармерията изведе от селото всички външни хора, включително и протестиращите пред дома на баба Дора, които се бяха заканили да не разрешат умъртвяването на животните. До насилие не се стигна, но пък полицията арестува една от жените, опитваща се да влезе в селото. Причината - нарушаване на обществения ред. Цветанов коментира за пореден път и поведението на Корнелия Нинова и БСП. \"Те първоначално казаха, че няма заповеди. А такива имаше, когато бяха предприети първоначалните действия, обясни той. - Казаха, че няма положителни проби, че дори няма никакви проби, които да бъдат представени на хората. Проби има, положителни резултати също има, и на това основание се издаваха заповедите от БАБХ\", заяви той. „След като бяха изложени фактите никой от БСП не си направи труда на Председателския съвет да каже: „Да, извинявайте. Действително, може би, прекрачихме малко границата и трябва да съдействаме на институциите\", коментира Цветан Цветанов. „Трябва да имаме по-голямо уважение към експертите и тези, които се грижат за здравето на хората\", призова той. „БАБХ бяха много ясни и категорични, че пробите са положителни и трябва да започне ограничаване на разрастването на чумата в страната\", обяви Цветанов.", "date": "2018.07.23", "title": "Продължава изплащането на пари за евтаназираните животни"}
{"url": "http://standartnews.com/balgariya/bsp_shtyalo_da_pita_naroda_za_evroto-373968.html", "text": "Влизането в Еврозоната и приемането на еврото трябва да се подложи на обсъждане и да се попита народа. Това обяви депутатът от БСП Александър Симов, след като в края на изминалата седмица от левицата представиха нова програма за бъдещето на страната, която  нарекоха \"Визия за България\". \"Корнелия Нинова постави въпроса за еврото на обсъждане в БСП с цел да се започне този разговор. Идеите ни в документа подлежат на дискусия и ще обикаляме страната, за да се срещнем с организации. Няма как да си затворим очите, че в България има много хора, които поставят под въпрос полезността на това действие. Искаме да чуем какво мислят хората\", обяви Александър Симов пред \"Нова телевизия\". Относно предложението за безплатни детски градини, той поясни, че става въпрос за политическа воля за промяна, а не да се вземат пари от една сфера и да се дадат в друга. \"Става въпрос за цялостна реорганизация на държавата. Не е разговор за пари, а за реална и конкретна политика. Разговорът за пари ще излезе на дневен ред, но когато започнат да се правят тези мерки\", каза още депутатът от БСП.", "date": "2018.07.23", "title": "БСП щяло да пита народа за еврото"}
{"url": "http://standartnews.com/balgariya/shefat_na_zdravnata_kasa_nevidimi_hora_darpat_kontsite-373970.html", "text": "Проблемът в Националната здравноосигурителна каса (НЗОК) идва от едни хорица, които се въртят на места, които не са видими за обществото, но дърпат конците на касата. Това обяви новоизбраният управител на НЗОК д-р Дечо Дечев пред БиТиВи. В петък парламентът го подкрепи за поста, а до избора му се стигна след предсрочното освобождаване на Камен Плочев. Дечев ще довърши мандата на Плочев до 12 март 2020 г. Той обясни, че знае кои са тези хора, които искат да дърпат конците, не ги назова по име, но уточни, че те са част от системата на Здравната каса. Той отбеляза, че има силно болнично лоби, големи корпоративни играчи, които за сметка на държавните и общински болници прокарват политика, която е изцяло в тяхна полза, която е по отношение на т. нар. лимити. \"Има много интереси в системата – тези лобита са вкарали хора, които влияят\", обяви Дечев. \"Не съм от хората, които позволяват да им диктуват решения\", предупреди новият управител на Здравната каса. Той уточни, че е приел да оглави Здравната къса, въпреки че новият пост не е по-добре платен, нито му носи повече предимства от директорския пост в болница \"Св. Иван Рилски\" именно, защото има много проблеми за решаване и смята, че може да се справи. \"Приех, защото мисля, че ситуацията по-тежка не може да стане\", допълни Дечев. \"Народното събрание ме подкрепи, това е подкрепа не толкова към моята персона, а политическата класа е разбрала, че проблемите в сектора са много сериозни и тежки и трябват промени. Всеки бюджет трябва да има адекватност на дейностите, зададени за определен период от време. Предлага се коренна промяна в дейността на НЗОК, трябва да се работи по ефективност, ефикасност и контрол\", изтъкна той.", "date": "2018.07.23", "title": "Шефът на Здравната каса: Невидими хора дърпат конците"}
{"url": "http://standartnews.com/balgariya/startirat_masovi_proverki_na_kamioni_i_avtobusi-373971.html", "text": "Засилени проверки на товарните автомобили и автобусите ще се извършват в страната до 29 юли, съобщават от ГД \"Национална полиция\". Операцията се провежда във всички държави членки на европейската организация на службите на Пътна полиция - TISPOL. В акцията участват също служители от криминална и икономическа полиция, както и представители на Изпълнителната агенция \"Автомобилна администрация\" при Министерството на транспорта, информационните технологии и съобщенията. Водачите ще бъдат проверявани за валидна задължителна застраховка \"Гражданска отговорност\", както и за наличието на винетен стикер за ползване на републиканските пътища.", "date": "2018.07.23", "title": "Стартират масови проверки на камиони и автобуси"}
{"url": "http://standartnews.com/balgariya/porozhanov_namalyavame_populatsiyata_na_divata_svinya-373972.html", "text": "Министърът на земеделието Румен Порожанов посочи днес в  интервю за БНТ, че една от мерките, приложени в други европейски държави срещу  чумата по свинете, е именно намаляване на популацията на дивите животни. „Една от мерките, която всички останали страни направиха в  Европейския съюз, е намаляване на популацията на дивата свиня. Подобно нещо се  опитахме да направим\", каза Порожанов. „Очакваме да излезе изменение в Закона, така че да се даде  възможност за групов лов малко по-рано от сезона, който е от първи октомври.  Разбира се, това е мярка по превенция и затова се правят много задълбочени  инструктажи непрекъснато и през дружини и през нашите държавни предприятия  какво да се прави, как да се прави, за да се избегнат инциденти\", добави  министърът. Заради опасността от африканска чума по свинете по  сухопътната граница между България и Румъния започва разчистване на терени с  цел изграждане на ограда.", "date": "2018.07.23", "title": "Порожанов: Намаляваме популацията на дивата свиня"}
