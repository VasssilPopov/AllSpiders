{"url": "https://www.standartnews.com/biznes/nkzhi-razpredelya-12-mlrd-za-remonti-na-linii-383919.html", "text": "Национална компания „Железопътна инфраструктура“ определи Консорциум „Комса - Тракция“ за изпълнител по обществена поръчка за развитие на жп възел София в участъка София-Волуяк. Консорциумът се състои от регистрираната в Испания „Комса“ и полската „Тракция“, съобщиха от компанията. Предложената цена за изпълнение е близо 190 млн. лева без ДДС. На второ място е класирана гръцката „Терна“. По проекта предстои изграждане на нов трети коловоз между жп гара Волуяк и централна жп гара София, както и модернизация на съществуващото коловозно развитие на двете гари. Предстои още изграждане на нова жп гара Обеля, която ще осъществява още една интермодална връзка със софийското метро. Проектът се финансира по Механизмът за свързана Европа. През следващата седмица предстои да бъдат обявени изпълнителите по най-голямата инфраструктурна поръчка на стойност 1,2 милиарда лева за модернизацията на жп линията Елин Пелин - Костенец, който се финансира по Оперативна програма „Транспорт и транспортна инфраструктура“ (ОПТТИ)2014 - 2020. Допуснатите от комисията до отваряне на ценовите оферти са девет кандидат-изпълнители от общо 19. Участъкът е с обща дължина 51 км, разделен на 3 обособени позиции, като за най-сложната и най-скъпата отсечка инвеститорският интерес е най голям. За реконструирането на участъка от Елин Пелин - междугарие след гара Вакарел допуснатите кандидати са четири. Това са: турски консорциум, в който участват фирмите \"Дженгиз\" и \"Дуйгу\". Участва българското подразделение на гръцкото акционерно дружество „ТЕРНА“, участва и консорциум от две португалски фирми и „ГЛАВБОЛГАРСТРОЙ“, а четвъртият допуснат кандидат е консорциум между най-голямата китайска държавна фирма която се занимава с инфраструктурни проекти \"ЧАЙНА КОМЮНИКЕЙШЪН КЪНСТРАКШЪН КЪМПАНИ\" и ТРЕЙС ГРУП ХОЛД. Цените, които те са посочили за изпълнението на проекта са между близо 499 и 590 милиона лева. Точните параметри са качени на страницата на Национална компания \"Железопътна инфраструктура\". За втората отсечка от междугарието след гара Вакарел до междугарие след гара Ихтиман допуснатите до отваряне на ценови предложения са двама кандидати – „САЛЧЕФ – ГИГАСТРОЙ“ консорциум от италиански фирми и българската „ГИГАСТРОЙ“, както и българско полския консорциум „ТРАКЦИЯ ПРКи С.А“. Те дават цени от малко над 120 и 126 милиона лева За третата отсечка от междугарие след гара Ихтиман до нова гара Костенец - оферта дават консорциум „ЩРАБАГ ДЖИ ПИ РЕЙЛ 2017“. В него влизат 3 клона на „ЩТРАБАГ“ България, които се занимават с различни инфраструктурни дейности и „ДЖИ ПИ ГРУП“ . Следващото обединение е между турската COMSA и българската „ГЕОСТРОЙ“. Както стана известно COMSA бяха ангажирани с изграждането на новото летище на Истанбул. Кандидат също е и консорциум „БУЛРЕЙЛ 2018“, в който влизат отново най-голямата китайска държавна фирма ангажирана с инфраструктурни проекти и софийското подразделение на „ТРЕЙС“. Цените са между 284 и 415 милиона лева. Класирането на участниците се очаква в началото на следващата седмица и за него се взима предвид комплексната оценка, където 60 % е тежестта на цената и 40 % на техническите параметри на офертата. При оценката на техническата част допълнителни точки се дават за метода на строителство, сроковете за изпълнение на най-наложителните обекти, продължителността на прекъсването на влаковото движение по време на строителството. Друг критерий е до каква степен изкопаните земни маси и инертни материали от участъка ще бъдат вложени в обекта. Изпълнението на проекта ще допринесе за развитието на коридор Ориент/Източно - Средиземноморски, преминаващ през България, част от който е железопътната линия София - Елин Пелин - Костенец - Септември - Пловдив. Модернизацията на жп линията Елин Пелин - Костенец е най-скъпият и най сложен участък и такива строителни дейности като сложност по жп мрежата не са извършвани у нас поне от 1950 година, посочват експерти в бранша. В рамките на проекта ще бъдат изградени над 20 км тунели и 23 моста и виадукти, с обща дължина около 3 км. От датата на обявяване на спечелилите кандидати за съответната отсечка започва да тече 14 дневен срок за обжалване, пояснява Галина Василева – Директорна дирекция  в Министерството на транспорта. Срокът за изпълнение е декември 2023 г., като финансирането е по този програмен период от оперативната програма. Изпълнението на проекта закъснява с повече от година поради обжалването на процедурата и времето за съгласуване на подробните устройствени планове. През миналата година правителството предприе мерки за ускоряване на тръжните процедури по обществените поръчки, като целта беше да се елиминира недобросъвестното обжалване предвидимост по заложените срокове в документациите. Галина Василева съобщи предстоящите процедури до края на годината. За около 30-ина пътни надлеза по направлението от Пловдив до Бургас ще има няколко процедури, всяка от които ще обединява по няколко надлеза. Ще има и няколко за 5 гарови комплекси по същото направление.", "date": "2019.01.31", "title": "НКЖИ разпределя 1,2 млрд. за ремонти на линии"}
{"url": "https://www.standartnews.com/lifestyle/kucheta-branyat-khranata-na-turistite-ot-chayki-v-sidni-383931.html", "text": "Кучета бранят храната на туристите от чайки в Сидни Специално обучени кучета в Операта в Сидни охраняват чиниите на гостите, които хапват на открито, от чайки нашественици, съобщава Lonely Planet. Операта вече разполага с патрул от четириноги, обучени да прогонват чайките от храната на туристите, хапващи в бара и ресторанта й. Австралийските чайки са защитени от закона, както и почти цялата местна фауна на континента. Но когато птиците отмъкват обяда на туристите, обикновено възникват проблеми. Години наред служителите на операта са се опитвали да се спасят от тази напаст, като дори са ползвали помощта на ястреб робот. След безуспешните опити обаче пет кучета са били обучени да дебнат и разгонват нахалните чайки от бара и ресторанта й. За щастие мерките се оказали ефективни, а броят на заявките за смяна на чиниите заради отвлечена от чайки храна намалял с 80%. А в допълнение хората, които обичат кучета, вече получават и безплатен обяд.", "date": "2019.01.31", "title": "Кучета бранят храната на туристите от чайки в Сидни"}
{"url": "https://www.standartnews.com/sport/pironkova-dade-ramo-na-natsionalkite-za-fed-kp-383922.html", "text": "Най-добрата българска тенисистка в последните 10 години Цветана Пиронкова се срещна с националките на България за \"Фед къп\". Пиронкова посети тренировката с идеята да помогне на по-младите със съвети на база големия опит, който има. Цвети е рекордьорка по мачове за България в турнира. Пиронкова е изиграла 36 срещи за период от 12 години. Нашите момичета започнаха от вчера подготовка за предстоящото участие на турнира в Полша. Българките тренират на кортовете на ТК \"Пиронкови\" в Пловдив, а надпреварата за \"Фед къп\" ще се проведе в Жельона Гура (Полша) от 6 до 9 февруари. България попадна в изключително силна група заедно с отборите на Украйна, Швеция и Естония в група I на зона Европа/Африка. В другата група са Русия, Полша и Дания. За България ще играят Виктория Томова, Изабелла Шиникова, Гергана Топалова и Петя Аршинкова. Капитан на България е Дора Рангелова. Победителите от всяка група ще играят на финал за спечелване на промоция. Последният в групата пък ще играе, за да се спаси от изпадане. От вчера тренировки започнаха Шиникова, Топалова и Аршинкова, а Томова ще се присъедини в последния момент, защото участваше на турнир в Австралия.", "date": "2019.01.31", "title": "Пиронкова даде рамо на националките за \"Фед Къп\""}
{"url": "https://www.standartnews.com/sport/popangelov-praznuva-v-borovets-60-iya-si-rozhden-den-383916.html", "text": "Скиор №1 на България Петър Попангелов празнува днес на Боровец 60-ия си рожден ден. Тържествата започнаха със спускане на млади таланти на ските от Самоков, които подариха на Пепи 60 карамфила. Преди това юбилярът бе изненадан приятно от пристигането за рожденния му ден от чужбина на най-малката му дъщеря Петра. След снежните емоции от \"Бороспорт\", които бяха организатори на хубавия празник поканиха гостите на церемонията в хотел \"Рила\". Там всички видяха документалния филм за Пепи - \"Попангелов - от Боровец до Алпите\". След това юбилярът получи поздравителни адреси от президента Румен Радев, министърът на младежта и спорта Красен Кралев и председателя на БОК Стефка Костадинова. Президентът на БФСКи Цеко Минев уважи тържеството, като подари на Пепи сребърен плакет за приноса му в развитието на българските ски, а също така и картина. Попангелов получи и ВИП покани за Световната купа в Банско (22-24 февруари). Маркетинг директорът на \"Юлен\" Иван Обрейков подари на Пепи - свински бут, познат още като Банската виагра. Специални видео поздрави за великия скиор изпратиха най-успешния български футболист Христо Стоичков, носителя на 5 големи Световни купи в ските Марк Жирардели и най-добрия италиански скиор Алберто Томба. Много приятели на Попангелов също дойдоха на тържеството и връчиха своите подаръци на юбиляра. След официалната част дойде време и за тортата, която от Бороспорт бяха приготвили.", "date": "2019.01.31", "title": "Попангелов празнува в Боровец 60-ия си рожден ден"}
{"url": "https://www.standartnews.com/kultura/snimat-film-za-selin-dion-383887.html", "text": "Биографичен филм за живота и кариерата на Селин Дион се очаква да излезе по кината през 2020 година, съобщиха от „Variety“. Лентата ще бъде озаглавена „The Power Of Love“ и ще бъде продуцирана от френското студио „Gaumont“. Бюджетът на проекта ще възлиза на 23 милиона долара като режисьор ще бъде Валери Ламерсие, която също така ще влезе в главната роля. Историята ще проследи живота на звездата в Квебек през 60-те години на миналия век, възхода й към върха като тийнейджър и връзката й със съпруга й мениджър Рене Анжелил, който почина през 2016-а. „The Power Of Love“ се очаква да тръгне по френските кина на 2 декември 2020-а.", "date": "2019.01.31", "title": "Снимат филм за Селин Дион"}
{"url": "https://www.standartnews.com/biznes/razshiryavat-gazoprenosnata-mrezha-za-27-mlrd-leva-383918.html", "text": "След постигнатия положителен резултат в икономическия тест, „Булгартрансгаз“ ЕАД взе окончателно инвестиционно решение за реализиране на „Проект за развитие и разширение на газопреносната система”, в съответствие с което ще сключи ангажиращи договори за капацитет с кандидати, подали ангажиращи оферти. Това съобщиха от „Булгартрансгаз“ ЕАД. Прогнозните инвестиционните разходи на проекта възлизат на 2 767 115 441 лева, без ДДС. От дружеството припомнят, че провеждането на ангажиращата Фаза 3 от процедурата Open Season на „Проект за развитие и разширение на газопреносната система“ е стартирана на 21 декември 2018 г. В рамките на регистрационния прозорец, до 11 януари 2019 г., са били регистрирани четирима кандидати в процедурата. Ангажиращи оферти за участие във Фаза 1 на икономическия тест, в предвидения за това срок 15 януари - 16 януари 2019 г., са били подадени от трима от кандидатите. Ангажиращи оферти за участие във Фаза 2 на икономическия тест в предвидения за това срок 22 януари - 23 януари 2019 г. са били подадени от трима от кандидатите. В резултат от проведените две фази, в съответствие с одобрените от Комисията за енергийно и водно регулиране правила на процедурата, от „Булгартрансгаз“ ЕАД са променени параметрите с цел постигане на положителен резултат на икономическия тест във Фаза 3. Поради тази причина предлаганият капацитет е редуциран до нивото на заявките на кандидатите в предходната фаза, при срок за резервации от 20 г. Резервационните цени бяха актуализирани с цел запазване на одобрените от КЕВР финансови параметри на процедурата. Ангажиращи оферти за участие във Фаза 3 на икономическия тест в предвидения за това срок 29 януари - 30 януари 2019 г. са подадени от трима кандидати. От дружеството информират, че Фаза 3 на икономическия тест е с положителен резултат. С подадените ангажиращи заявки от ползвателите е резервиран 100% от обявения в рамките на Фаза 3 капацитет на българо-турската граница и 100% от обявения капацитет на българо-сръбската граница.", "date": "2019.01.31", "title": "Разширяват газопреносната мрежа за 2,7 млрд. лева"}
{"url": "https://www.standartnews.com/biznes/maritsa-iztok-2-dlzhi-blizo-900-mln-lv-383903.html", "text": "Дългът на ТЕЦ \"Марица изток 2\" доближава 900 млн. лв., правителството и БЕХ правят необходимото, съобщи министърът на енергетиката Теменужка Петкова по време на заседание на Комисията по енергетика в отговор на въпрос на депутата от БСП Таско Ерменков за ТЕЦ „Марица изток 2\", предаде Агенция Фокус. „Въпросът е много важен, много актуален“, посочи Петкова и допълни, че подобни централи са гръбнакът на нашата електроенергийна система. Тя изтъкна стъпките, които е предприело правителството - едната е свързана с дерогацията, а втората да се закупят емисиите за 2018 г. „Това, което успяхме да предприемем като действие даде възможност да гарантираме енергийната сигурност на страната, работните места на колегите“, коментира Теменужка Петкова. „Оттук нататък предстоят още няколко много важни стъпки, които трябва да извървим. Това са важни решения, за които разчитам на подкрепата на всички парламентарно представени политически сили“, коментира тя. „В продължение на три години БЕХ на практика финансира закупуване на емисиите. Никой не бива да се заблуждава, че това се случва безвъзмедно“, каза Петкова и уточни, че ТЕЦ „Марица изток 2\" е увеличила своя капитал. По думите й дългът доближава 900 млн. лева, близо 1 млрд. лв. „Още няколко крачки в тази посока и рискуваме „ТЕЦ Марица изток 2\" да бъде изправена пред заплаха за декапитализация“, посочи енергийният министър.  „Направихме анализ по отношение на възможностите за финансово стабилизиране на централата. Първата и задължителна стъпка преминава през възможността за капитализиране на централата, т.е. да успеем да капитализираме част от дълга на ТЕЦ „Марица изток 2\" към БЕХ“, обясни Петкова. Тя коментира, че е нарушила „традицията“ в българската енергетика да се направи нещо и тогава да се пита ЕС. „Първо решихме да направим допитване до главна дирекция „Конкуренция“, да представим нашите виждания за стъпките, които трябва да предприемем. В рамките на тази среща, ние поставихме въпроса в неговата сериозност, важност за българската електроенергийна система, обяснихме какви са нашите основни мотиви“, посочи министърът. „На този етап имаме подкрепата на ЕК, че това е правилната посока, към която трябва да се върви. На първо място държавата трябва да постави този въпрос от свое име, за да можем да получим разрешение за този тип държавна помощ. Тя да бъде третирана като допустима държавна помощ по отношение на повишаването на капитала“, обяви Петкова.", "date": "2019.01.31", "title": "Марица Изток 2 дължи близо 900 млн. лв."}
{"url": "https://www.standartnews.com/sport/kabral-izpusna-sutreshnata-trenirovka-na-levski-383898.html", "text": "Жерсон Кабрал пропусна сутрешната тренировка на Левски. Той ще мине ядрено-магнитен резонанс по-късно в местна болница. Холандецът има проблеми в областта на прасеца и пропусна вчерашната контрола на \"сините\", пише \"Гонг\". \r\nХали Тиам пък страда от болки на ходилата, а причината са мазоли. Ситуацията не е сериозна, но все пак неприятна. Голяма част от днешното занимание пропусна и Белмонт, който проведе разговор с Георги Дерменджиев и доктора на тима.", "date": "2019.01.31", "title": "Кабрал изпусна сутрешната тренировка на Левски"}
{"url": "https://www.standartnews.com/biznes/nad-380-firmi-idvat-za-vakantsiya-spa-ekspo-na-14-fevruari-383902.html", "text": "Туристически дестинации, хотели и туроператори от 25 държави  ще бъдат представени в предстоящото издание на „ВАКАНЦИЯ & СПА ЕКСПО“. В дните на  форума специалисти в областта на туризма и посетители ще имат възможност да се запознаят с новостите в предлагането на водещи компании от Европа, Азия, Африка и Северна Америка. За първи път  тази година се организира мащабно представяне на потенциала на специализирани центрове за балнеология и възстановяване, медицински  центрове, балнео- и СПА хотели, клиники за естетични и оздравителни процедури. Комплексни оферти за специализиран медицински, балнео- и СПА туризъм ще представят водещи туроператори от страната и чужбина. Доставчици на медицинска апаратура и оборудване за хотели и СПА центрове, за козметични и уелнес  комплекси ще представят последните технологични постижения. Специализираната зона за медицински и СПА туризъм в рамките на 36-то издание на Международна туристическо изложение  „ВАКАНЦИЯ & СПА ЕКСПО“ е организирана в партньорство с Български съюз по балнеология и СПА туризъм и с подкрепата на ESPA (European Spas Association). „ВАКАНЦИЯ & СПА ЕКСПО“ е едно от най-важното събитие в календара на туристическата индустрия на Балканите. В тазгодишното издание 59 компании за първи път презентират своите продукти и услуги пред партньори и потенциални потребители. Сред тях са туроператори, хотели  от България и чужбина, културни институции, дипломатически представителства, търговски центрове, авиокомпании, общини и регионални сдружения, музеи и специализирани рекламни компании. Своята премиера тази година ще има и зоната на винопроизводителите в залите на „ВАКАНЦИЯ & СПА ЕКСПО“ в Интер Експо Център – София. С висококачествени вина и продукти, създадени на базата на виното, дегустации, процедури и винени атракции собствениците на елитни изби ще демонстрират т възможностите за разширяване на туристическото предлагане и ще отбележат празника на лозарите и винарите. „ВАКАНЦИЯ & СПА ЕКСПО“ 2019 се провежда в рамките на три дни, от четвъртък (14 февруари) до събота (16 февруари). Първият ден на изложението е предвиден само за делови срещи и достъпът е ограничен само за участници, посетители с предварителна акредитация срещу заплащане и акредитирани медии.              Международната туристическа борса „ВАКАНЦИЯ/СПА ЕКСПО“ се провежда под патронажа на Министерството на туризма на Република България и в партньорство с Българската асоциация по балнеология и СПА туризъм. Организатор на събитието е „Прим Експо“ – лидер в събитийния мениджмънт.", "date": "2019.01.31", "title": "Над 380 фирми идват за „Ваканция & Спа Експо“ на 14 февруари"}
{"url": "https://www.standartnews.com/balgariya-obshtestvo/kaufland-e-top-rabotodatel-v-blgariya-383869.html", "text": "Лидерът в модерната търговия Kaufland България е отличен за Топ Работодател в България, нареждайки се сред водещите компании в Европа, които прилагат високи стандарти в управлението на човешките ресурси, условията на труд и развитието на служителите. Сертификатът се връчва от водещата международна организация   Employer Institute, която е сертифицирала над 1300 организации в над 115 държави по света, прилагайки единни глобални стандарти за сертифициране на работодатели  Връчването на отличието се осъществява след детайлен мониторинг на процесите в компанията, извършван от независимо международно жури. Оценката се изготвя след 6-месечен анализ на база въведените от работодателя концепции, процеси и инструменти за управление на човешките ресурси. Отличието Top Employer е присъдено на Kaufland България и на още пет европейски държави от семейството на компанията. В допълнение, Kaufland получава и титлата Top Employer Europe 2019 - признание за отдадеността на компанията за развитието на нейните служители. „В България Kaufland е лидер в модерната търговия и със своя екип от над 6000 души сме един от най-големите работодатели в страната. Непрестанно инвестираме в развитието на служителите, като им даваме възможност да придобият международен опит и да получат редица допълнителни квалификации и умения. Дълбоко вярваме, че хората са тези, които създават бъдещето на компанията и именно отличието Топ Работодател е поредното доказателство за това“, коментира Иван Чернев, Председател на Управителния съвет на Kaufland България.  Като работодател Kaufland се отличава с инвестициите на компанията в посока осигуряване на условия за по-здравословен начин на живот на служителите. От 2018 г. в компанията е въведена специална програма за това. Чрез нея компанията инвестира близо 1 млн. лв. в здравето на хората си годишно. Програмата цели да стимулира служителите да водят активен и балансиран начин на живот и да обръщат внимание на превенцията и профилактиката. Сред преимуществата на Kaufland като работодател са и многото възможности за обучение и развитие, които дава компанията чрез различни програми. През последните 12 месеца компанията е инвестирала близо 800 000 лв. в обучения и всеки един служител е преминал поне 5 обучения, за да надгради квалификацията и уменията в работата си. Разработени са разнообразни кариерни програми, насочени към различните таргет групи: както експерти и ръководители, така и с малко или никакъв опит.  ", "date": "2019.01.31", "title": "KAUFLAND е топ работодател в България"}
{"url": "https://www.standartnews.com/kultura/naturshchitsi-vdigat-adrenalina-na-tiyneydzhrite-v-smartfont-beglets-383879.html", "text": "\r\n   Воини от прабългарска школа за оцеляване „Бага Тур\" в Стара Загора вдигат адреналина на тийнейджърите в новия български филм „Смартфонът беглец“. Една от главните роли - Вълчан войвода, играе Горан Гънчев. На съпругата  му Радост – освен като дубльор на главната героиня, е поверена  и ролята на Рада войвода. \r\n  \"Във филма играя не точно реален образ на легендарния хайдутин  Вълчан войвода, защото филмът е насочен към детско-юношеската аудитория\", разкрива пред електронниая сайт Долап.бг сюжета на приключенската комедия Горан Гънчев. В него едно дете намира странен  gsm и се озовава в миналото. То попада в хайдушкото сборище на Вълчан Войвода и Поп Мартин, които се опитват да го хванат и от 18 век се озовават  в съвременния технологичен свят. \"Филмът бе заснет за около 30 дни, като локациите бяха основно две – София и пещерата Проходна, “Очите на бога”,  край Карлуково“, допълва Горан Гънчев. Той е и координатор на каскадите във филма. Освен  екшън – комичните сцени, е трябвало и да се заснемат и няколко по-сложни каскади с коне в пещера. „Доволен съм от добре свършената работа на момчетата и момичетата от „БагаТур като каскадьори “, хвали своите воини Горан. \r\n \"Смартфонът беглец“ на режисьора Максим Генчев е един от най-очакваните тийнеджърски филми. Световната му премиера бе на фестивала „Артизан Интернешънъл” в Кан през миналата година. Представен бе и в рамките на други два световни кинофестивала – в Щутгарт и Сочи. Официалната премиера на лентата у нас е на 6 февруари в столицата . \r\nФото - Архив на Бага-тур \r\n ", "date": "2019.01.31", "title": "Натуршчици вдигат адреналина на тийнейджърите в „Смартфонът беглец“"}
{"url": "https://www.standartnews.com/biznes/nay-skpata-lada-izleze-na-pazara-383845.html", "text": "Най-бързата и скъпа Лада излезе на пазара, съобщи money.bg. Boлжcĸият aвтoмoбилeн пpoизвoдитeл oбяви cтapтa нa пpoдaжбитe нa ceдaнa Lаdа Vеѕtа Ѕроrt. Мoдeлът e oбopyдвaн c пpeнacтpoeнo oĸaчвaнe, нaмaлeн пътeн пpocвeт и двигaтeл c мoщнocт 145 ĸoнcĸи cили. AвтoBAЗ нaзoвa цeнaтa нa Ѕроrt-мoдифиĸaциятa нa ceдaнa Lаdа Vеѕtа, ĸoятo бe пpeдcтaвeнa лятoтo нa 2018 гoдинa. Πpoдaжбитe нa нoвия мoдeл, ĸoитo cтapтиpaт oт 31 янyapи, зaпoчвaт oт 1 009 900 pyбли (пpи ceгaшния ĸypc - oĸoлo $15,3 xил. или 26,2 xил. лeвa, бeл. peд.). Pycĸитe мeдии oтбeлязвaт, чe тoвa e пъpвият мoдeл нa Лaдa, чиятo цeнa нaдxвъpля 1 милиoн pyбли.  Oт cтaндapтния ceдaн Lаdа Vеѕtа Ѕроrt ce oтличaвa c пo-aepoдинaмичнo ĸyпe, paзшиpeнa ĸoлecнa бaзa, 17 цoлoви ĸoлeлa, мoдифициpaнo oĸaчвaнe, нaмeлeн c 31 мм пътeн пpocвeт и пo-eфeĸтивни cпиpaчĸи. Oбщo в ĸoнcтpyĸциятa ca изпoлзвaни 200 нoви възли и дeтaйли, пишe аutоnеwѕ.ru. Lаdа Vеѕtа Ѕроrt e ĸoмплeĸтyвaнa c мoдepнизиpaн 1,8-литpoв двигaтeл, c нoви paзпpeдeлитeлни вaлoвe c мoдифициpaн пpoфил, пoдoбpeнa гopивнa cиcтeмa c пoвишeнo нaлягaнe, ĸaĸтo и пpeĸoнфигypиpaнa cиcтeмa зa yпpaвлeниe нa paзпpeдeлитeлния вaл. Двигaтeлят e cвъpзaн c 5-cтeпeннa мexaничнa тpaнcмиcия. Moщнocттa нa двигaтeля e yвeличeнa oт 122 нa 145 ĸoнcĸи cили. Toвa пoзвoлявa ĸoлaтa дa ycĸopявa oт 0 дo 100 ĸм в чac зa 9,6 ceĸyнди , мaĸcимaлнaтa cĸopocт e 198 ĸм в чac. Lаdа Vеѕtа Ѕроrt ce пpeдлaгa и в тoп ĸoмплeĸтaциятa Luхе, чиeтo oбopyдвaнe вĸлючвa ĸpyиз ĸoнтpoл, мнoгoфyнĸиoнaлeн вoлaн, дaтчици зa cвeтлинa и дъжд, пoдгpявaнe нa пpeднитe ceдaлĸи и ayдиo cиcтeмa. Cпopтният ceдaн e дocтъпeн c пaĸeт Мultіmеdіа, c ĸoйтo въpви ĸaмepa зa зaднo виждaнe и инфopмaциoннo-paзвлeĸaтeлeн ĸoмплeĸc c нaвигaтop. Цeнaтa нa тoзи aвтoмoбил e 1 045 900 pyбли Копирано от standartnews.com ", "date": "2019.01.31", "title": "Най-скъпата Лада излезе на пазара"}
{"url": "https://www.standartnews.com/biznes/uspekh-na-pazarniya-test-za-turski-potok-u-nas-383908.html", "text": "Третата фаза на пазарния тест по проекта за разширение на газопреносната мрежа приключи успешно. Това каза министърът на енергетиката Теменужка Петкова по време на заседание на Комисията по енергетика в отговор на въпрос на депутата от ГЕРБ Валентин Николов за „Турски поток“, предаде Агенция Фокус. „31 януари беше крайният срок, в който трябваше да приключи третата фаза на пазарния тест, свързана с възможността за изпълнение на проект „Разширение на газопреносната инфраструктура на територията на България от турско-българска граница до българо-сръбска граница“, обясни тя. „Имаме добра новина. Третата фаза на пазарния тест в рамките на вчерашния ден приключи успешно. На 100% беше реализиран капацитетът, който беше обявен на вход от турско-българска граница. Съответно на 100% беше реализиран капацитетът на българо-сръбска граница. Процедурата приключи успешно“, обяви Теменужка Петкова. „В резултат на тази процедура е налице 10% от техническия капацитет, който е на вход от Турция. Ще бъде предоставен, както предвиждат европейските правила за разпределение от платформата за разпределение на капацитет“, посочи тя. „Малко над 20% от капацитета в посока Сърбия също ще бъде разпределен, така както предвиждат европейските правила, на платформата за разпределение на капацитет“, допълни министърът. По думите й процедурата е била проведена по всички изисквания на европейските правила и на българското национално законодателство. „Наличието на този свободен капацитет означава, че ще имаме възможност да реализираме допълнителни приходи извън резервирания капацитет в рамките на третата фаза на пазарния тест. Отделно от това се гарантира по безспорен начин изискването на европейското законодателство за свободен достъп на всички търговци и желаещи до тази инфраструктура“, заяви Петкова и уточни, че приходите, които ще бъдат реализирани възлизат малко над 360 млн. на година. „За целия период на експлоатацията се очаква да са малко над 7 млрд. лв.“, допълни тя. „Добрата новина е, че процедурата е успешна, на база тази успешна процедура „Булгартрансгаз“ ще вземе финалното икономическо инвестиционно решение и би трябвало да пристъпи към подписване на договорите за капацитет с компаниите, които участваха там. Участваха три компании в третата фаза на пазарния тест“, каза още Теменужка Петкова.", "date": "2019.01.31", "title": "Успех на пазарния тест за \"Турски поток\" у нас"}
{"url": "https://www.standartnews.com/biznes/pravyat-registr-na-obektite-trguvashchi-s-goriva-383892.html", "text": "Всички легални търговски обекти, които продават горива, ще се вписват безплатно в специален регистър. Това приеха депутатите, които обсъждат на второ четене спорния Закон за горивата, който предизвика недоволство и раздели едрия и дребния бизнес. Депутатът от \"Обединените патриоти\" Емил Димитров поясни за кои обекти ще важи безплатната регистрация: \"В малките населени места има обекти, за които тези 20 000 бяха много. В момента няма никаква административна или финансова тежест. Регистрацията ще бъде безплатна. 400 000 обекта са регистрирани. Благодарение на това, че ние конкретизирахме кои са земеделски, с всичките изисквания, те се обособиха като обекти. Конкретизирахме и кои да са обектите, така наречените ведомствени, вътрешни обекти. Това са строители, миньори, преработватели на отпадъци, транспортни фирми, концесионерски обекти. Всички легални обекти, които търгуват с горива в България, ще бъдат вписвани безплатно, без банкова гаранция. Тя беше 200 000, падна на 20 000, сега е нула. Всички могат да се регистрират в момента, в който поискат. Проблем остава за едни обекти, които не са нито земеделски, защото е ясно кои са земеделски, нито са вътрешни, а до този момент не са решили да се регистрират. Те ще имат проблем, защото може би никога през живота си не са били регистрирани и сега има дълга процедура\". Парламентът решава дали да даде срок до шест месеца на министъра на икономиката, за да изготви Наредбата, която да уреди регистрацията на всички търговци.", "date": "2019.01.31", "title": "Правят регистър на обектите, търгуващи с горива"}
{"url": "https://www.standartnews.com/kultura/ben-aflek-veche-nyama-da-e-batman-383886.html", "text": "Бен Афлек официално потвърди, че се отказва от ролята на Батман. Актьорът се превъплъти в супергероя на големия екран три пъти – в „Батман срещу Супермен“ и „Отряд самоубийци“ през 2016-а и в „Лигата на справедливостта“ през 2017-а. Първоначално идеята беше Афлек да е режисьор, сценарист и да участва в нов самостоятелен филм за Батман, но сега изглежда, че плановете са се променили. Според списание „Deadline“ от студиото са решили следващата лента да се фокусира върху по-млад Брус Уейн, като усилията им са насочени да намерят най-подходящия за ролята актьор. Също така бе потвърдено и че Мат Рийвс ще режисира предсотящия филм. „The Batman“ се очаква да излезе по кината на 25 юни 2021.", "date": "2019.01.31", "title": "Бен Афлек вече няма да е Батман"}
{"url": "https://www.standartnews.com/regionalni/s-praznik-na-vinoto-i-veselieto-shche-chestvat-trifonovden-v-belosla-383866.html", "text": "\r\n  С празник на виното и веселието община Белослав ще чества утре Трифоновден. Фиестата, посветена на лозарите и винарите, ще се вихри на централния площад в града.  \r\n \"Най-очакванато събитие  в празничния ден е традиционния конкурс за най-добро домашно вино\", посочи пред радио Варна кметът на общината Деян Иванов. В състезанието по правило участват производители със собствени вина - червено, бяло, розе и пелин. Те ще се оценяват от специално жури по  цвят, аромат, вкус и послевкус. \r\nЗа доброто настроение на жителите и гостите на Белослав в празничния ден  домакините са подготвили специална програма с много българска народна музика.  \r\n ", "date": "2019.01.31", "title": "С празник на виното и веселието  честват Трифоновден в Белослав"}
{"url": "https://www.standartnews.com/regionalni/stareyshini-glasuvakha-za-otpadane-na-vinetkite-za-dva-shumenski-kvar-383868.html", "text": "Да отпаднат винетките за жителите на шуменските квартали „Макак“ и „Мътница“, решиха днес общинските съветници в местния парламент на Шумен. Единодушното решение приветстваха хора от двата квартала, които присъстваха на сесията.  Те заявиха пред Радио Шумен, че са удовлетворени от решението, но все още имали съмнения за уреждането на въпроса, защото всичко зависело от държавата и от пътната агенция. Хората очакват да се стигне по-бързо до споразумение по въпроса между Министерството на регионалното развитие и благоустройството и Агенция „Пътна инфраструктура“.  \r\nНа заседанието на общинския съвет в Шумен ще бъде обсъден и проектобюджетът за 2019 ", "date": "2019.01.31", "title": "Старейшини гласуваха за отпадане на винетките  за два шуменски квар"}
{"url": "https://www.standartnews.com/regionalni/kmet-se-pravi-na-notarius-otstranyavat-ot-dlzhnost-shche-tsepi-drva-z-383861.html", "text": "Кметът на руенското село Вресово - Хасан Осман, е  отстранен от длъжност и лишен от правото да упражнява тази дейност в продължение на три години за престъпление по служба. Освен това селският първенец е осъден на 1 година пробация и сто часа обществено полезен труд. Това е решил районният съд в Айтос след споразумение между прокуратурата и защитата на подсъдимия, съобщи Дарик Радио. Хасан Осман е бил оъсден  за това, че в качеството си на кмет на населено място, в което няма нотариус или районен съд, заверил нотариално заявление от името на жена за прехвърляне на партида от един осигурителен фонд в друг.  \r\n За извършеното престъпление освен, че се е простил с кметския стол, Осман ще трябва да се потруди 100 часа в полза на своите съселяни. По предложение на новия кмет на село Вресово Осман щял да цепи дърва за огрев и ще почиства обществени сгради и улици.  \r\n ", "date": "2019.01.31", "title": "Кмет се прави на нотариус, отстраняват го, ще цепи дърва"}
{"url": "https://www.standartnews.com/regionalni/vdigat-pametnik-na-velko-knev-v-rodniya-mu-grad-383872.html", "text": "Паметник на големия български актьор Велко Кънев ще бъде издигнат в родния му град Елхово. Авторът на монумента е известният ямболски скулптор Петко Йорданов, директор на градската художествена галерия. Той е избрал да увековечи актьора в поза от последния  му спектакъл на сцена „Даскал“. Фигурата на Велко Кънев ще бъде излята от месинг, с височина 2,20 м в старозагорска леярна. Тя трябва да бъде готова в началото на март. Самият монумент ще да бъде от мрамор или гранит и ще бъде поставен пред читалището в Елхово.   \r\n  Паметникът ще бъде открит  за тазгодишния празник на Елхово - 31 март. \r\nФото - БТА \r\n ", "date": "2019.01.31", "title": "Вдигат паметник на Велко Кънев в родния му град"}
{"url": "https://www.standartnews.com/sport/despodov-ofitsialno-stana-igrach-na-kalyari-383856.html", "text": "Нападателят Кирил Десподов вече е състезател на италианския Каляри, потвърдиха от страна и на двата клуба.  \r\nЕто какво публикуваха от ЦСКА на официалния си сайт: Нападателят Кирил Десподов вече е състезател на италианския Каляри. Ръководството на ЦСКА финализира официално трансфера с клуба от Серия А, а след като днес премина успешно медицински прегледи, футболистът парафира и личния си контракт за срок от 4,5 години. Финансовите параметри по договора остават конфиденциални.  ЦСКА обаче с гордост може да заяви, че клубът осъществи най-скъпия досега трансфер на български футболист от родното първенство в чужбина, подобрявайки досегашния рекорд на Христо Стоичков от 1990 година, когато легендарната осмица подписа с Барселона. Отделно ЦСКА ще запази 15 процента при бъдеща продажба на Десподов, както и ще получи допълнителни бонуси при добро негово представяне в Калчото. За два сезона и половина с червената фланелка Десподов изигра общо 79 официални мача във всички турнири, в които отбеляза 24 гола и записа 30 асистенции. Като играч на армейците той се утвърди и в мъжкия национален отбор, където отбеляза важен гол срещу Кипър. Заради силните си изяви през 2018 година бързоногото крило бе обявено за \"Футболист №1\" на България. Каляри пък приветства с \"добре дошъл\" своя нов футболист със стилен пост в своя акаунт в Instagram.", "date": "2019.01.31", "title": "Десподов официално стана играч на Каляри"}
{"url": "https://www.standartnews.com/biznes/fandkova-investirame-632-mln-lv-v-razvitieto-na-sofiya-383883.html", "text": "“Тези 1,75 млрд. лв. показват директно мащаба на промяната, която постигаме. Преди 10 г. бюджетът на София беше 1 милиард, а днес е със 750 млн. лв. повече. Това означава, че всяка година сме привличали 75 млн. лв. повече за инвестиции в града.  Тя напомни, че през 2005 г. столицата е имала едва 467 млн. лв. бюджет. И уточни, че увеличението с 1,282 млрд. лв. днес се дължи не само на европейските програми, но и на собствените приходи на общината. В проектобюджета собствените приходи са над 725 млн. лв., а през 2005 г. са били 229 млн. лв. “За 13 г. сме събрали 496 млн. лв. повече. Това е прекият резултат от политиката ни за по-добра събираемост и за привличане на европейско финансиране за София. И нито един лев от тези пари не е дошъл даром”, отсече Фандъкова. За инвестиционната програма от 632 млн. лв. тя обясни, че “това са средства, които се инвестират директно в промяната и развитието на София” и напомни, че през 2005 г. парите за строителство са били 198 млн. лв. През 2019 г. приоритет ще са модернизацията на градския транспорт, ремонтите, екологията и образованието. “За София 2019 г. безспорно е годината на метрото и на модернизацията на градския транспорт. Осигурили сме 320 млн. лв. за строителството на 12 км. от третата линия, като до края на годината ще пуснем 8 км. от нея. Тази година ще достигнем почти цялостно обновяване на градските автобуси. С пускането на още 82 нови автобуса, средната възраст на автобусите на градския транспорт ще е 6 г. Преди 10 г. тя беше 18 г.”, каза столичният кмет. За покупка на нови автобуси и трамваи са предвидени 133 млн. лв. За 10 г. само с подмяната на автобусите били намалени 2,5 пъти емисиите от градския транспорт. Над 86 млн. лв. се предвиждат за основни ремонти на улици и булеварди. Освен тях са планирани и 37 млн. лв. за текущи ремонти. 37,6 млн. лв. ще се инвестират в озеленяване и ремонти на паркове - Западен, Северен, Южен, Борисовата градина и парк “Заимов”. Общината ще изгради своя система за мониторинг на качеството на въздуха от 22 сензора и мобилна станция. Фандъкова отчете и рекордни инвестиции в образование - над 75 млн. лв. Те са за 15 нови детски градини, разширения на 10 училища и 2 ясли. 2,5 млн. лв. се предвиждат за изграждане на модулни жилища, които са част от програмата за премахване на Виетнамските общежития. Работи се и по нова наредба за общинските жилища, като се предвижда към новите наематели да има изискване да не се топлят на твърдо битово гориво. Над 6,6 млн. лв. са задвлени за ремонти на Кукления театър и Столичната библиотека, както и за строителството на Център за съвременно изкуство „Топлоцентралата“. “Дали един бюджет е голям или малък зависи от това с какво го сравняваме. Ако го сравняваме с бюджета на другите европейски столици, с които обичаме да се сравняваме – това определено е един доста скромен бюджет. Ако го сравним с бюджета на София преди 10 или 13 г. - това е един много сериозен бюджет. През 2005 г. бюджетът за образование е 3,9 млн. лв., днес - 76 млн. лв. През 2005 г. средствата за строителството на метрото са 93 млн. лв., а сега - 320 млн. лв. През 2005 г. парите за ремонт на улици са 27 млн. лв., а сега - 86 млн. лв. Зад тези числа стои много сериозна работа и отговорност”, заяви Фандъкова. Според шефа на групата на БСП в СОС Калоян Паргов обаче бюджетът е копие на този от 2018 г. “Не е решен нито един проблем на София. Няма недостиг на места за детските градини ли? Справихме се с трафика и задръстванията или пък крайните квартали светнаха? Как да подкрепим такава политика?”, попита Паргов и определи бюджета като счетоводна сметка. На въпрос защо БСП не е предложила алтернативен бюджет, той отговори, че ще го направи след местните избори. От политическа група 5 също заявиха, че няма да подкрепят бюджета, защото “ролята на СОС е да определя секторни политики, а не да гласува технически въпроси”. Дебатите по бюджета продължават.", "date": "2019.01.31", "title": "Фандъкова: Инвестираме 632 млн. лв. в развитието на София"}
{"url": "https://www.standartnews.com/sport/olimpiyskata-kvalifikatsiya-po-voleybol-vv-varna-383890.html", "text": "„Спечелихме домакинството за най-голямото състезание през тази година в България - Олимпийската квалификация по волейбол. Вчера се взе решение тя да се проведе във Варна и за нас ще бъде огромна чест тази сериозна битка за класиране на олимпийските игри да я дадем именно тук пред варненска публика“. Това каза министърът на младежта и спорта Красен Кралев по време на пресконференция, с която се даде официален старт на Варна като Европейски град на спорта 2019. Квалификацията ще се проведе между 9 и 11 август в Двореца на културата и спорта. „Това е изключително важно събитие, защото така имаме възможност да се опитаме да се преборим с един от най-силните отбори – Бразилия. Нееднократно сме ги побеждавали тук, на варненска територия. Аз съм доволен, защото квалификацията я взехме на много прилична цена, преди година бяха обявени минималните цени, от които щеше да започва наддаването за олимпийска квалификация. Те бяха 500 000 долара, ние успяхме да вземем квалификация за 250 000 долара“, посочи министър Кралев. Община Варна представи амбициозна програма за строителство на нова спортна инфраструктура. Отделени са над 14 милиона лева от общинския бюджет, с което морският град показва, че е достоен за титлата Европейски град на спорта.  „Във Варна има 275 клуба и над 30 000 картотекирани състезатели с голяма и богата спортна история. Един от градовете, които имат най-голям опит за организиране на домакинства от най-висок ранг. В момента се провежда Световната квалификация по футзал. Утре ще започне една от групите на Европейското първенство по тенис за юноши до 16 г. Знаете, че там най-голяма звезда в момента в света на тениса до 16 г. е нашият Пьотр Нестеров – състезател на „Черно море“ Варна“, посочи Кралев. Предстоят и домакинства на Волейболна лига на нациите, Европейско първенство по хандбал за девойки, в района се провежда и Европейското първенство за девойки по футбол, както и станалият вече традиционен лекоатлетически маратон Варна, плувния маратон Варна-Галата, Световна купа по гимнастика и др. На пресконференцията присъстваха Кристиан Димитров – директор на Дирекция „Спорт“ в Община Варна, както и общинският съветник Мартин Байчев, който е председател на „Постоянната комисия за младежки дейности и спорт“.  ", "date": "2019.01.31", "title": "Олимпийската квалификация по волейбол във Варна"}
{"url": "https://www.standartnews.com/balgariya-obshtestvo/blgariya-e-na-7-myasto-v-es-po-bezopasno-shofirane-383876.html", "text": "България е най-безопасната за шофиране балканска страна, членка на Европейския съюз. Това показват данните от ежегодния доклад на Европейската комисия за пътните инциденти. В тази класация, включваща 28 от Общността, България и Гърция си поделят 7 и 8 място с 10,5 пътни инцидента на 10 000 души. По този показател страната ни изпреварва всички балкански държави, членуващи в ЕС, където шофирането се оказва далеч по-рисковано. Румъния е на 15 място с 15,8 ПТП на 10 000 души, Хърватия – на 21-во с 25,5 ПТП на 10 000 души. Най-зле по този показател е Словения, която е 25-та в класацията с 31,4 ПТП на 10 000 души. В Австрия опасността да станете участник в автомобилна катастрофа е девет пъти по-голяма, отколкото в Дания. В Австрия на 10 хиляди жители се падат 44 пътнотранспортни произшествия, а в Дания – само 5, което я превръща в най-безопасната страна за шофиране в Европейския съюз, отбелязва „Дейли Мейл“, цитиран от БГНЕС. След нея се нареждат Кипър /7,5 ПТП на 10 хиляди жители/ и Финландия /8,5/. Оказва се, че пътуването в Германия и Белгия също крие рискове. Там показателите съответно са 37 и 35 ПТП на 10 хиляди жители. С малко по-добри данни могат да се похвалят Словения, Португалия, Малта и Италия, където броят на катастрофите е около 30 на 10 хиляди. Великобритания е на 19 място в класацията с 22 нещастни случая на 10 000.", "date": "2019.01.31", "title": "България е на 7 място в ЕС по безопасно шофиране"}
{"url": "https://www.standartnews.com/regionalni/otkupeniyat-podnos-na-knyaz-aleksandr-batenberg-dar-ot-berkovchani-383878.html", "text": "Общинският музей в Берковица търси начин да обогати колекцията си с копие на поднос, подарен на княз Александър Батенберг при посещението му в града на 16 септември 1879 година, съобщи директорът му Ивайло Пешков. \r\nОригиналният поднос, който местните хора подарили на княза при посещението му в града, е бил откупен наскоро от министъра на културата Бойл Банов на търг във Виена. От музея в Берковица се надяват да намерят средства, за да си направят копие на подноса. \r\nКняз Батенберг пристига в Берковица на път за пристанището в Лом и остава в града близо денонощие. Местните историци разказват, че монархът бил посрещнат тържествено и с ентусиазъм от първенците на града и от местните хора. Те му подарили поднос, който бил изработен от местен занаятчия, но името му днес не е известно. \r\nВ Берковица Батенберг се срещнал и с младия тогава Иван Вазов, който по това време бил председател на Окръжния съд в града. Князът пожелал на известния вече поет и писател да продължи да пише, за да радва хората с творчеството си.", "date": "2019.01.31", "title": "Откупеният поднос на княз Александър Батенберг, дар от берковчани"}
{"url": "https://www.standartnews.com/regionalni/dve-dvoyki-ot-dimitrovgrad-sklyuchvat-brak-v-denya-na-vlyubenite-383889.html", "text": "Две двойки са заявили своето желание да сключат граждански брак в Ритуалната зала на Димитровград на 14 февруари. Това заявиха от общинската администрация. \r\nПо предложение на кмета Иво Димов от 2015 година бракът, сключен в Деня на влюбените, е безплатен. По традиция като подарък младоженците, избрали въпросната дата, получават, освен тържествен ритуал и подарък бутилка червено вино с пожелание за щастлив и дълъг семеен живот.", "date": "2019.01.31", "title": "Две двойки от Димитровград сключват брак в Деня на влюбените"}
{"url": "https://www.standartnews.com/regionalni/bansko-uchastva-v-nay-golyamoto-za-regiona-izlozhenie-emitt-383880.html", "text": "От днес до 3 февруари мегаполисът Истанбул отново е средище на представители на туристическия бранш от около 70 страни, пише blagoevgradutre.bg. За шеста поредна година Банско е представено на най-голямото за региона на Източното Средиземноморие туристическо изложение ЕМИТТ 2019. Местната администрация на курорта, в партньорство с туристическия бранш, посреща посетителите с атрактивна съвременна визия и още по-атрактивни предложения за ваканция. Предвидена е също дегустация на качествени вина и месни деликатеси. Очаква се изложението да бъде посетено от близо 130 000 души. \r\nОсвен като разпознаваем европейски зимен курорт, планинският град се рекламира и като място за лятна почивка. \r\n„Продължаваме да налагаме летните ни фестивални формати. Банско е прекрасно място за летния сезон. Прохладата и възможностите за активен спорт в Пирин са допълнени от нашата богата културна програма с девет фестивала през топлите месеци”, коментира кметът Георги Икономов участието на Банско в турската туристическа борса.", "date": "2019.01.31", "title": "Банско участва в най-голямото за региона изложение ЕМИТТ"}
{"url": "https://www.standartnews.com/svyat/studt-v-sashch-i-kanada-vze-12-zhertvi-383851.html", "text": "Броят на жертвите на големия студ в САЩ и Канада достигна 12. Причината за смъртта на повечето загинали е измръзване.  В Северна Дакота темпоературите паднаха до минус 37 градуса по Целзий, а при поривите на вятъра отчитаха минус 54. На опасни за здравето стойности - под минус 28 градуса, са изложени повече от 20 милиона души само в САЩ.  Ледено студеното време се дължи на природното явление \"Полярен експрес\". Той представлява нещо като вихрушка над Северния полюс, която пренася ледено студен въздух към САЩ и Канада. ", "date": "2019.01.31", "title": "Студът в САЩ и Канада взе 12 жертви"}
{"url": "https://www.standartnews.com/svyat/rst-na-prikhodite-na-feysbuk-za-poslednite-3-mesetsa-383859.html", "text": "Вчера Фейсбук обяви, че за периода октомври-декември компанията е спечелила 6,9 милиарда долара или 2,38 долара за акция. Това е с 61 процента повече в сравнение със същия период на предходната година, когато приходите бяха 4,3 млрд. долара или 1,44 долара за акция. Анализатори, анкетирани от компанията \"Факт сет\", очакваха 2,18 долара за акция.  Годишната печалба се е увеличила с 30 процента и възлиза на общо 16,9 млрд. долара при очаквани 16,4 млрд. долара. В резултат само за часове акциите на Фейсбук поскъпнаха с близо 7 процента. Социалната мрежа е тормозена от скандали за защитата на личната информация и заплаха да й бъдат наложени регулации. Това обаче не й пречи да увеличава приходите и потребителите си. Сега социалната мрежа има 2,32 млрд. потребители месечно, което е с 9 процента повече на годишна база и което също надминава очакванията на анализаторите.", "date": "2019.01.31", "title": "Ръст на приходите на фейсбук за последните 3 месеца"}
{"url": "https://www.standartnews.com/regionalni/shefkata-na-institut-konfutsiy-vpechatlena-ot-avtoriteta-na-blgarsk-383896.html", "text": "Впечатлена съм колко много жени в България заемат важни постове във всички сфери. Това заяви Гао Чунли, директор на китайския института „Конфуций“ в София при днешната си среща с областния управител на Стара Загора Гергана Микова. Гостенката изненада приятно домакините си с отлични познания за древната история на Стара Загора  и изрази готовност да посети отново града и региона, за да разгледа културно-историческите забележителности. Областният управител Микова подчерта, че с разширяването на търговско-икономическите връзки между Китай и България, изучаването на китайски в училищата става необходимост и изрази задоволство, че в Стара Загора езикът се преподава от дълго време. \r\n  Представители на институт \"Конфуций\" гостуват на старозагорското средно училище \"М.Горки\", в което вече няколко години се изучава китайски език. Довечера възпитаниците на школото организират тържествено посрещане на китайската Нова година. На празника ще присъстват  преподаватели по китайски език от училища от цялата страна.  \r\nФото - Областна управа - СтЗ \r\n ", "date": "2019.01.31", "title": "Шефката на институт \"Конфуций\" впечатлена от авторитета на българск"}
{"url": "https://www.standartnews.com/svyat/gazprom-ss-zayavlenie-za-razshiryavane-na-mrezhata-u-nas-383926.html", "text": "„Газпром\" подаде заявление по проекта за резервиране на капацитета на газопровода за разширяване на Националната газотранспортна мрежа на България, предава ТАСС. \"Газпром\" взе участие в провеждането на Фаза 3 от процедурата Open Season на „Проект за развитие и разширение на газопреносната система“, стартиран от \"Булгартрансгаз\" ЕАД за разширяване на националната газопреносна мрежа на България от българо-турската до българо-сръбската граница и подаде заявление за резервиране на необходимия капацитет \", заявяват от управлението на компанията, цитирани от БГНЕС. В края на 2018 г. министърът на енергетиката на България Теменужка Петкова обяви, че страната е готова да стартира проекта за газопровода „Турски поток” на своята територия, а българският парламент промени енергийната си стратегия, за да започне изграждането на газопровод. По-рано днес \"Булгартрансгаз\" обяви, че е признала за успешен икономическия тест по третата фаза на процедурата Open Season на „Проект за развитие и разширение на газопреносната система“. В резултат на това компанията е взела окончателно инвестиционно решение за реализация на проекта за развитие и разширяване на газопреносната система в посока българо-сръбската граница, съгласно който тя ще сключи обвързващи споразумения с кандидатите, подали заявления. Компанията заяви, че три компании са подали заявления за резервиране на газови обеми. След приключване на строителството и пускането на тръбопровода в експлоатация, други фирми също ще могат да резервират капацитета на газопровода. Прогнозата за инвестиционните разходи при реализация на проекта на проекта, възлиза на 2 767 115 441 лв. (около 1,4 млрд. евро). Средствата ще бъдат инвестирани в изграждането на допълнителна инфраструктура в съответствие с плановете за развитие на нови газови потоци в региона. По-голямата част от средствата ще бъдат насочени към газопровода със Сърбия с дължина 484 км, изграждане на две компресорни станции и газопровод в рамките на 11,5 км от българо-турската граница до компресорна станция “Странджа“. Очаква се годишният доход на компанията \"Булгартрансгаз\" при успешното изпълнение на проекта да достигне около 360 милиона лева (около 180 милиона евро). ", "date": "2019.01.31", "title": "\"Газпром“ със заявление за разширяване на мрежата у нас"}
{"url": "https://www.standartnews.com/svyat/khnt-mozhe-da-se-nalozhi-da-otlozhim-brexit-383881.html", "text": "Може да се наложи Великобритания да отложи излизането си от ЕС, за да се уредят законите за \"развода\". Това заяви британският външен министър Джеръми Хънт, цитиран от БГНЕС. Правителството продължава с опитите да убеди депутатите да подкрепят версията за раздяла, която беше договорена с блока. Ако бъде приета, тя трябва да премине и през Камарате на общините и на лордовете. „Ако приемем сделката в дните преди 29 март, ние все пак ще имаме нужда от малко повече време, за да уредим това критично законодателство. Но ако постигнем прогрес преди това, то няма да има нужда от отлаган. В момента не можем да кажем кой от тези два сценария ще се изпълни”, заяви Хънт пред радио Би Би Си. Правителството обмисля увеличаването на парламентарните часове и отмяна на февруарската ваканция на депутатите, за да има повече време за дебати по законодателството, свързано с Brexit. Все още не са подготвени девет необходими закона, както и правила, свързани с търговията, земеделието и имиграцията.", "date": "2019.01.31", "title": "Хънт: Може да се наложи да отложим Brexit"}
{"url": "https://www.standartnews.com/regionalni/neformalna-grupa-pomaga-na-zavrnalite-se-ot-chuzhbina-383888.html", "text": "\r\n  А, ти \"ЗаВарна ли се?\" - така се нарича неформалната група, създадена от 28-годишния Явор Арнаудов от Варна. Той се завръща у дома с докторат по физика от University of Warwick и вече година работи в семейната  фирма в морската ни столица. Засега в групата били само 20-тина ентусиасти, но амбицията им е да създадат една по-публична гупа, която да ориентира и помага на всички, които се завръщат в родината с мисълта да започнат нещо свое. \r\n \"България е прекрасна, не се колебайте, помислете отново\", обръща се Явор пред Радио Варна към всички, които още не са решили да се завърнат у дома. \r\nФото - Радио Варна \r\n ", "date": "2019.01.31", "title": "Неформална група помага на завърналите се от чужбина"}
{"url": "https://www.standartnews.com/biznes/ebvr-shche-pomaga-na-kevr-za-regulatsiyata-383894.html", "text": "Комисията за енергийно и водно регулиране и Европейската банка за възстановяване и развитие (ЕБВР) подписаха Споразумение за предоставяне на подкрепа за проекти в областта на регулаторната дейност. Документът беше подписан от председателя на Комисията доц. Иван Иванов и директора на ЕБВР за България Лариса Манастърли.  Сключеното Споразумение е в изпълнение на Меморандума за разбирателство между Правителството на Р България и ЕБВР за подкрепа за изпълнение на проекти, финансирани чрез Европейските структурни и инвестиционни фондове за периода 2014-2020 г.  В рамките на Оперативна програма „Добро управление“ енергийният регулатор и ЕБВР ще реализират Проект „Развитие на аналитичния капацитет на КЕВР“, с бенефициент КЕВР и ЕБВР като изпълнител. Координатори на проекта са Светла Тодорова, член на енергийния регулатор, и Веселина Харалампиева от ЕБВР. Споразумението предвижда ЕБВР да предостави на КЕВР консултантска помощ за подобряване на аналитичния и техническия капацитет на регулатора, както и за регулирането на цените и ефективността на електроенергийния пазар на България.  Дейностите по проекта включват разработването на методики и анализи за регулаторни цели по отношение  мониторинга на пазара, разходите и ползите от инвестиционните проекти,  капиталовите и оперативните разходи на мрежовите предприятия. Предвидено е също да бъде разработена методика за обвързване на регулираните приходи на мрежовите предприятия с показателите за ефективност и качество на услугите. В рамките на проекта, който е с продължителност 18 месеца, е планирано и провеждането на обучения за развитие на капацитета на КЕВР във връзка с новите законови правомощия на Комисията по провеждането на проверки, изземване на електронни доказателства, снемане на устни обяснения и налагане на наказания, произтичащи от прилагането на Регламент (ЕС) № 1227/2011 за мониторинг и прозрачност на пазара на електроенергия на едро. Друго направление в планираните дейности е свързано с подпомагане на аналитичния капацитет на КЕВР по отношение на правомощията за регулиране на цени в сектор „Електроенергетика“. Съвместният проект предвижда също  преглед и анализ на националното законодателство с цел изготвяне на предложения за нормативни промени за подобряване на регулаторната рамка на електроенергийния пазар и на регулаторната дейност на КЕВР. „Съвместният проект за повишаване на аналитичния капацитет на регулатора има приоритетно значение за КЕВР, тъй като либерализацията е в решаваща фаза и основната задача на Комисията е осъществяването на ефективен мониторинг и контрол върху пазара на едро на електроенергия в изпълнение на изискванията на европейския Регламент REMIT. В това отношение ръководството на КЕВР очаква провежданото обучение, с участието на водещи външни експерти, да има подчертана практическа насоченост и да е ориентирано към постигането на конкретни и измерими резултати за повишаване на експертизата на енергийния регулатор, тъй като такива са очакванията на цялото общество“, подчерта председателят на Комисията доц. Иван Иванов. Директорът на ЕБВР за България Лариса Манастърли увери, че високото ниво на обучението по започващия проект ще бъде гарантирано с привличането на утвърдени европейски експерти, което ще допринесе за издигане на аналитичния капацитет на българския енергиен регулатор в изпълнение на неговите важни функции.", "date": "2019.01.31", "title": "ЕБВР ще помага на КЕВР за регулацията"}
{"url": "https://www.standartnews.com/sport/obertan-podpisa-za-25-godini-s-erzurumsport-383921.html", "text": "След два дни преговори  Габриел Обертан е постигнал договорка за личните си условия с турския Ерзурумспор и е подписал за 2 години и половина, съобщава сайтът footmercato.net, цитиран от БНР. Френският полузащитник ще играе с номер 4 в отбора, който е предпоследен в класирането. Левски щял да получи 1 милион евро от трансфера на Обрертан. В местните медии пък се посочва, че 29-годишният французин е преминал успешно медицинските изследвания в Ерзурум вчера, а днес сутринта е направил първа тренировка с новите си съотборници. По-късно Обертан беше представен официално заедно с другите нови попълнения на отбора. \r\n\"Трудно се привличат добри футболисти през зимата, но мисля, че ние направихме точните трансфери и рискът от грешка е минимален. Убеден съм, че до края на сезона ще изглеждаме много по-добре, особено в офанзивен план\", коментира старши треньорът на отбора  Мехмет Йоздилек.  Бившият футболист на Бордо, Манчестър Юнайтед и Нюкасъл Обертан беше привлечен в Левски преди 18 месеца от английския втородивизионен Уигън. С екипа на \"сините\" той записа 5 гола и 17 асистенции в 59 официални срещи.", "date": "2019.01.31", "title": "Обертан подписа за 2,5 години с Ерзурумспорт"}
{"url": "https://www.standartnews.com/regionalni/blizo-20-mln-lv-sa-sotsialnite-pomoshchi-za-2018-godina-v-krdzhali-383897.html", "text": "19 476 601 лева са отпуснатите социални помощи за 2018 година в област Кърджали, съобщи директорът на Регионална дирекция „Социално подпомагане” Цветомир Хаджиев. Те са с 1 135 851 лева в повече спрямо 2017-а. По думите му най-голям е делът на отпуснатите помощи по Закона за семейните помощи за деца, които са в размер на 12 501 257 лева. На следващо място по стойност са помощите по Правилника за прилагане на Закона за социално подпомагане, които са в размер на 3 765 302 лв. От тях най-много, или 3 394 473, са за целеви помощи за отопление. \r\nОколо 3 100 000 лева са отпуснати през 2018 година по Правилника за прилагане на Закона за интеграция на хора с увреждания, насочени към  9673 лица или със 176 души повече в сравнение с 2017 година, посочи Цветомир Хаджиев, директор на РД „Социално подпомагане”Кърджали. Ирина Ангелова  ", "date": "2019.01.31", "title": "Близо 20 млн лв. са социалните помощи за 2018 година в Кърджали"}
{"url": "https://www.standartnews.com/sport/pristigna-prvata-ot-zvezdite-za-sofia-open-383920.html", "text": "Носителят на 15 титли (7 на сингъл и 8 на двойки) от АТP тура Фернандо Вердаско е първата голяма звезда на световния тенис, която пристигна в България за Sofia Open 2019, който ще се проведе от 3 до 10 февруари в „Арена Армеец“. Испанецът дори вече започна да тренира усърдно за изключително силното четвърто издание на турнира.  През 2018 г. Вердаско отпразнува своята победа №500 в АТР тура. Той е една от емблемите на световния тенис - играл е в 63 поредни турнира от „Големият шлем“, което е втора най-дълга серия в историята. А сега е тук, за да играе и на Sofia Open 2019. Билетите за турнира са в продажба в мрежата на Eventim.", "date": "2019.01.31", "title": "Пристигна първата от звездите за Sofia Open"}
{"url": "https://www.standartnews.com/svyat/doklad-na-ep-za-grtsiya-nova-demokratsiya-vodi-na-siriza-s-14-383927.html", "text": "Основната опозиционна гръцка партия „Нова демокрация“ води с 14% на управляващата СИРИЗА според проучване на Европейския парламент преди изборите за представители в законодателното тяло на Съюза на 23-26 май, пише електронното издание на вестник Kathimerini, цитирано от Агенция \"Фокус\".  \r\nВ своя „Доклад за развитието на политическата ситуация“, Службата за мониторинг на общественото мнение на ЕП открива, че консервативната опозиция, която е член на Европейската народна партия (ЕНП), е увеличила своята популярност до 39,2% през януари, докато СИРИЗА, от Обединената европейска левица, има подкрепата на 25% от избирателите.  \r\nРадикално-дясната „Златна Зора“ е далеч на трето място със 7%, а лявоцентристкото „Движение за промяна“ е малко след нея с 6,8%. Пета е Гръцката Комунистическа партия (ККЕ) с 6,4%.  \r\n„Народно единство“, „Съюзът на центристите“ и „Независимите гърци“ – доскорошният коалиционен партньор на СИРИЗА – няма да съберат повече от 3%, сочи проучването.  \r\nДокладът също така отбелязва промени в популярността на двете основни партии от февруари 2018 г., показвайки потапяне на Нова демокрация през март и декември до 35%.  \r\nМеждувременно СИРИЗА се радваше на скок до около 27% през септември, вероятно в резултат на излизането на Гърция от последния спасителен план от предходния месец.  \r\nЧислата са базирани на национални проучвания на общественото мнение, проведени от фирмите Marc, Opinion и Pulse. Следващият доклад на Европейския парламент за предстоящите европейски избори се очаква в средата на февруари.  ", "date": "2019.01.31", "title": "Доклад на ЕП за Гърция: \"Нова демокрация\" води на СИРИЗА с 14%"}
{"url": "https://www.standartnews.com/biznes/priekha-okonchatelno-promenite-v-zakona-za-gorivata-383901.html", "text": "Парламентът прие окончателно промените в спорния Закон за горивата. Въпреки, че той вече действа, депутатите отложиха с 6 месеца влизането в сила на Наредбата за прилагането на закона. Парламентът задължи шофьорите на моторни превозни средства и самоходни машини да зареждат с гориво само от бензиностанции, които са регистрирани по Закона за горивата. От ДПС критикуваха начина, по който се правят промените в Закона за горивата и иронизираха усилията на ГЕРБ да прокарат измененията. \"Наредбата кога ще влезе в сила, кога няма да влезе, вече мача е свирен. Законът е в действие. Министерският съвет е проспал през цялото време, че група народни представители са се борили със сивия сектор, а те са мълчали“, каза Рамадан Аталай. Всички легални търговски обекти, които продават горива, ще се вписват безплатно в специален регистър, това приеха депутатите. Депутатът от \"Обединените патриоти\" Емил Димитров поясни за кои обекти ще важи безплатната регистрация: \"В малките населени места има обекти, за които тези 20 000 бяха много. В момента няма никаква административна или финансова тежест. Регистрацията ще бъде безплатна. 400 000 обекта са регистрирани. Благодарение на това, че ние конкретизирахме кои са земеделски, с всичките изисквания, те се обособиха като обекти. Конкретизирахме и кои да са обектите, така наречените ведомствени, вътрешни обекти. Това са строители, миньори, преработватели на отпадъци, транспортни фирми, концесионерски обекти. Всички легални обекти, които търгуват с горива в България, ще бъдат вписвани безплатно, без банкова гаранция. Тя беше 200 000, падна на 20 000, сега е нула. Всички могат да се регистрират в момента, в който поискат. Проблем остава за едни обекти, които не са нито земеделски, защото е ясно кои са земеделски, нито са вътрешни, а до този момент не са решили да се регистрират. Те ще имат проблем, защото може би никога през живота си не са били регистрирани и сега има дълга процедура\".", "date": "2019.01.31", "title": "Приеха окончателно промените в Закона за горивата"}
