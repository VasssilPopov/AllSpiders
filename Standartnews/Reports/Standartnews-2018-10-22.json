{"url": "http://standartnews.com/mneniya/greshnite_smetki_za_starite_koli-376924.html", "text": "Наскоро Евростат ни напомни, че Бългapия e дъpжaвaтa в Eвpoпeйcĸия cъюз c нaй-гoлямo coциaлнo нepaвeнcтвo. При това още пo-пpитecнитeлнoтo e, чe cпopeд cтaтиcтиĸaтa тo ce yвeличaвa. Ако пpeз 2008 г. paзлиĸaтa мeждy дoxoдитe нa нaй-бoгaтитe и нaй-бeднитe 20% oт българи e 6,5 пъти, то пpeз 2017 г. paзлиĸaтa вeчe нaбъбвa дo 8,2 пъти. И тoвa e нaй-гoлямoтo yвeличeниe в paмĸитe нa cъюзa, coчaт дaннитe. За сравнение сpeднaтa \"ножица\" за ЕС е 5,2 пъти. И при тези стряскащи данни ударите по най-бедните българи продължават. Поредният шамар за тях е увеличеният данък за старите автомобили. Чухме уверения, че скокът ще е до 30%, но нима това е малко ! Мотивите за похода срещу вехтите возила са ясни- градовете и природата ще станат по-чисти. И тук се сещам за поговорката, че пътят към ада е постлан с добри намерения. И виждам дългата ръка на брюкселското лоби на  големите производители на автомобили. Та нали германецът трябва да си продаде стария Фолксваген, а Французинът -вехтия ситроен, на някой сиромах от Източна Европа, за да си купи нов. Големият проблем е, че у нас стари коли карат бедните и най-вече пенсионерите. В малките градове и села още може да се видят даже ръждясали лади и москвичи. Въпросът е колко километра ще мине дядото със старото си возило за година? Най много да иде до лозето да го прекопае и напръска, и най-накрая да го обере. А и откъде пари за бензин. Той взима 200-300 лв. пенсия, а бабата още толкова. А само хапчетата могат да разсипят семейния бюджет. И как тогава дядото и бабата ще тръгнат да замърсяват въздуха със старата кола, правейки рейдове до курорти или до съседен голям град. Абсурд ! Да сте видели стара лада или Москвич в Банско, Боровец и Пампорово, камо ли на Слънчев бряг и Златни пясъци ? И обратно, София е пълна с мощни джипове и лимузини от най-висок клас. С по два ауспуха. Собствениците им не стига, че цяла седмица не слизат от тях, през уикенда бръмчат до морето, играят голф на Правец или на Банско, а през зимата са по ски курортите. Навъртат десетки хиляди километри. Изхвърлят тонове изгорели газове в атмосферата. Но не, тях няма да ги облагаме с по-висок данък. Напротив, от сметките излезе, че за нов джип те ще плащат с 300-400 лева по-нисък данък спрямо миналата година. Но да спрем с емоциите и пристъпим към фактите. С това предложение за увеличен налог на старите автомобили са нарушени основни принципи на данъчното облагане. Във всеки учебник по публични финанси, когато се стигне до принципи на данъчното облагане, се споменават два принципа. 1. Принцип на ползата (Benefit principle) и 2. Принцип на възможността за плащане (Ability to pay). Колко ползи извлича дядото от стария москвич ? А собственикът на джипа или лимузината? И какви са възможностите за плащане на новия по-висок данък на клетия пенсионер. И за да бъдем конструктивни, ще оглася контрапредложение. При плащане на данъка в общината дядото да подаде декларация за семейния доход и да се подпише. Ако е под минималната работна заплата, колата да се освобождава от налог. Тук ще ме контрират, че има джигити, които карат трошки всеки ден и замърсяват. Добре, и на това може да ме се намери цаката. Всеки който има желание да плаща намален данък или да се освобождава от него да му сложат пломба на километража, като при водомерите. Нали при техническия преглед могат да се отчетат километрите. Какво пречи тази информация да се прати на общината? И ако дядото е изминал над 1000 км на годината, догодина да дължи 50% от данъка. Ако са над 2000 км – 100%. Но, ако са под 1000 км – дължи стария данък. В заключение, при данъчното облагане има дилема ефективност срещу справедливост. Къде е справедливостта при новия данък?", "date": "2018.10.21", "title": "Грешните сметки за старите коли"}
{"url": "http://standartnews.com/mneniya/zhensko_tsarstvo_nad_55_v_uchilishtata-376927.html", "text": "Аз съм български учител. И съм мъж. Една от редките птици на образованието. В предучилищното образование, научих преди няколко дни от учителския синдикат, сме били около 283 души в тази специалност, което е равно на статистическа грешка. Може и всички да сме в грешшка. Дано не сме в списъка \"Хъмбърт Хъмбърт\"/за непознатите - от романа на Владимир Набоков \"Лолита\"/ - професорът, който хареса момиче на 12 години. Децата в начален курс, които имат учители мъже, също са твърде ограничен брой, сочи статистиката. Най-голям е броят на даскалите мъже в професионалните школа. Но дори и там дамите учителки са около 83 на сто от всички преподаватели във въпросните училища, посочва проучване на синдикатите. Мъжете, които все пак са се решили да преподават на млади момичета и момчета след девети клас, са на доизживяване. А и най-често те са над 55 години. Синдикатите посочват, че за децата ни липсва мъжкият модел на възпитание вкъщи, а вече той отсъства и от класната стая. В момента, според данни на националните синдикати, България е на трето място по феминизация на учителската професия в Европа - около 83 на сто. Предшестват я Литва и Латвия, сочи синдикатът на българските учители. Във всички останали държави броят на мъжете, които преподават определени учебни предмети, е по-висок. Само у нас жените над 55 години, които преподават основни учебни предмети, е приблизително половината от всички български преподаватели. Младите дами са под 1 процент. С нищо не искам да обидя жените над 55 години, които искрено се раздават за учениците си. Искам само да подчертая матрицата, поради която директорите предпочитат основно дами над 50 и под 60 години като преподаватели по основни предмети. Първо, не им предстои да раждат, но им предстои пенсия макар и след десетина години, което ги кара да са послушни по отношение на кампаниите, които директорите организират, и няма да размътват водата. Ще бъдат на работния си пост по всяко време, защото не им се налага да кърмят и да излизат за извънредни родителски срещи в школото нахрани отрочето си. След 60 години вече не са предпочитани, защото родителите им започват да боледуват и трябва да ходят да ги наглеждат. Професията била феминизирана ли - ами познавам мъже, които се явяват на конкурси за преподаватели по основни учебни предмети, но директорите избират хора, които няма да им се противопоставят или такива, които изрично са им били препоръчани. Много често са стажанти, така че по този начин покриват и квотата за млади преподаватели. Знам мъже с перфектни познания и препоръки, които не са били назначени, само защото имат ... прекалено висока квалификация за мястото, за което кандидатстват. Друга форма, чрез която се наемат млади преподаватели, включително мъже, е назначаване на граждански договор само в рамките на година. През ваканцията учителят остава без доходи, което или го кара да разлюби рязко учителската професия, или да стане супер креативен и да се ориентира към съвсем друга област. Всичко това превръща учителската професия в супер рискова, въпреки твърденията на държавата, че при нея са едни от най-стабилните заплати. Затова и накрая държавата започва да разчита предимно на пенсионери.", "date": "2018.10.21", "title": "Женско царство над 55 в училищата"}
{"url": "http://standartnews.com/mneniya/golyam_avtomobilen_investitor_shte_vlozhi_22_mln_vav_vratsa-376926.html", "text": "- Основният извод е, че България е на международната карта на автомобилостроенето и че притежава огромен потенциал да продължи да развива своята автомобилна индустрия. Още в първия ден на конференцията бяха изнесени нейните постижения, но те наистина са толкова впечатляващи, че аз се изкушавам да повторя поне основните от тях и специално за читателите на в. „Стандарт\".  Към момента в България оперират над 170 фирми, които произвеждат компоненти и системи за водещите световни автомобилни марки. Броят на заетите в автомобилната индустрия продължава да нараства, като вече надхвърля 50 хиляди души. Общият приход, реализиран от сектора през 2017 г., е близо 2,5 милиарда евро, което представлява 5 на сто от Брутния вътрешен продукт на България. Колегите от Аутомотив клъстъра споменаха и данните за проектите, които са в процес на изграждане. Според тях вече достигаме 1 млрд. инвестиции, които са били стартирани само през последните 3-3.5 години. Както казах и по време на последния панел на конференцията -  инвестициите, които идват по линия на нашата работа – на Министерството на икономиката, само през настоящата 2018 г., конкретно в сектора на автомобилната индустрия, са за близо 200 млн. лева и 3200 работни места.  Хубавата новина е, че имаме и нови инвестиции, които непрекъснато нарастват. Само през последния месец две компании от автомобилния сектор обявиха инвестиции за над 100 млн. лв. и се очаква да бъдат разкрити над 3000 работни места, и то в региони с висока безработица. Така че на конференцията наистина стана ясно за всички, че разполагаме с огромен потенциал, който ако съумеем да развием, в близко време ще излезем на световната сцена и с привличането на един голям, мащабен производител на автомобили. Радостното и важното за автомобилната индустрия днес е, че в България работят компании – доставчици на компоненти от 1-ви клас за всички световни автомобилостроителни гиганти. -  Да, точно така -  той трябва да произвежда автомобили от новите технологии -  такова е нашето виждане в Министерството на икономиката, такова е и на колегите от Автомобилния клъстър.  За целта трябва да работим усилено в три насоки: 1. Да се промотираме България с добрата си бизнес среда; 2. Да надградим още малко мерките по отношение на иновациите, което беше основно коментирано по време на панела, воден от вашия главен редактор г-жа Славка Бозукова 3. Да бъдем проактивни, за да покажем на света това, което имаме. Защото наистина е много важно за един световен автомобилен производител да види и се убеди, че този огромен ресурс от 170 компании и 50 000 души, които произвеждат почти всичко за автомобилната индустрия у нас, ги има в България - следователно ние разполагаме с качествената работна сила, което означава, че ще можем да се справим и с едно ново предизвикателство, каквото е производството на цели модели, дори и по новите технологии. Да, наистина, безработицата в България вече е много ниска и намирането на кадри, и то висококвалифицирани, става все по-трудно, но на фона на заплатите в региона и в Европа ние сме изключително по-конкурентноспособни, така че считам, че добрите специалисти биха могли да се включат в един такъв наистина мащабен проект. - Правителството вече предприе съответните мерки, които бяха изключително важни за подпомагане на туристическия сектор. В момента работим по инициативи за привличането на млади хора – основно млади специалисти и току-що завършили студенти. Все още обаче са само идейни тези анализи и мерки. Става въпрос основно за тези студенти, които са учили и завършили в чужбина със студентски кредити, като ние ще трябва да намерим начин да ги рефинансираме, за да ги върнем в България. Следващата тема е дуалното обучение, за което очакваме съвсем  скоро да влязат в сила новите нормативни промени. Така че вече няма, както досега, да работим само по пилотни проекти, а това вече ще бъде една здрава структура, която да захранва бизнеса със средни специалисти. - За привличането на чуждестранни специалисти вече се подписват споразумения с държави като Армения, а също и с други страни, в които имаме българска диаспора, като Украйна и Молдова,  т.е. задълбочаваме постигнатото по тази линия – и това е първият канал за решаване на проблема с липсата на кадри. Вторият канал, както вече казах,  е да връщаме млади българи, които са завършили в чужбина,  а третият – оттук нататък, са инвестиции и работа в сферата на образованието и човешкия капитал. е. - Да, наистина има такъв инвеститор, но не искам, а и нямам право все още да споменавам името му, защото инвеститорите не приемат като добър сигнал предварителното изтичане на информация . Но, наистина специално за вашите читатели бих могъл да добавя само, че този нов инвеститор в автомобилната индустрия ще се ситуира в Северна България, като ще бъда още по-конкретен: очакваме той да инвестира 22 млн. лева и да разкрие над 300 работни места във Враца – и дано това да стане! - Да, в момента усилено работим именно в тези посоки. Но аз бих искал да се върна малко назад. Към Индустриална зона Божурище например имаше голям инвеститорски интерес – толкова голям,  че той изпревари темповете на изграждане на инфраструктурата, затова и там имаше един период, в който ние трябваше да догонваме. Смятам, че това забавяне вече е наваксано  и специално за Божурище дори вече предприемаме нови концептуални идеи. Една от дъщерните компании на Индустриална зона Божурище да започне предварително да подготвя терени и да изгражда халета, в които веднага да се настаняват бъдещите инвеститори. - Решението бе взето след обстоен анализ, тъй като виждаме, че част от инвеститорите действително имат нужда от това. А вече има и достатъчно много успешни български компании, които реално влизат като съинвеститори в много проекти и изграждат до ключ сградите, от които има нужда чуждестранната компания, която иска да дойде тук със своето ноухау и машини. Защото всички ние виждаме, че в нашите индустриални зони не идват инвеститори, които се интересуват от строителство на сгради, а от съвсем други производства, а тези пазарни ниши се запълват именно от български частни компании, като от първата копка на халетата до пускането на конкретното производство минава доста време. И именно за да не се губи това време, ние искаме предварително да подготвим терените и халетата поне в нашите държавни индустриални зони. - Искаме да разширим географията на нашите индустриални зони. Ще започнем с разширяване на съществуващата Бургаска индустриална зона, която е съвместна компания между държавата  и община Бургас. За целта държавата вече предостави огромни терени, като бившето военно летище, недалеч от града, така че общината ще има възможност да разгъре работата си в тази посока. Искаме да разгърнем и една голяма индустриалната зона край Видин, тъй като регионът, знаете, изостава. Там имаме много свободни терени – от бившата Свободна икономическа зона Видин. В момента работим, все още на предварителен етап, концептуално, с Министерството на земеделието, за да видим дали то има възможността да освободи едни терени, които са недалеч от Варна, в близост до автомагистрала „Хемус  и до стария път за Девня, където също би мога да се разположи една голяма индустриална зона. Надявам се тези нови индустриални зони да се случат и да привлекат нови, големи чуждестранни инвеститори, защо не и именно към някоя от тях да се насочи и бъдещият голям автомобилен производител, за чието привличане работим с Аутомотив Клъстер България.", "date": "2018.10.21", "title": "Голям автомобилен инвеститор ще вложи 22 млн. във Враца"}
{"url": "http://standartnews.com/svyat/dzhakpotat_v_sasht_dostigna_rekordnite_16_miliarda_dolara-376920.html", "text": "Джакпотът в Съединените щати достигна уникалните 1,6 милиарда долара. 15 души станаха милионери след последното теглене, като познаха 5 от 6 числа. Никой не улучи всичките, което доведе до рекордния размер на натрупаната сума. Следващият тираж е в сряда сутринта. С цел натрупването на по-големи джакпоти, двете големи лотарии в Съединените щати промениха правилата си. Те намалиха шанса да бъдат познати всички числа. Това не пречи на хората да фантазират какво биха направили с голямата печалба.", "date": "2018.10.21", "title": "Джакпотът в САЩ достигна рекордните 1,6 милиарда долара"}
{"url": "http://standartnews.com/sport/ludogorets_pobedi_levski_i_zastana_nachelo_na_parva_liga-376905.html", "text": "Отборът на Лудогорец оглави еднолично класирането в Първа професионална лига, след като спечели срещу Левски с 2:1 и измести \"сините\" от върха. Разградчани са с преднина от една точка пред столичните футболисти, като ЦСКА-София изостава с четири на третото място преди домакинството си на Етър Велико Търново в неделя от 20 часа. Лудогорец доминираше и логично се оттегли на почивка с преднина от два гола. Шампионите отправиха цели осем удара във вратата на \"сините\" и удариха една греда, но вкараха попаденията си след повече от половин час игра. Джоди Лукоки се разписа в 34-та минута, когато домакините организираха бърза атака и Натанаел стреля от границата на наказателното поле, а Мартин Полачек отби топката право в краката на холандеца. Той не сгреши от близко разстояние за първия гол в мача. Натанаел удари напречната греда с топовен шут от далечно разстояние в 41-та минута, а в следващите секунди Левски пропиля възможност за изравняване. Милош Цветкович намери Давиде Мариани на дузпата и швейцарецът стреля, но Ренан дос Сантос спаси, а от последвалия корнер вратарят на Лудогорец отрази и удар на Холмар Ейолфсон с глава. Лудогорец поведе с 2:0 в първата минута на добавеното време. Хали Тиам загуби топка в центъра и Клаудиу Кешерю подаде зад гърба на отбраната на гостите, а Вандерсон се откъсна сам срещу Полачек по дясното крило и го преодоля с шут в далечния ъгъл. Кешерю и Натанел пропуснаха по едно положение в началото на второто полувреме и Лудогорец си плати. В 54-та минута Габриел Обертан подаде на Тиам зад гърба на отбраната, а халфът на столичаните подаде на Станислав Костов на празна врата и той вкара деветия си гол за сезона. До голяма степен промяната в играта на Левски се дължеше на влизането в игра на Нуно Рейш, който спечели много топки в отбрана и \"сините\" вече спираха Лудогорец малко след центъра. Именно Рейш можеше да помогне и за втори гол, но късметът не бе с гостите. Той подаде на Кабрал по крилото, а холандецът намери в наказателното поле Обертан. Французинът стреля и топката рикошира в лявата греда, \"разходи\" се пред голлинията и излезе от терена. Малко по-рано пък Тиам пропусна сам да се разпише с шут от границата на наказателното поле. Пауло Аутуори опита да спре устрема на Левски с няколко защитни смени и до голяма степен успя да го направи. Нуно Рейш получи шанс да стреля отдалеч и го направи неточно, а Обертан също пропусна добър шанс за \"сините\". Те изиграха силно второ полувреме, надиграха Лудогорец, но напуснаха терена победени.", "date": "2018.10.21", "title": "Лудогорец победи Левски и застана начело на Първа лига"}
{"url": "http://standartnews.com/biznes/do_5_godini_na_balgariya_shte_lipsvat_polovin_milion_rabotnitsi-376919.html", "text": "„Икономиката расте с умерено добри темпове, в същото време сме едва на 12 място по ръст на брутния вътрешен продукт за първото полугодие, а икономиките на почти всички страни от Централна и Източна Европа растат по-бързо от нашата.\" Това каза пред БНР Васил Велев, председател на Асоциацията на индустриалния капитал. Ако искаме да настигнем икономиките от Централна и Източна Европа, трябва да имаме догонващ растеж, а в момента имаме изоставащ растеж, подчерта той. Бизнесът откроява като главен задържащ фактор липсата на човешки ресурси. „В средносрочен план ние смятаме, че ако се развиваме с тези темпове, ще са ни нужни 500 хиляди работници и специалисти в следващите пет години, предвид демографските тенденции, миграцията и ръста на икономиката\", уточни Велев. Сред дефицитните кадри той посочи сериозната липса на инженерно-технически кадри, медицински сестри, учители, шофьори, на работещи в туризма и селското стопанство. „Чуждестранните инвестиции в дялов капитал не растат, а намаляват, тоест, повече напускат страната, отколкото идват. Местните инвестиции също намаляват. Очевидно възможностите за растеж са много по-големи от реализираните в момента\", заяви Васил Велев. Според него у нас „много повече се говори за това как трябва справедливо да се разпредели произведеното, и почти не се говори за това, че може да се произвежда много повече и как да се направи така че да се създава много повече\". Това за Велев е по-скоро стратегически разговор, отколкото конкретно свързан с бюджета за следващата година. Президентът на КТ „Подкрепа\" Димитър Манолов обърна внимание върху факта, че съотношението между минималния и максималния осигурителен доход, каквото е било замислено в началото и е било прокламирано, е 1:10. „Днес трябваше максималният осигурителен доход да бъде 5600 лева, а сега големият въпрос е, че от 2600 щял да стане 3000. Тоест, той продължава драматично да изостава от нивото, на което трябва да се намира\", каза той. „Не разбирам каква е тази фиксация върху размера на максималните пенсии\", отбеляза още Манолов, според когото „от друга страна съществува странното усещане, че ако се увеличат максималните пенсии, то пенсиите ще се увеличат, което е точно обратното\". Синдикалистът поясни, че тъй като средствата за пенсии са крайна маса, когато се увеличат едни, няма да могат да се увеличат други. Относно нарушения диалог на правителството с работодателите Васил Велев посочи, че той може би се дължи „на ширещия се популизъм и на състезанието кой да бъде повече обичан, кой да бъде по-голям омбудсман в България\". В това състезание, според Велев, участват „както управляващите, така и опозицията, така и омбудсманът, така и синдикатите\". По темата за разпределените на увеличението от 10% на заплатите в бюджетния сектор Димитър Манолов изтъкна, че когато такова има, най-често голямата част от парите остават в централната администрация, а „за пчеличките, които работят на място, не остава нищо\". Васил Велев анализира високия брой работещи в бюджетната сфера като пречка за нарастването на пенсиите. Той отбеляза, че 433 хиляди са заетите в бюджетната сфера, които получават пряко заплата от бюджета. „Като ги добавим към пенсионерите, които получават пенсии от бюджета, се получава така, че един зает в икономиката, освен своята заплата, плаща още на един човек и десет стотни пенсионер или зает в бюджетната сфера. Това е и една от причините пенсиите у нас да не са високи – малко хора в икономиката, много хора в бюджетната сфера и ниска пенсионна възраст. Средно в страната трудовият стаж е 33 години и по този показател също сме на едно от последните места.\" Според Димитър Манолов за инвалидните пенсии за хора, които не са имали никакъв трудов стаж, трябва да се намери друго решение и те да не се категоризират като „пенсии\", защото „се замърсява системата\" и се изкривява статистиката. „Тези пари трябва да се платят, но те трябва да си отидат през съответните разходни пера, а не през пенсия\", категоричен е Манолов. Темпът на инфлацията е обезпокояващо висок, посочи още Васил Велев: „Някои наблюдатели казват, че тя е привнесена отвън, не зависи от нас, но тогава  пък защо сме в тройката от ЕС с най-висока инфлация?\" По думите на Велев, \"малка инфлация е здравословна, но вече сме преминали тази граница\". Димитър Манолов от своя страна припомни, че постъпленията от подоходния данък у нас са по-високи от тези от корпоративния, което „не се случва на много места по света\". „Това, че бизнесът увеличава заплатите по-малко, отколкото бюджетът, не значи, че по-малко се произвежда, а че тези увеличения отиват на други места. Защото паралелно се увеличава и броят на милионерите всяка година\", коментира синдикалистът.", "date": "2018.10.21", "title": "До 5 години на България ще липсват половин милион работници"}
{"url": "http://standartnews.com/biznes/prihodite_ot_mezhdunaroden_turizam_u_nas_72_poveche_za_yanuariavgust_2018_g-376906.html", "text": "За периода януари-август 2018 г. приходите от международен туризъм в България възлизат на над 2,8 млрд. евро, като ръстът спрямо същия интервал на миналата година е 7,2%, сочи последната информация на БНБ. Новите данни потвърждават, че българският туризъм се развива с устойчив възходящ тренд и рекордните резултати през последните три години не са случайни. Те доказват ефективността на нашата политика съвместно с бизнеса и общините да предлагаме конкурентни услуги с високо качество, коментира министърът на туризма Николина Ангелкова. Високи са показателите и за лятото. През периода юни-август 2018 г. приходите от международен туризъм възлизат на малко над 2 млрд. евро, като увеличението спрямо същите месеци на 2017 г. е 5,8%, показват още данните на БНБ. Само за август 2018 г. тези постъпления надхвърлят 780 млн. евро, като ръстът спрямо август 2017 г. е 5%.", "date": "2018.10.21", "title": "Приходите от международен туризъм у нас 7,2% повече за януари-август 2018 г."}
{"url": "http://standartnews.com/svyat/mnozhestvo_migranti_ot_tsentralna_amerika_sa_blokirani_mezhdu_gvatemala_i_meksiko-376912.html", "text": "Стотици мигранти от Централна Америка остават блокирани на мост на границата между Гватемала и Мексико, съобщи Ройтерс. Кадри в световният фотообмен показват и постоянните опити за преминаване на река Сучиате, която разделя двете страни. Преди ден те бяха отблъснати след сблъсъци с полицията и с помощта на сълзотворен газ. Американският президент Доналд Тръмп благодари на Мексико за усилията и коментира темата пред свои симпатизанти: \"Знаеш, че хората идват и слушаш фалшивите новини и си мислиш всичко. Мислиш си, че всички са прекрасни, не, сериозен съм. Мислиш си, че имаш група прекрасни хора, но има лоши хора сред тях. И ще ви кажа, че тази страна не ги иска\", заяви Тръмп, който настоява пред мексиканското правителство да спира мигрантите преди да влязат в Мексико в опита им да достигнат Съединените щати. По-рано новоизбраният президент на Мексико Андрес Мануел Лопес Обрадор, който ще встъпи в длъжност на 1 декември, предложи на президента Доналд Тръмп САЩ да инвестират 30 милиарда долара в страните от Централна Америка и Мексико, за да се намали миграцията. Това съобщава в електронното си издание в. \"Екселсиор\". В инвестиционния план би трябвало да се включат САЩ, Канада и Мексико, каза бъдещият държавен глава в реч в северния град Монтерей. Според Лопес Обрадор, средствата ще послужат за създаване на работни места и за развитие на производството, така че на хората да не се налага да емигрират. По думите му планът ще наподобява този на президента Франклин Рузвелт по време на Голямата депресия в Съединените щати през 1929 година.", "date": "2018.10.21", "title": "Множество мигранти от Централна Америка са блокирани между Гватемала и Мексико"}
{"url": "http://standartnews.com/lyubopitno/poznavatelnite_sposobnosti_se_uvelichavat_pri_ketogennata_dieta-376922.html", "text": "Учени от университета на Кентъки установиха в експерименти с мишки, че кетогенната диета увеличава познавателните способности и потиска развитието на появяващи се с напредването на възрастта невродегенеративни заболявания, съобщава сайтът MedicalXpress. Известно е, че състоянието на чревната микрофлора може да повлияе върху мозъчните функции. Тя може да отдели или да погълне вещества, от които зависи невронната активност. Например бактериите KLE1738 поглъщат гама-аминомаслена киселина, която е важен невромедиатор и намалява възбуждането на нервните клетки. Освен това бе констатирано, че някои микроби влияят върху съдържанието на микро РНК в бадемовидното тяло и префронталния кортекс в главния мозък. Антибиотиците вредят на микрофлората и в резултат е възможно да се появят психични смущения. Сега учените доказаха, че кетогенната диета, т.е. нисковъглехидратната диета с голямо съдържание на мазнини влияе положително върху кръвоснабдяването на мозъка и хематоенцефалната бариера, която защитава централната нервна система от намиращи се в кръвта микроорганизми, токсини и съставки на имунната система. В рамките на експериментите две групи мишки, включващи по 9 гризачи на 12-14-седмична възраст, били подложени на кетогенна диета или приемали обичайната си храна. Оказало се, че 16 седмици по-късно у мишките, които били на нисковъглехидратна диета, се подобрил балансът на чревната микрофлора, понижило се нивото на кръвната захар, увеличил се мозъчният кръвоток и се подобрило пречистването на нервните тъкани от бета-амилоиди - пептиди, за които се смята, че могат да предизвикат болестта на Алцхаймер.", "date": "2018.10.21", "title": "Познавателните способности се увеличават при кетогенната диета"}
{"url": "http://standartnews.com/balgariya/nyama_da_promenyat_zdravnata_vnoska_tazi_ili_sledvashtata_godina-376918.html", "text": "Сектор здравеопазване е тежък ресор за взимане на радикални и крайни решения, каза в интервю за БНР Десислава Атанасова от ГЕРБ, която е бивш министър на здравеопазването. Тя вижда като първи ключов въпрос дали трябва свръхрегулиране и навлизане на държавата в отношенията между здравноосигурените и лечебните заведения или следва гражданите да бъдат оставени да правят своя избор. Втори важен въпрос за Атанасова е дали 8% здравна осигуровка са достатъчни. Тя припомни обещанието на ГЕРБ до края на управленския мандат да не увеличава здравната вноска, а вариантите за здравноосигурителен модел, предложени от здравния министър Кирил Ананиев, вижда като изходна точка за обществено-политически дебат: \"И след дълъг, сериозен, експертен дебат, по-малко политически, да се вземе крайното решение. И то, смятам, не касае нито настоящата 2018 година, нито следващата 2019-а.\" Колкото и да са неприятни фактите за политиците и обществото, дебатът за броя на здравно неосигурените и адекватния им достъп до медицинска помощ трябва да бъде поставен на масата, смята още Атанасова. След 29 години демокрация резултатът е, че няма модел на здравеопазване, който да е обществено одобряван и консенсусен, посочи Десислава Атанасова. По думите ѝ в здравеопазването не следва да се прави политика от проблемите на хората - и на работещите, и на пациентите, а да се правят политики за тях. Атанасова е на мнение, че е „категорично ясно\", че вотът на недоверие, който предстои да се гласува идната седмица, ще бъде неуспешен.", "date": "2018.10.21", "title": "Няма да променят здравната вноска тази или следващата година"}
{"url": "http://standartnews.com/balgariya/kzp_proveryava_targovtsite_na_zimni_gumi_i_farove_za_magla-376916.html", "text": "Всяка година ние разгръщаме кампании за проверки на търговците, които предлагат гуми, фарове за мъгла и други стоки и продукти, свързани със зимното оборудване на автомобила, каза председателят на Комисията за защита на потребителите (КЗП) Димитър Маргаритов по Канал 3. Маргаритов напомни, че от миналата година зимните гуми вече са задължителни и в България. „Ние винаги сме обръщали внимание на потребителите, наред с това как да се предпазят от възможни рискове в резултат на нелоялно поведение на търговците, но и от гледна точка на безопасността всички да спазват правилата – такива, каквито ги въвежда законът. В случая това важи за подготовката на автомобилите за зимния сезон, за да бъдат те колкото се може по-малко рискови при неблагоприятни метеорологични условия\", обясни той. Инспекторите на Комисията за защита на потребителите следят търговците на автомобилни гуми да предоставят навременно пълна и коректна информация по отношение съответствието със стандартите за безопасност, разхода на гориво, нивото на шум, произхода, цената и пр. „Нашата грижа е да проверяваме всички онези неща, които би трябвало да гарантират, че на пазара се продават стоки без риск от опасност за здравето и живота на потребителите\", коментира Маргаритов.", "date": "2018.10.21", "title": "КЗП проверява търговците на зимни гуми и фарове за мъгла"}
{"url": "http://standartnews.com/balgariya/shte_podpishem_strategicheski_dogovor_za_partnyorstvo_s_oae-376925.html", "text": "България и ОАЕ ще подпишат Стратегически договор за партньорство, каза пред журналисти министър-председателят Бойко Борисов в столицата на Обединените арабски емирства Абу Даби. Борисов очаква договорът да бъде подготвен и подписан до края на годината. По-рано днес Борисов, който е на официално посещение в ОАЕ се срещна с престолонаследника на емирство Абу Даби и заместник върховен главнокомандващ въоръжените сили на Обединените арабски емирства шейх Мохамед бин Зайед Ал Нахаян, както и със заместник министър-председателя и министър на вътрешните работи на ОАЕ шейх Сайф бин Зайед Ал Нахаян. Разбрахме се обаче веднага да работим в сферата на изкуствения интелект, цифровата икономика, дигиталните технологии и киберзащитата, добави Борисов. На срещите днес са били обсъдени възможностите за сътрудничество в земеделието и животновъдството, сигурността и други. Даването на перспектива пред Западните Балкани за членство в ЕС има силен отзвук и в ОАЕ, посочи Борисов. Нашето добросъседство и желание за мирни и проспериращи Балкани, както и етническата ни толерантност се радват на голям интерес посочи Борисов. \"Престолонаследникът каза, че се интересува, цитирам, от нашата велика държава и това какво е постигнал българският народ\", каза Борисов. Има съвпадение на програмите на двете правителства и затова подготвяме този договор за стратегическо партньорство, посочи Борисов. Заради прехраната и диверсификацията на тяхната икономика ОАЕ има споразумения с някои от държавите в нашия регион, каза Борисов. Държавите на Балканите заедно обаче може да направят много, особено в областта на животновъдството и на земеделието, подчерта Борисов. Ние сами не можем да доставим толкова агнета, колкото те желаят, но заедно с останалите държави от Балканите можем да работим в тази сфера и така да сме конкурентни на Австралия и на други доставчици, добави премиерът. Темата с прехраната е на дневен ред и в Африка, а ние имаме възможност на Балканите да произведем много, посочи Борисов. На срещите на премиера в Абу Даби са били обсъдени и сигурността и борбата с тероризма. Направихме добра координация между специалните служби и правозащитните органи, имахме среща и с вътрешния министър на ОАЕ по темата на обмен на информация за пресичане на тероризма, каза Борисов. Престолонаследникът Мохамед бин Зайед Ал Нахаян е изпратил на среща с Борисов шефа на инвестиционните фондове на ОАЕ шейх Мансур, който е и собственик на Манчестър сити. От него е дошло предложение в Академията за млади футболисти в Манчестър да бъдат изпратени 10, 20, 30 футболисти и треньори, каза премиерът. С финансовия министър Владислав Горанов е обсъдена визита от страна на представители на ОАЕ, които да се запознаят с нашия опит в сферата на образованието и изкуствения интелект, да видят нашите университети и БАН и други училища, откъдето наши ученици печелят олимпиади, информира премиерът. Утре отиваме да се срещнем с премиера на Дубай и неговите министри, а после заминаваме за Египет, каза още Борисов.", "date": "2018.10.21", "title": "Ще подпишем Стратегически договор за партньорство с ОАЕ"}
{"url": "http://standartnews.com/balgariya/shefkata_na_parlamenta_uchastva_v_chestvaniyata_po_povod_denya_na_kardzhali-376923.html", "text": "Председателят на Народното събрание Цвета Караянчева участва в честванията по повод Деня на Кърджали. Тя поднесе венци и цветя пред паметника на ген. Васил Делов. След това председателят на парламента присъства на тържествената сесия на Общинския съвет на Кърджали. Цвета Караянчева участва в тържествения ритуал пред Паметника на Освободителите и приветства жителите и гостите на града. Скъпи съграждани, за мен е чест и удоволствие да бъда с Вас на нашия празник, отбеляза в приветствието си Цвета Караянчева. Тя добави, че 106 години Кърджали ревностно пази своето историческо минало и гради своята многолика съвременна биография. Ние, днешните му обитатели, се учим да бъдем добри стопани, да градим мостове и да няма залостени врати помежду ни, заяви в приветствието си председателят на парламента. По думите й, ако днес приемаме свободата за даденост, то е защото имаме опора в миналото и светли примери, в които намираме упование. Стъпили сме на раменете на личности, без които би била непостижима потребността от единение, помирение и напредък като генерал Васил Делов – военачалникът, присъединил града ни към суверенна България и направил Кърджали част от българския държавен модел, отбеляза още Цвета Караянчева. Тя пожела Кърджали да остане и занапред място, населявано от хора, които ценят истината и зачитат своите лидери и духовни пастири. Нека да запазим и да надградим онова, което ни е съхранило и сплотило през годините, да сме непоколебими в отстояването на демократичните ценности, призова председателят на Народното събрание.", "date": "2018.10.21", "title": "Шефката на парламента участва в честванията по повод Деня на Кърджали"}
{"url": "http://standartnews.com/balgariya/transportniyat_ministar_400_mln_leva_tryabvat_za_remonti_na_patishtata-376921.html", "text": "Между 300 и 400 млн. лева не достигат за поддръжката и ремонтите на републиканската пътна мрежа. Това обяви министърът на транспорта Росен Желязков в интервю за Дарик. По думите му тази сума не трябва да се компенсира с вдигане на данъците, а да се събере от такси за използването на пътищата. Той подчерта, че при определянето на размерите на таксите за тол-системата по магистралите ще се търси баланс. Според транспортния министър сега тежестта от винетните такси е разпределена неравномерно, като 70% е за леки автомобили и 30% за тежкотоварните, които реално нарушават пътищата много повече. Като пример за липсата на баланс в начина на таксуване той посочи, че, за да преминат от граница до граница в България, тежкотоварните автомобили плащат 23 лева. \"Толкова е таксата само от Пирот до Ниш в Сърбия\", каза Желязков. Същевременно той защити и приетите на първо четене повишения за данъците за автомобили. Предвижда се за коли със сертификат ЕВРО 1, 2 и 3 и без такъв да има увеличение на данъците с около 30%. Колите, които са с последна категория - Евро 6, пък ще получат намаление на данъка с около 10-20%. \"Нормално е автомобили, които замърсяват околната среда повече, да са с по-голям данък. В случая това са по-старите превозни средства\", каза министърът. Желязков коментира и срока от 9 месеца, който собствениците на автобуси имат, за да ги оборудват с колани. По думите му този срок е определен и за да се провери дали има проблеми в прилагането на някои текстове от закона и да се види как могат да се \"изчистят по-радикалните от тях\". \"Например има тълкуване, според което и в автобусите от градския транспорт трябва да има колани\", каза той.", "date": "2018.10.21", "title": "Транспортният министър: 400 млн. лева трябват за ремонти на пътищата"}
{"url": "http://standartnews.com/balgariya/boyko_borisov_se_sreshtna_s_prestolonaslednika_na_abu_dabi-376917.html", "text": "Министър -председателят Бойко Борисов се срещна днес в Абу Даби с престолонаследника на Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал Нахаян, съобщиха от правителствената информационна служба. Шейх Мохамед бин Зайед Ал Нахаян посочил по време на срещата, че иска връзките между двете страни да се укрепват и развиват, както и че знае много за България и лично за Бойко Борисов, съобщиха от правителствената пресслужба след срещата. Шейх Мохамед бин Зайед Ал Нахаян изразил желание да посети България, допълниха от МС. Премиерът Борисов благодарил за гостоприемството, поздравил шейха от името на българския народ и подчертал, че за него е чест да чуе българския химн в Абу Даби. Шейх Мохамед бин Зайед Ал Нахаян проявил интерес към Председателството на Съвета на ЕС от страна на България тази година и неговия приоритет - подкрепата за евроинтеграцията на Западните Балкани. Борисов казал по време на срещата, че България и ОАЕ имат общи стратегически интереси в икономиката, земеделието, строителството, развитието на технологиите и военната промишленост. Борисов казал още, че Балканските страни са етнически разнообразни, но България е пример за етническа толерантност. Шейх Мохамед бин Зайед Ал Нахаян е попитал премиера Бойко Бориов за транспортните коридори, които България договаря със съседните държави. Българският министър-председател му разказал за предстоящата среща на Съвета за сътрудничество на високо равнище между България, Румъния, Сърбия и Гърция на 2 ноември във Варна. Премиерът Борисов посочил и благоприятния бизнес климат, който има в България. Бойко Борисов информирал шейх Мохамед бин Зайед Ал Нахаян, че България желае да участва в Световното универсално изложение ЕХРО 2020 в Дубай.", "date": "2018.10.21", "title": "Бойко Борисов се срещна с престолонаследника на Абу Даби"}
{"url": "http://standartnews.com/balgariya/borisov_e_na_poseshtenie_v_obedinenite_arabski_emirstva-376904.html", "text": "Премиерът Бойко Борисов пристигна снощи на официално посещение в Обединените арабски емирства (ОАЕ). В рамките на визитата си той ще се срещне с престолонаследника на Абу Даби и заместник-върховен главнокомандващ въоръжените сили на ОАЕ шейх Мохамед бин Зайед Ал Нахаян, както и с вицепрезидента и министър-председател на ОАЕ шейх Мохаммед бин Рашед Ал-Мактум. По време на разговорите ще бъде обсъдено развитието на политическия диалог между двете държави и засилване на ефективното взаимодействие в стратегически важни области като икономиката и инвестициите, отбраната и сигурността, борбата с тероризма, иновациите и технологиите. В делегацията, ръководена от премиера Борисов, са вицепремиерът и министър на външните работи Екатерина Захариева и министърът на финансите Владислав Горанов. Настоящото посещение на министър-председателя Бойко Борисов в Обединените арабски емирства е първа визита на това равнище в историята на двустранните отношения. То се явява продължение на усилията за по-нататъшно активизиране на двустранното сътрудничество, след като в началото на тази година България и ОАЕ откриха свои посолства в Абу Даби и София.", "date": "2018.10.21", "title": "Борисов е на посещение в Обединените арабски емирства"}
{"url": "http://standartnews.com/balgariya/smolyan_i_kardzhali_shte_chestvat_106_godini_ot_osvobozhdenieto_na_rodopite-376910.html", "text": "Днес е кулминацията на тържествата в Смолян, посветени на 106-ата годишнина от освобождението на Родопите. Сред официалните гости на честването е председателят на парламента Цвета Караянчева, съобщи БНР. На връх Средногорец, известен като \"Родопската Шипка\", ще бъде отслужена панахида за загиналите в боевете на върха и ще бъдат поднесени венци и цветя пред паметника-костница. По установена вече традиция тържествата ще продължат на новия център в областния град, пред паметника на полковник Владимир Серафимов. Председателят на Народното събрание в 19:30 ще приеме рапорта на командващия тържествената заря-проверка и ще произнесе слово по случай годишнината от освобождението на Родопите. Кърджали също чества днес 106 години от освобождението на района от османско иго. Празникът ще започне с тържествена сесия на Общинския съвет, след което ученици и учители, водени от духовата музика и гвардейския отряд, ще дефилират по централната улица. Кулминацията е пред Паметника на освободителите. Вечерта жителите на Кърджали ще се докоснат до магията на танца с Ансамбъл „Българе\".", "date": "2018.10.21", "title": "Смолян и Кърджали ще честват 106 години от Освобождението на Родопите"}
{"url": "http://standartnews.com/balgariya/drogiran_paten_retsidivist_pomete_sedem_koli_v_sofiya-376908.html", "text": "Дрогиран шофьор помете седем коли в София. Инцидентът е станал снощи около 22 часа след тунела в столичния квартал \"Люлин\". 32-годишният водач на автомобила се ударил в бетонна конструкция и помел по таван седем коли. При инцидента няма ранени. Тестът за наркотици на водача е положителен. Той има 40 наказателни постановления и 16 фиша от \"Пътна полиция\". Предните провинения на мъжа са шофиране без книжка, шофиране без колан, липса на Гражданска отговорност и преотстъпване на автомобила.", "date": "2018.10.21", "title": "Дрогиран пътен рецидивист помете седем коли в София"}
{"url": "http://standartnews.com/balgariya/mareshki_karakachanov_i_simeonov_sa_chernite_ovtse_v_pravitelstvoto-376915.html", "text": "\"Двамата вицепремиери Каракачанов и Симеонов са черните овце в правителството. Това са хората, които излагат българското правителство\", обяви пред Нова телевизия лидерът на ВОЛЯ Веселин Марешки след изказването на Валери Симеонов, в което той нарича майките на деца с увреждания \"кресливи\", а децата им - \"уж болни\". Марешки беше категоричен, че вицепремиерът трябва да подаде оставка. В навечерието на вота на недоверие срещу правителството той заяви, че представителите на ВОЛЯ ще бъдат в пленарната зала. \"Това е безпринципен вот на недоверие. Ще дам само един пример. От БСП казват, че 1,5 милиарда в първото правителство на Борисов е одържавено от Здравната каса. Е, добре -правителството на Орешарски върна ли го този милиард и половина? Тази безпринципност - \"стани, за да седна\", ние няма как да я подкрепяме\", каза Марешки. Преди дни той заяви във връзка с изтребителите, че президентът Румен Радев се изживява като герой от \"Мълчанието на агнетата\". \"Аз на президента като човек му симпатизирам. Но това не означава, че няма да критикуваме всички лоши неща, които се случват\", коментира лидерът на ВОЛЯ.", "date": "2018.10.21", "title": "Марешки: Каракачанов и Симеонов са черните овце в правителството"}
{"url": "http://standartnews.com/balgariya/oblachno_s_dazhd_v_zapadna_i_tsentralna_balgariya-376903.html", "text": "Днес ще бъде предимно облачно и главно в Западна и Централна България ще има валежи от дъжд. Ще духа слаб до умерен вятър от северната четвърт и с него ще продължи да нахлува студен въздух. Преобладаващите минимални температури ще бъдат между 7° и 12°, а максималните ще са между 15° и 20°. Над Черноморието ще бъде предимно облачно, но само на отделни места слабо ще превали. Ще духа слаб до умерен североизточен вятър. Максималните температури ще са 18-20°, колкото е и температурата на морската вода. Вълнението на морето ще е 2-3 бала. В планините ще бъде предимно облачно и на много места в масивите от Западна и Централна България ще има валежи от дъжд. Над около 2100 метра валежите ще са от сняг. Ще духа умерен, по високите и открити части и силен вятър от изток-североизток. Максималната температура на височина 1200 метра ще е около 11°, на 2000 метра – около 4°. Атмосферното налягане ще бъде по-високо от средното за октомври и през деня ще се повиши още. В началото на следващата седмица ще преобладава облачно време и на много места ще превалява дъжд, а в планините над 2000 метра – сняг. В цялата страна вятърът ще се ориентира от североизток. Температурите ще се понижат още и максималните ще бъдат между 12° и 17°, а минималните – между 7° и 12°. Във вторник валежите ще са на по-малко места, главно в Южна България, а над Северна ще има и временни разкъсвания на облачността. Североизточният вятър ще отслабне. В средата на седмицата значително ще се усили северозападният вятър и с него ще нахлува студен въздух. Облачността над страната ще е променлива, често значителна. На отделни места ще има слаби превалявания от дъжд, а в планините – от сняг.", "date": "2018.10.21", "title": "Облачно с дъжд в Западна и Централна България"}
{"url": "http://standartnews.com/balgariya/iskat_atakite_sreshtu_magistrati_da_stanat_prestaplenie_protiv_pravosadieto-376907.html", "text": "Намесата в работата на съдебната власт, като атаките, заплахите, неправомерното влияние или сплашването на съдия или прокурор във връзка с изпълнението на служебни задължения да се определят като престъпление против правосъдието. Предложение за такава промяна в Наказателния кодекс е залегнало в Стандартите за независимостта на съдебната власт, изготвени от членовете на Съдийската колегия на Висшия съдебен съвет Боян Магдалинчев и Цветинка Пашкунова, които са в част от екипа за реакция при кризи. Документът ще бъде разгледан на заседанието във вторник. Преди няколко месеца, при поредната медийна атака срещу съдия, колегията възложи на екипа да изготви критерии, въз основа на които да се очертаят елементите на конституционните гаранции за „независимостта на съдебната власт\", както и стандартите, при които се счита, че авторитетът и независимостта и на системата, и на отделния съдия са накърнени. Документът е от 42 страници, като в него се посочват видовете натиск – външен и вътрешен, какви са рисковете, с които се засяга независимостта, кой реагира при възникването им, отправени са и препоръки за законодателни изменения във връзка със защитата на независимостта на магистратите. Освен изменения в НК, се предлага и промяна на нормативната база така, че мерките за защита на магистратите да обхващат и техните семейства, когато е застрашена личната им безопасност. Друга идея е с изменения в Закона за съдебната власт да се уреди възможност съдиите и прокурорите, според които независимостта или професионалната им репутация е засегната, да сезират съответната колегия на ВСС, която на базата на всеки конкретен случай да може да изиска проверка на факти чрез уведомяване на Инспектората към ВСС; да публикува резултатите от разследването и да поиска от компетентните органи да започнат съдебно производство; или да предприемат други необходими мерки съгласно закона. Екипът предлага и да се създадат нормативни гаранции за обективно медийно отразяване на дейността на съда при зачитане на презумпцията за невинност и принципите за вземане на решение по вътрешно убеждение и неотменимост на влезлите в сила съдебни актове. Членовете на колегията са очертали и 19 риска за независимостта на съдията. Сред тях са политиката на самия съвет по назначаване, освобождаване, атестиране, кариерно развитие, дисциплинарна отговорност и поощряване; накърняване на функционалния имунитет и статут на съдиите; натовареност; неоправдани дисциплинарни производства, заведени срещу съдии, които целят възпирането им от независимо вземане на решение по вътрешно убеждение; натиск от законодателната и изпълнителната власт или други държавни органи, публични личности или политици; медиен и обществен натиск; недопустимо влияние от страна на административни ръководители и съдии от горестоящи инстанции; вътрешен натиск от членове на ВСС върху съдиите или между съдиите от различни инстанции; липса на механизъм за сезиране на Съдийската колегия на ВСС в случаи на заплаха/засягане на независимостта на съдията; липса на адекватна реакция от административния ръководител, Общото събрание, Съдийската колегия или Пленума на ВСС; нецелесъобразна близост между съдии и представители на законодателната и изпълнителна власт, включително и случаи на така нареченото „телефонно правосъдие\"; необосновани жалби лично срещу съдии, конкретни съдебни решения и съдебната власт и други. Маркирани са и 12 риска, които засягат обективната независимост на съдебната власт като цяло. Първият е формулиран така: „независимостта на съдебната власт в държавата е подценявана или игнорирана от законодателната и изпълнителната власт\". Сред останалите рискове са опити за влияние върху членове на ВСС, съда и съдебния процес от представители на други власти и държавни органи; въздействие върху организационната автономност на съдебната власт и съдилищата, както и по отношение на самоуправлението на съдилищата чрез общите събрания на съдиите; занижаване на изискванията към председателите на върховните съдилища и членовете на ВСС като пазители на основните принципи и ценности като независимост, безпристрастност, ефективно администриране на съда; негативни кампании срещу системата; манипулативни изказвания; неадекватна комуникационна политика за ограничаване на всяка възможност, при която публични реакции и атаки могат да се провокират от председателите на върховните съдилища или членове на ВСС. Една не малка част от стандартите е фокусирана върху медиите и препоръки за взаимодействие с тях. Идеята на членовете на работната група е да се въведат мерки за предотвратяване на неправомерното използване на медиите с цел дискредитиране на съдебната система или репутацията на отделни съдии, като се имат предвид решенията на Европейския съд по правата на човека и националната съдебна практика. Предлага се още вниманието на медиите и гражданите да се фокусира не само към наказателните дела, но и към граждански, трудови, административни дела, свързани със защитата на основни права и интереси на гражданите, юридическите лица и държавата, защитата на личните данни. Кой, кога и как да реагира в случаите на накърняване независимостта на съдия и съдебната власт? Стандартите дават отговори и на тези въпроси. При оказан натиск, провокация или проява на тенденциозно отношение магистратът не трябва да реагира в своя защита, защото той се изразява със своите решения. Административното ръководство на съответния съд, съответният говорител или пресаташе, са тези, които трябва да защитят съдията, а в определени случаи и ВСС. Кадровият орган трябва да реагира при изключителни кризисни ситуации – системност; ескалиране на напрежение; негативна кампания, при която са нарушени и/или засегнати фундаментални принципи, правомощия и функции; политическо вмешателство или натиск от страна на друга държавна власт или медии. Административният ръководител – лично, чрез говорител или пресаташе, пък при проява на натиск, трябва незабавно да отговори чрез публично изявление, право на отговор, предоставяне на допълнителна или уточняваща информация. Съсловните организации също трябва да подкрепят колегите си при негативни публични изявления, които засягат независимостта на съдебната власт. Тъй като спазването на принципите на публичност и прозрачност са средство за изграждане на доверието към съдебната власт, обясняват членове на работната група, затова трябва да се въведе система за бързо реагиране и конкретни съдебни решения да бъдат обяснявани в медиите веднага след обявяването им. Предлага се и публикуването на резюмета на съдебните актове на достъпен за хората език.", "date": "2018.10.21", "title": "Искат атаките срещу магистрати да станат престъпление против правосъдието"}
{"url": "http://standartnews.com/balgariya/adv_hristo_botev_mnogo_darzhavni_institutsii_tryabva_da_otgovaryat_za_katastrofata_kray_svoge-376913.html", "text": "Не само шофьорът на автобуса, който катастрофира в Искърското дефиле край Своге и уби 20 души, но и фирмата-изпълнител и редица държавни органи трябва да отговарят за трагедията, която се случи. Това стана ясно от думите на адв. Христо Ботев – защитник на шофьора Григор Григоров. Ботев беше гост на „Темида – цената на истината\" – единственото в телевизионния ефир на България юридическо предаване, което се излъчва по „Евроком\"*. „Този случай е олицетворение на държавното безхаберие. Вместо да разследват отговорността на институциите, разследващите държат Григор Григоров виновен през цялото време\", възмущава се адв. Ботев. Той обясни, че самият Григоров няма спомени какво точно се е случило по време на фаталния инцидент. Даже очаква да види какво ще свършат органите на обвинението, т.е. най-вече прокуратурата. Поглед назад във времето е показва, че подобни случаи е имало и с други шофьори на опасния участък. Категорични са и те, и специалисти, че няма как във въпросния завой, където стана катастрофата, да се навлезе със скорост 53 км в час. При такова положение се навлиза в насрещното платно, особено когато става дума за голямо превозно средство. „Всичко е страхотна недомислица и е било въпрос на време да се случи толкова тежък инцидент. В последните две години, т.е. след ремонта на пътя, там е имало пет-шест инцидента\", каза адв. Христо Ботев. И отново, той смята, че прокуратурата, „както обикновено прави доблестно в такива случаи\", се опитва да използва всички репресивни методи, визирани в НПК, за да притиска обвиняемия. Той е пуснат под гаранция, но в момента му е отнето правото да управлява МПС, което означава, че му е ограничено правото на труд. Забранено е да кара дори личния си автомобил. Адв. Христо Ботев вижда много далеч във времето изхода от делото срещу Григор Григоров. „В близките четири-пет години няма да има сериозно развитие. Ще има множество експертизи и всичко зависи от прокуратурата, най-вече как ще върва разследването\", обяснява той. Твърде възможно е да има и натиск от други държавни органи, които се опитват да се измъкнат от виновността си. Такова нещо се е случвало в миналото. Но според. Адв. Ботев не е важно един човек да влезе в затвора, а да се промени начинът на работа на институциите. Вкарани в затвори един, двама или трима души, не са знак, че могат да бъдат спасени нещастни жертви на катастрофи. След инцидента, за който роднините на загиналите не обвиняват шофьора Григор Григоров, те даже поддържат отношения с него и семейството му. Те са категорични, че той няма вина за инцидента, казва адв. Христо Ботев.", "date": "2018.10.21", "title": "Адв. Христо Ботев: Много държавни институции трябва да отговарят за катастрофата край Своге"}
{"url": "http://standartnews.com/balgariya/shte_ima_posmartna_nagrada_za_kyustendilskiya_shofyor_pochinal_po_vreme_na_rabota_-376909.html", "text": "Шофьорът на училищния микробус Румен Иванов Архипов, спасил живота на 12 деца, да бъде удостоен посмъртно със званието Почетен гражданин на Кюстендил, предлага с докладна до Общинския съвет кметът на община Кюстендил Петър Паунов, съобщи Дарик. Румен Архипов е роден на 11 март 1964 година. Учил е във Второ Основно училище и в Техникума по електротехника. Трудовият му стаж е в Оптико-механичния завод и Мини Бобов дол. От 15 години е шофьор в транспортна фирма, превозваща ученици от град Кюстендил към селата в общината. Той е един от любимите шофьори на учениците. По данни от доклада на директорите на Природо-математическата гимназия и Начално училище „Св. Климент Охридски\" на 15 октомври, в деня на трагичния инцидент, Румен Архипов е превозвал 10 ученици от гимназията и двама от Началното училище, от Кюстендил към селата Слокощица и Пиперков чифлик. Възпитател не е пътувал с децата по време на инцидента с училищния автобус По време на пътуването той получава масивен инфаркт и изпада в безсъзнание. В последните секунди от живота си той проявява истинско геройство, като опитвайки се да овладее автобуса, натиска с двата си крака спирачката, дърпа ръчната такава, изключва двигателя и успява да спре в оградата на къща в село Слокощица. Пренебрегвайки болката, която вероятно е изпитвал, той успява да спаси живота на децата, които е превозвал, пише в докладната до Общинския съвет, която ще бъде гласувана на 25 октомври.", "date": "2018.10.21", "title": "Ще има посмъртна награда за кюстендилския шофьор, починал по време на работа"}
{"url": "http://standartnews.com/balgariya/remontirat_patya_prez_vladaya-376911.html", "text": "От вторник - 23 октомври, започва ремонт на път I-1 София-Перник през Владая, съобщават от Агенция „Пътна инфраструктура\". Трафикът се насочва по АМ „Люлин\" и по първокласния път ще преминават единствено автомобилите на масовия градски транспорт. Целта е до началото на ноември да завърши ремонтът на близо 1,5 км (в участъка от км 278+566.60 до км 279+170 и от км 281+100 до км 282+000). За улеснение на трафика по автомагистрала „Люлин\" от 23 октомври в пиковите часове ще има реверсивно движение в участъка от км 9+400 до км 10+560. Това е отсечката в района на свлачището при 9-ти километър. От 7 ч. до 13 ч., когато трафикът от Перник към София е по-интензивен, ще има една лента в посока Перник и две ленти за София. От 13 ч. до 7 ч. сутринта на следващия ден съответно ще има две ленти за Перник и една за София. Скоростта на движение в този участък от автомагистралата ще е ограничена до 50 км/час. Движението по АМ „Люлин\" не може да бъде пуснато по-рано, каквито бяха първоначалните планове на 22 октомври, тъй като продължава монтажът на анкери и мрежи на свлачището при 9-ти километър. Очаква се предвидените аварийно-възстановителни дейности да завършат до 26 октомври. Агенция „Пътна инфраструктура\" се извинява на шофьорите за причиненото неудобство, но извършваните ремонтни дейности са необходими за безопасността на движението при предстоящата зима.", "date": "2018.10.21", "title": "Ремонтират пътя през Владая"}
{"url": "http://standartnews.com/balgariya/elena_yoncheva_tvardi_che_vseki_vot_na_nedoverie_kam_gerb_e_zakasnyal-376914.html", "text": "\"Всеки вот на недоверие към ГЕРБ е закъснял\", заяви каза говорителят на ПГ на \"БСП за България\" Елена Йончева пред БНТ. Тя коментира, че всеки един българин, който е имал досег със здравеопазването, знае какво е състоянието му. Йончева обясни, че болниците дължат над 600 млн. лв., като над 200 млн. се дължат на чужди застрахователи, в резултат на което, много българи не могат да получат медицински услуги в чужбина. \"Много българи чакат за трансплантации, защото държавата не се е разплатила. Погромът в здравеопазването е огромен\", коментира Йончева. Тя припомни, че България е  на първо място в Европа по смъртност, на първо място по детска смъртност, на първо място по сърдечно-съдови заболявания и на първо място по предотвратима смъртност. Тя поясни, че 2/3 от хората имат ограничен достъп до здравеопазването и това не е констатация на БСП, а на правителството. \"Трябва да си отговорим какво здравеопазване искаме. Дали искаме то да е като в Латинска Америка, дали искаме здравеопазване- каквото е в Африка, като това, в страните от Третия свят, или здравеопазване- каквото има в Европа\", отбеляза Елена Йончева. Тя коментира, че около 50% от средствата за здравеопазване се дават от джоба на българина, докато в Европа цифрата е под 20%. \"Това означава, че здравеопазването в Европа е споделена отговорност- хората, които имат по- ниски доходи имат достъп до добро здравеопазване, какъвто достъп имат хората с по- високи доходи\", коментира Йончева. Тя обясни, че държавата трябва да гарантира правото на всеки един човек на здравеопазване. \"Погромът в здравеопазването е повсеместен и няма отговор-защо, при положение, че средства има\", заключи Елена Йончева.", "date": "2018.10.21", "title": "Елена Йончева твърди, че всеки вот на недоверие към ГЕРБ е закъснял"}
