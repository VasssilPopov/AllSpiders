{"url": "http://standartnews.com/sport/grisho_s_naynisko_klasirane_v_poslednite_10_mesetsa-374971.html", "text": "Най-добрият ни тенисист Григор Димитров загуби три позиции в световната ранглиста, след като отпадна в третия кръг на Мастърса в Синсинати и не успя да защити точките си от миналата година. Така от днес 27-годишният българин вече е осми в света с актив от 3790 точки. Той бе изпреварен от Кевин Андерсън (4615 т.), Новак Джокович (4445 т.) и Марин Чилич (4445 т.). Димитров заема най-ниската си позиция в ранглистата от 30 октомври 2017 г. След това той триумфира на финалния турнир в Лондон и се изкачи до рекордното в кариерата си трето място. Номер 1 в световната ранглиста остава Рафаел Надал с актив от 10 040 точки. Финалистът в Синсинати Роджър Федерер е втори със 7080 точки, следван от Хуан Мартин дел Потро (5500 т.) и Александър Зверев (4845 т.). Челната десетка се затваря от Доминик Тийм (3485 т.) и Давид Гофен (3435 т.). Следващият голям турнир е Откритото първенство на САЩ - US Open. Той започва на 27 август, а Гришо ще бъде поставен под №8.", "date": "2018.08.20", "title": "Гришо с най-ниско класиране в последните 10 месеца"}
{"url": "http://standartnews.com/biznes/kabinetat_iska_ostavkata_na_ralitsa_agayn_zaradi_faliraliya_zastrahovatel_olimpik-374976.html", "text": "Правителството иска зам.-председателят на Комисията за финансов надзор Ралица Агайн да си подаде оставката, заради случая със застрахователната компания \"Олимпик\". Това съобщи пред журналисти министърът на финансите Владислав Горанов. Той уточни, че това е позицията и на ПП \"ГЕРБ\", тъй като премиерът Борисов е и лидер на партията. Днес в Министерския съвет имаше среща на министър-председателя Бойко Борисов с министъра на финансите и с председателя на Комисията за финансов надзор Карина Караиванова-Ганозова, представители на застрахователния бранш, експерти и служители от ДАНС. Застрахователният кодекс не предвижда възможността правителството да поиска оставката на зам.-председател на КФН, изчерпателно са изброени и хипотезите, при които парламентът може да освободи предсрочно член на Комисията за финансов надзор и затова се надява Ралица Агайн сама да освободи поста. Българския Кодекс за застраховане предвижда клоновете на застрахователните фирми от страни на Европейския съюз да внасят вноски в Гаранционен фонд. Парите във фонда служат за покритие на щети при липса на застраховка гражданска отговорност. Парите от фонда не могат да служат за връщане на вноските на гражданите, които имат полици от \"Олимпик\". Ако кипърски съд обяви фирмата в несъстоятелност тези хора се превръщат автоматично в кредитори и ще получат автоматично пари от кипърския гаранционен фонд. Ако фирмата обаче бъде прекратена по друга начин, ще е нужна правна помощ. Именно за изясняване на тази ситуация днес в 14.00 часа министърът на външните работи Екатерина Захариева и министър Горанов викат в МВнР посланика на Кипър. Ще наемем и добра адвокатска фирма в Кипър която да ни помага за търсене правата на българските граждани, пострадали от дейността на \"Олимпик\", посочи Горанов. На срещата в МВнР днес ще бъдат поставени няколко основни въпроса, по които ще искаме съдействие на кипърските власти и официално потвърждение от кипърското финансово министерство за начина, по който ще тече процедурата, допълни министърът на финансите Горанов. КФН не се е поинтересувала от правилата и процедурите, които следват за ЗК \"Олимпик\" след обявяването на фирмата в несъстоятелност и не е уведомила Народното събрание и правителството за рисковете, които предстоят за застрахователния сектор. КФН не е обърнала и внимание за доста по-ниските цени, на които е продавала полици ЗК \"Олимпик\", каза финансовият министър. Горанов посочи, че компанията е превела неоснователно два милиона лева на Гаранционния фонд в България, които обаче трябва да бъдат върнати.", "date": "2018.08.20", "title": "Кабинетът иска оставката на Ралица Агайн заради фалиралия застраховател „Олимпик“"}
{"url": "http://standartnews.com/svyat/gartsiya_izleze_uspeshno_ot_poslednata_si_spasitelna_programa-374958.html", "text": "Гърция излезе успешно от последната си спасителна програма, договорена преди три години, за да помогне на страната да се справи с последиците от дълговата криза, обяви спасителният фонд на еврозоната, Европейският стабилизационен механизъм (ЕСМ), цитиран от Ройтерс. \"Днес ние можем да приключим благополучно програмата на ЕСМ без повече допълнителни спасителни програми, тъй като, за първи път от началото на 2010 г., Гърция може да си стои на краката\", каза в изявление председателят на управителния съвет на спасителния фонд Мариу Сентену. Португалският министър на финансите, който е и председател на Еврогрупата, отбеляза, че \"това е станало възможно благодарение на изключителните усилия на гръцкия народ, доброто сътрудничество със сегашното гръцко правителство и подкрепата на европейските партньори чрез кредити и облекчаване на дълговете\". Гърция договори през август 2015 г. спасителната програма с международните си кредитори - Европейския съюз, Европейската централна банка и Международния валутен фонд. ЕСМ отбеляза, че през последните три години е предоставил на страната 61,9 милиарда евро в подкрепа на макроикономическата корекция и банковата рекапитализация. Останалите 24,1 милиарда евро, които са били на разположение на Гърция по програмата, не са били необходими.", "date": "2018.08.20", "title": "Гърция излезе успешно от последната си спасителна програма"}
{"url": "http://standartnews.com/svyat/ot_esenta_merkel_shte_leti_bez_mnogo_luks_v_samolet_vtora_raka_snimki-374961.html", "text": "На фона на недостига на самолети за най-високопоставените представители на германските власти, канцлерът Ангела Меркел ще получи свой собствен \"Анги форс уан\" - ремонтиран, втора ръка \"Еърбъс А321\", но без редица от луксозните опции, с които правителствените самолети се прочуха. Дълго проточилото се формиране на новото германско федерално правителство постави необичайно предизвикателство пред германските въоръжени сили: тяхната полетна готовност. Бундесверът, като част от който Луфтвафе (германските ВВС) отговаря и за въздушния транспорт на представителите на властите по света, едва успява да се справи при ограничения брой самолети, с които разполага, в условията на натоварен график на официалните лица. Само външният министър Хайко Маас е пропътувал рекордните 118 000 км през първите си 100 дни на поста, което се равнява на три обиколки на земното кълбо. След като най-после успя да състави правителство в резултат на 6-месечни пазарлъци, канцлерът Ангела Меркел трябваше да наваксва с пътувания до страни като Китай, САЩ, Русия и Канада (за срещата на Г-7). Нови членове на правителството, като министрите на финансите Олаф Шолц и на икономиката Петер Алтмайер, също направиха първите си визити зад граница, а министърът на отбраната Урсула фон дер Лайен трябваше да посети германски войски, участващи във военни мисии в чужбина. Луфтвафе разполага само с осем ВИП самолета, което означава, че с пътуванията си канцлерът и министри й запълват до краен предел този капацитет. Така на Хайко Маас се наложи да пътува с редовен полет до Ню Йорк за един от най-важните си ежегодни ангажименти - гласуването в ООН за избиране на Германия за непостоянен член на Съвета за сигурност. Недостигът на ВИП самолети се усложнява и от факта, че канцлерът и президентът трябва да разполагат и с резервен самолет при пътуванията си в случай на проблем с основния. През юни посещението на президента Франк-Валтер Щайнмайер в Беларус бе забавено в последната минута заради повреда на хидравликата на неговия самолет. През декември 2015 г. Меркел трябваше да се прехвърли на военнотранспортен самолет за визитата си в Индия, след като в последния момент бяха открити повреди в официалния й самолет. Всички тези безпокойства за правителството обаче може би скоро ще останат в миналото. През последната година и половина фирмата \"Луфтханза техник\", която се занимава с поддръжката и модификацията на авиопарка на германската авиокомпания, работи върху преоборудването на един \"Еърбъс А321\", който ще се присъедини към правителствения авиоотряд. Очаква се самолетът да бъде предаден на въоръжените сили през септември и да стане официалният самолет на канцлера Меркел, поради което вече го наричат \"Анги форс уан\" (бел.ред. игра на думи с названието на официалния самолет на президента на САЩ). В момента текат финалните му изпитания, преди да бъде официално одобрен през последната седмица на август. Самолетът е част от авиопарка на \"Луфтханза\" от 2000 г. и носеше името на германския град Нойщат ан дер Вайнщрасе. Логото на \"Луфтханза\" ще бъде сменено с германското знаме и с надпис \"Федерална република Германия\", но това ще стане в последния момент преди предаването му. А защо правителството избра самолет \"втора ръка\"? \"Беше по-евтин и, следователно, по-приемлив за джобовете на данъкоплатците\", казва Капитан Дитер Бракониер, който отговаря за Отдела за оборудване, информационни технологии и употреба в Бундесвера. Точният размер на разходите не е известен, но се предполага, че преоборудването на самолета е струвало стотици милиони евро. \"Този самолет е бил избран, защото е бил много добре поддържан\", заявява Харалд Прис, мениджър по проекти в \"Луфтханза\". \"Това е като при колите - възрастта не е от значение, важно е как са били поддържани\" , допълва още той. Експертите на \"Луфтханза техник\" са обновили и модернизирали напълно този \"Еърбъс\", повишили са товароподемността му с 4 тона и са променили изцяло интериора. Според Прис са направени общо 180 модификации, което обяснява защо преустройството на самолета е отнело толкова много време. Базираната в Хамбург \"Луфтханза техник\" по принцип не се занимава с правителствени самолети, но този случай не бе особено предизвикателство за нея. Компанията има опит от миналото с ВИП самолети за богати бизнесмени. За \"Луфтханза\" в Хамбург в тази сфера работят 1000 души и още 450 на други места. Новият правителствен самолет може да вози до 84 пътници, 14 от които в предната ВИП зона, където Меркел или други ключови министри ще сядат с най-близките си сътрудници. Останалите 70 места са запазени за членове на делегациите, служители от охраната, журналисти и други гости. За разлика от обичайните луксозни правителствени самолети, този А321 на Меркел явно няма да разполага с много екстри. Местата в зоната за делегации, например, ще бъдат същите като тези в икономична класа на пътническите авиокомпании. На борда няма да има и душ. Предполага се, че самолетът ще има обсег на летене от около 5000 км и ще може да се използва за къси полети в Европа и за полети на средни разстояния до региони като Северна Америка. Канцлерският самолет, заедно с другите правителствени самолети, извършват средно 2500 полета годишно. С цел защита на най-високопоставените държавни ръководители военните са инсталирали в самолета много военно оборудване, системи за отбрана и най-новите комуникационни устройства, подробностите за които остават тайна. Очаква се самолетът да започне правителствени полети от ноември. Има предложение той да бъде кръстен на името на бившия германски външен министър Ханс-Дитрих Геншер, който кръстосваше света надлъж и нашир по време на 18-те си години на този пост. Засега обаче не е потвърдено дали това предложение ще бъде прието.", "date": "2018.08.20", "title": "От есента Меркел ще лети без много лукс в самолет „втора ръка“ (СНИМКИ)"}
{"url": "http://standartnews.com/kultura/fotovakantsiya_sabira_maystori_na_obektiva_v_kamchiya-374974.html", "text": "За 24-ти път на брега на Черно море, ще се съберат любители и професионални фотографи за поредното издание на Фотоваканция. В дните между 3 и 9 септември в курорта Камчия ще се проведат множество изложби, лекции, дебати, презентации и демонстрации, уъркшопове, конкурси.  Морската локация с интересни сюжети за снимане, срещата с топ фотографи, най-добрата техника и множеството творчески предизвикателства, превръщат Фотоваканция 2018 в едно от най-чаканите събития на годината за гилдията. Тази година участниците ще имат възможността да работят с едни от най-изтъкнатите фотографи у нас. Поканата на организаторите са приели Александър Новоселски, който ще изнесе лекция за тънкостите на комерсиалната фотография, Енчо Найденов�и Яна Пенева ще провокират с лекции и фотосесии на тема портретна фотография, а концептуалната фотография ще разнищи един от корифеите в този жанр Любомир Сергеев В неговата програма е включена фотосесия с три грации от националния отбор по художествена гимнастика и уъркшоп по концептуална фотография. Дилян Марков се включва с лекция на темата \"Пътувай, за да разказваш истории\". Любителите на въздушната и пейзажната фотография ще имат възможността да работят с Явор Мичев. В последния ден на Фотоваканция акцент ще бъдат \"Пейзажи на плажа\" с отличения в конкурса Sony World Photography Award 2018 българин Веселин Атанасов. Участниците и тази година ще работят в професионално студио, ще могат да  тестват съвременна техника, ще разполагат с модели, които ще се включват в  творческите им задачи. В програмата са включени още много дискусии, изложби, творчески работилници В добавка красиви плажове, изгреви, залези и всичко, което свързва фотография и ваканция в перфектна комбинация. „Фотоваканция\" се провежда за първи път в далечната 1983 г. като  свободен форум за изява на българските фотографи и поле за обмен на идеи. С известно прекъсване след 1989 -та всяка година през септември „Фотоваканция\" събира над 500 участници. За тези години са проведени безброй лекции, творчески работилници, над 300 изложби и са раздадени на 300 награди. От 3-ти до 9-ти септември Фотоваканция 2018 ще бъде на ново място, с нови идеи, предизвикателтва и преживявания – същият неповторим дух!", "date": "2018.08.20", "title": "Фотоваканция събира майстори на обектива в Камчия"}
{"url": "http://standartnews.com/svyat/yapontsi_priklyuchiha_s_aziatskite_igri_zaradi_platena_lyubov-374969.html", "text": "Японският олимпийски комитет изгони четирима играчи от мъжкия баскетболен отбор, който се състезава на Азиатските игри. Причината е, че спортистите са си позволили да отидат в хотел в Джакарта след мач, за да се насладят на платени женски ласки. Ръководителят на японската делегация Ясухиро Ямашита даде извънредна пресконференция в столицата на Индонезия, на която съобщи, че играчите повече няма да защитават цветовете на националния отбор, защото са нарушили правилата на комитета. Юра Нагайоши (27), Такуя Хашимото (23), Такума Сато (23) и Кейта Имамура (22) напуснали Джакарта рано тази сутрин, за да се завърнат в Япония. Четиримата баскетболисти напуснали селото на спортистите след 22 ч. в четвъртък, за да вечерят. По-късно същата нощ те платили за \"услугите на проститутки\", каза още Ямашита. След победата над Катар с 82:71, спортистите посетили японски ресторант в голям развлекателен район в Джакарта, известен като Блок М, облечени в униформите на националния отбор. След вечеря те били представени на няколко жени, които впоследствие завели в близкия хотел, където останали до петък сутринта. \"Тези действия нарушиха кодекса на поведение на националния отбор... и предадоха очакванията на японския народ. Като ръководител на делегацията заявям, че това е много жалко и искрено ви се извинявам от цялото си сърце\", добави Ямашита. Останалите осем баскетболисти от отбора ще продължат участието си в турнира, който приключва на 1 септември. Няма да бъдат викани нови играчи на мястото на провинилите се атлети.", "date": "2018.08.20", "title": "Японци приключиха с Азиатските игри заради платена любов"}
{"url": "http://standartnews.com/mneniya/v_tarsene_na_brak_po_smetka-374987.html", "text": "След като президентът на САЩ Доналд Тръмп активизира своята изолационистка политика се търсят нови партньорства. Това ясно пролича от срещата между германския канцлер и руския президент. Ясно е, че Владимир Путин е президент, който е под растящ икономически натиск. Затова търси сближаване с Европа. Путин знае, че може да го постигне чрез Меркел и с Меркел. Канцлерът, от друга страна, също има интерес, особено с поглед към президента във Вашингтон, с който все по-трудно се партнира. Така, срещата между двамата е израз на политически прагматизъм, а не на приятелски чувства. За сближаване говори и фактът, че предварително беше договорено да няма изявления за медиите, да няма пресконференция - Бяха обсъдени много и важни въпроси. Беше обърнато внимание, че мирният процес в Украйна е зациклил. Според Меркел, там отговорността е, както на европейските държави, така и на Русия, която е постоянен член на Съвета за сигурност на ООН и затова е необходимо да се търсят решения заедно. В Украйна мисия  на сините каски на Обединените нации би могла да доведе до раздвижване. До момента обаче договорки по този въпрос няма. Има обаче единомислие по енергийната политика. Въпреки протестите на САЩ, но и на Украйна, президентът на Русия и канцлерът на Германия заявяват, че ще работят за осъществяването на оспорвания газопровод Северен поток- 2. Киев е загрижен, че повече няма да транзитира руски газ през територията на Украйна. По този начин ще спаднат финансовите постъпления. Това Меркел отчита като проблем, защото отправя ясно послание към Украйна. Според нея Киев трябва да е наясно, че ще играе роля заедно със Северен поток-2. Това ще стане, когато започнат разговори с ЕС, с Русия и с Украйна. Така икономиката бе сред важните теми, които двамата лидери обсъдиха. Путин държи транзитът през Украйна да се изчислява от Русия. Още веднъж - Но, и двете държави, Русия и Германия, биха могли да имат икономически ползи една от друга. Това, според президента на Русия, е нещо, което трябва да се задвижи, но санкциите които от европейска страна бяха наложени, правят все повече проблеми, и то тъкмо в икономически план. Така се стига до един затворен кръг на разговорите, който връща към ситуацията в Източна Украйна. Санкциите, които бяха наложени на Русия, не бяха въведени произволно, това се забравя. Те бяха въведени, защото беше подписано споразумение в Минск, под което сложиха подписи всички страни. И това споразумение не се изпълнява и затова бяха въведени санкции. По другата важна тема, ситуацията в Сирия, от изявление на говорителя на Кремъл Дмитрий Песков, разбираме, че Меркел и Путин са договорили нов формат за решение. Той включва Сирия, но включва и Русия, Германия и Франция. Надеждата на Ангела Меркел е, че ако се освободи пространство и възможност за връщане на сирийски бежанци от Европа в родината им, това ще облекчи ситуацията на Стария континент. В Сирия също става въпрос за пари. Путин настоява Ако не се възобнови инфраструктурата, ако не се създадат възможности за нормален живот там, тогава живеещите в чужбина бежанци няма да могат да се върнат. Путин обръща внимание не само на онези, които са в Европа, а на милионите бежанци, които са в Ливан, в Турция и в Йордания. Меркел, от своя страна, предупреждава за необходимостта от политически поцес, така че да се стигне до край на боевете в Сирия. Според нея, в Идлиб трябва да се избегне хуманитарна катастрофа, защото намялването на военното напрежение и стълкновенията между враждуващите групировки по никакъв начин не гарантира мирен ред, не осигурява  ежедневие, предпоставка за нормален живот. Срещата на Меркел и Путин е колкото важна за Русия, толкова и за Германия, а от друга страна -  не е и без  значение за Европа.", "date": "2018.08.20", "title": "В търсене на брак по сметка"}
{"url": "http://standartnews.com/sport/ludogorets_pobedi_tsska_i_kachi_levski_na_varha-374967.html", "text": "ЦСКА вече не е лидер в Първа лига след като загуби като гост на Лудогорец с 0:1 в дербито на петия кръг на шампионата, съобщава БТА. \"Червените\" допуснаха първа загуба за сезона и отстъпиха първото място на Левски. Победата пък позволи на разградчани да се приближат на две точки до ЦСКА и на три до Левски. Попадение на Вандерсон през първото полувреме се оказа единствено в мача и достатъчно за минималния успех на разградчани. Лудогорец доминираше в началните минути и създаде няколко добри възможности за гол. В 12-ата минута Марселиньо получи право да изпълни пряк свободен удар пред наказателното поле, но ударът му бе спасен от Черниаускас. Малко след това Сисиньо стреля мощно, но Мауридес подложи глава и не позволи на топката да стигне до вратата. Домакините нанесоха своя удар в 21-ата минута след груба грешка в защитата на ЦСКА. Натанаел изведе непокрития Вандерсон сам срещу Черниаускас, но вратарят добре затвори ъгъла и спаси, но след това излезе напред и позволи на Вандерсон да го прехвърли и да прати топката в мрежата. Грешка в тази ситуация допусна и младият Ангел Лясков, който не застана да голлинията до връщането на вратаря и позволи на Вандерсон да намери опразнената мрежа. След гола ЦСКА погледна по-смело в предни позиции, но рядко стигаше в опасна близост до вратата на домакините. Тиаго отправи удар от границата на наказателното поле, но без проблеми за Хорхе Броун. В края на първата част \"червените\" имаха претенции за дузпа след съприкосновение между Моци и Мауридес, но реферът Николай Йорданов подмина ситуацията. ЦСКА започна по-офанзивно втората част, но това отвори пространства в защитата на \"червените\". Въпреки че привидно владееха инициативата, първата голова ситуация след почивката бе пред Черниаускас. В 51-ата минута Върджил Мисиджан бе изведен на стрелкова позиция, но стреля слабо право в ръцете на вратаря. Пет минути по-късно Вандерсон бе изведен сам срещу вратаря с пета от Сисиньо, но закъсня с удара и бе блокиран от защитниците на ЦСКА. ЦСКА бе близо до изравнително попадение в 76-ата минута, но след прецизно изпълнение на пряк свободен удар от Тиаго Родригес топката \"кацна\" на напречната греда. В добавеното време голмайсторът на ЦСКА Мауридес на два пъти можеше да вкара, но най-напред ударът му премина на сантиметри встрани от вратата, а след това шутът му бе париран от играч на Лудогорец.", "date": "2018.08.20", "title": "\"Лудогорец\" победи ЦСКА и качи \"Левски\" на върха"}
{"url": "http://standartnews.com/svyat/arestuvaha_za_izmama_visokopostaveni_predstaviteli_na_ruskiya_kosmicheski_sektor-374957.html", "text": "Трима високопоставени представители на руското ракетно-космическо предприятие \"Енергия\" бяха арестувани за корупция, предаде Франс прес, като се позова на Следствения комитет (СК) на Руската федерация. Алексей Белобородов - заместник-директорът на компанията, която произвежда пилотираните космически кораби \"Союз\" и товарните \"Прогрес\" - и двама негови подчинени са задържани. На тримата са повдигнати обвинения в опит за измама. СК отбеляза, че арестите са били извършени в рамките на разследване, водено с \"активната помощ\" на Федералната служба за сигурност (ФСС). В края на миналия месец ФСС проведе няколко обиска, насочени срещу руския космически сектор, в съответствие с разследване за държавна измяна, съобщиха местни медии. Те бяха проведени в Централния научноизследователски институт по машиностроене (ЦНИИмаш) - главния изследователски институт на руската космическа промишленост - чийто служител Виктор Кудрявцев бе арестуван. Според в. \"Комерсант\" десетина служители от сектора са заподозрени, че са предали на западни тайни служби секретна информация за проекти за руски хиперзвукови оръжия. В началото на март руският президент Владимир Путин се похвали с нови, по думите му, непобедими хиперзвукови и подводни оръжия, разработени от неговата страна.", "date": "2018.08.20", "title": "Арестуваха за измама високопоставени представители на руския космически сектор"}
{"url": "http://standartnews.com/mneniya/golyamata_avstriyska__svatba_i_putin-374953.html", "text": "Със сигурност стоте австрийски високопоставени гости на бракосъчетанието занапред ще бъдат  сред най-канените на светски събития, за да разказват любопитни подробности от руското съботно шоу в ресторанта Gasthaus Tschepee в една от най-известните винарни \"Чепе\" край Грац. Дни преди сватбата на 53-годишната министърка Карин Кнайсъл с по-големия с 12 години предприемач Волфганг Майлингер стана ясно, че Путин ще уважи събитието на път за срещата си с германския канцлер Ангела Меркел . Информацията изтече първо от готвача в ресторанта, който бе принуден да обяснява защо десетки униформени и цивилни полицаи обикалят от седмици в околността и дори пускат дронове. Той не издаде сватбеното меню, но заяви, че искрено се надява гозбите да се харесат на руския президент Дали това е станало още не се знае, но всяка стъпка от 100-минутния престой на Путин на сватбата бе запечатан с телефоните на всички гости. Повечето от тях пристигнаха още в 11 часа сутринта, както бе посочено в поканите. Официалният старт за 14 часа обаче беше отложен, защото ВИП гостът се забави. За да намали закъснението, Путин отказа хеликоптер от летището в Грац, а предпочете лимузината. Пътуването му с кола из австрийската провинция затвори пътищата и изкара всички полицаи на кръстовищата. В официалната справка се твърди, че в охраната са били включени 300 австрийски полицаи и около 50 антитерористи от спецзвеното \"Кобра\". Толкова са били и журналистите на събитието. Веднага щом излезе от колата, Путин връчи жълти полски цветя на булката, облечена в традиционна австрийска носия. Букетът бе гарниран с три целувки и три подаръка - по един от всеки руски гост. Заедно с президента Путин, на семейното тържество дойдоха двама от най-близките му хора - прессекратарят  Дмитрий Песков и съветникът Юрий Ушаков. Направи впечатление отсъствието на външния министър Сергей Лавров, който би трябвало най-добре да познава австрийската си колежка. Но липсата му има своето политическо обяснение Путин всячески се опитва да създаде впечатление, че това е частна, а не политическа визита. В последните дни представител на австрийското министерство нажежи страстите с изявление, че сватбеното  посещение на Путин е работна визита. Наложи се Кремъл да прави ответно съобщение, че присъствието на президента на  тържеството е с личен характер и няма да доведе до промяна на външнополитическия курс на Австрия. Присъствието на Лавров щеше да разбие на пух и прах версията на Москва, защото четиримата руснаци от най-висшия политически кръг бяха точно преговарящият екип в Хелзинки с американския президент Доналд Тръмп. Появяването на сватбата на десетима от прочутия хор на донските казаци бе счетено първоначално като големия подарък на Путин за младоженците. Това накара противниците му да обиколят хотелите в провинцията, да изчислят командировъчните на певците и да заключат, че руският данъкоплатец е олекнал с 24 000 евро, заради прищявката на президента да подари няколко руски песни на домакините и гостите на сватбеното тържество. По-късно обаче се оказа, че това е било просто музикален подарък, а истинските руски дарове са други. И ако тулският самовар е явен знак за очаквано бъдещо гостоприемство, то старовремската преса за масло сигурно е с препратка към историята на световно известното алпийско масло. Десетки са предположенията, които вървят в социалните мрежи. Едни от тях са, че Путин е дал копие от една от най-известните картини на Питер Брьогел- Стария. Един от най-известните фламандски художници през 16 век е прочут с пейзажите и битовите сцени. Една от най-известните му картини, която се пази в галерията във Виена, е \"Селска сватба\". Правени са и правени десетки копия, някои от които са дело на синовете на Брьогел. Подобни картини са една от страстите на младоженеца Волфганг Майлингер, който освен с голямата си банкова сметка, почитта към виното и лозовите масиви, както и интереса към джудото, засега остава загадка за широката общественост. За разлика от него, биографията на булката Карин Кнайсъл е добре известна. Тя е родена във Виена, но още на 7-годишна възраст заминава с родителите си за Аман, столицата на Йордания. Баща й е личен пилот на самолета на йорданския крал Хусейн I, а майка й - стюрдеса. Разнасяйки напитките на знатните гости на краля, сигурно майката на Карин си е мечтаела за кралска сватба на дъщеря си. Но едва ли е представяла, че в най-радостния си ден, дъщеря й ще е външен министър на Австрия, а личен неин гост ще е един от господарите на света. След завършването на университетите в Йордания и Израел, Кнайсъл прави забележителна кариера и от декември миналата година сяда в креслото на дипломат номер едно от квотата на коалиционния партньор на управляващата Австрийска народна партия - Партията на свободата. Именно тази формация подписа договор за сътрудничество с руската Единна Русия  и Когато Владимир Путин избира Виена за първа външнополитическа визита след рекордната си победа на изборите през май, Карла е сред министрите, които първи стискат ръката му на официалните срещи. И в края на разговорите, любезно го кани на сватбеното си тържество. Руският президент не закъснява с отговора. За някои той е напълно изненадващ, за други - повече от закономерен. Без съмнение новият мандат на Путин върви с нов имидж. Образът на затворения между  дебелите стени на Кремъл диктатор на Изтока вече е описание само на американските демократи- конгресмени и на върлите почитатели на Сорос. Днес Путин е приветлив домакин, който накара милиони фенове да изживеят прекрасни емоции на световното първенство по футбол. Стоя под дъжда без чадър, както всички френски и хърватски играчи, докато лично ги закичваше  с медали. Днес той обещава на Русия не само сигурност, но и икономически просперитет. Сменя олигарси, арестува губернатори и говори за нов икономически ред, който е основан на принципите на справедливостта и антиглобализма. Независимо от протестите в Америка и обвиненията за намеса в изборите, той не се притеснява да хвали Доналд Тръмп и да пледира за намаляване на общественото напрежение и разговори на основата на взаимната изгода. Направи го в и Хелзинки, където вместо да демонстрира сила и да пристигне с новата си космическа подводница, кацна на летището и     остана невъзмутим дори и след поредицата от протести, заради които едвам се придвижи до двореца. Направи го и в  Южна Африка, където  събра лидерите на БРИКС и с усмивка обяви как новият световен ред чука на вратата ни. Новият Путин изненада и гостите на сватбата на Карла и Волфганг. Танцува безупречно с булката, която накрая на танца дори му се поклони до земята. После На тръгване дори написа пожелание на младоженците на капака на колата и за всеобщо учудване го загради с розово сърчице. И зарадва репортерите, като се обърна към тях и извика \"Горчиво!\". Без съмнение, новият му образ зарадва Изтока и притесни Запада. Защото Путин не крие, че се чувства добре в Европа. Докато Брюксел готви нови санкции заради предполагаемото отравяне на двойния шпионин Скрипал, руският президент се наслаждава на вниманието, което привлича и в Австрия, и в Германия. Едва ли до смях обаче му е на австрийския канцлер Себстиан Курц, който пое председателството на Съвета на Европа. 31-годишният амбициозен лидер трудно ще защити думите си, че Австрия е независима и иска да е мост между Европа и Русия. Защото съмненията, че е Троянски кон на Москва стават осезаеми, особено след голямата австрийска сватба и Путин.", "date": "2018.08.20", "title": "Голямата австрийска  сватба и Путин"}
{"url": "http://standartnews.com/mneniya/chak_nakraya_shte_razberem_koy_vladetel_lezhi_v_maltepe-374972.html", "text": "- Проучванията на Малтепе ги правим от близо три години с финансовата помощ на община Пловдив. Започнахме ги благодарение на кмета на града Иван Тотев. Проучването на един обект обаче не се състои само в неговото разкопаване, а и в изучаване на цялата  археологически топонимия в областта, извършване на изследвания с геофизика. Моята тясна специалност, дисертация и хабилитация са свързани с погребални практики. Занимавам се с тази тематика от 30 години. На практика аз съм започнал проучването на тази могила още през 1998 г. През 2000 г. правихме частични проучвания със специалисти, когато още нямаше подходяща техника. Това, което се открива сега, е резултат на много години работа. В общи линии, аз предполагах какво има там, защото не всяко проучване с недеструктивни методи ни дава пълна картина. - Могилата на Малтепе наистина е с впечатляващи размери. Диаметърът й е 140 метра и е била висока реално 26 метра. Ако направим изчисления, това означава, че около 89 хиляди кубика пръст са насипани в тази могила. Следователно става въпрос за участието на много хора, в гробницата са вложени много труд и много средства. Което означава, че вътре е положен много важен владетел. Аз отначало бях наясно, че има гробница. В края на миналата година с наши специални методи я локализирах къде е разположена - в центъра на могилата, на кота 0. Даже изследванията показваха, че гробницата е висока някъде около 8 метра. Това бяха резултатите през октомври м.г. Тази година започнахме отново проучвания с електротомография с помощта на млади специалисти от Минно-геоложкия университет. С голяма точност те локализираха една аномалия на пет метра под върха на могилата. Аз по принцип, за разлика от много други колеги, могилите ги проучвам от върха надолу, къде с техник, къде на ръка, защото този метод не позволява никакво разрушаване на някакви артефакти. - Аномалията беше регистрирана от геофизиците на 5 метра дълбочина от върха, те я локализираха с абсолютна точност къде е. Оттам-нататък се установи, че ние откриваме нова гробница, изградена от тухли, с ломени камъни и хоросан. На практика останах доста озадачен, защото нито в българската, нито в тракийската погребални практики, като се започне от бронзовата епоха до края на римския период, при това нито в Гърция или Рим или някъде другаде, където хората са използвали могили, са откривани две гробници една  върху друга. В случая в един етап ние мислехме, че сме попаднали точно на нещо такова. Тази гробница, която я регистрирахме миналата година, в основата на могилата и тази на върха. И тъй като те съвпадаха в една ос, с моите млади колеги в екипа коментирахме, че няма да можем да проучим втората, ако не махнем горната. Обаче в един момент продължиха проучването и с архитект Даниела Стоянова коментирахме какъв е този феномен две гробници една върху друга. Не искахме и не можехме да допуснем, че това е една сграда, защото го имаше и този вариант. И двамата бяхме единодушни, че едва ли има 20 метра висока гробница. Оказа се обаче точно това, което е извън стандартите. - Иманярският изкоп беше дълбок 9 метра и водеше надолу към центъра на могилата. Той е много широк- някъде към 15-20 метра, но е много стар. Може би е правен преди стотина години, тъй като той с времето беше почти запълнен от срутването. В резултат на този иманярски изкоп е разбит покривът на гробницата, ако наречем така най-горната малка пирамида. Тя е 7 на 7 с височина 2 метра. Южно от тази най-горна пирамида открихме три мраморни блока, всеки един от който тежи от порядъка на 600-700 кг, близо тон. Явно те са били избутани от иманярите. Ние ги вдигаме с багери и с колани. Установихме, че това са блокове, изсечени от мрамор, като с железни скоби се е извършвала хоризонтална връзка между тях. Т.е. те са представлявали постамент, който е бил върху покрива на гробницата. По средата му е имало някаква вдлъбнатина, в която е била монтирана най-вероятно статуя. Тя е била или на този, който е погребан, или на божеството, който той е почитал. Това обстоятелство само за себе си също е уникално, защото в много малко такива гробни съоръжения в света, главно на територията на Рим и на азиатските царства, са издигали такива статуи  върху монументи от рода на мавзолеи. Като имаме предвид, че съоръжението е 8 метра високо, върху което е стояла статуята на погребания владетел, можем да си представим за  владетел от какъв ранг става въпрос. - В археологията законът е, че всичко се разбира последния ден преди свършването на разкопките. Така че, все още сме много далече. Но могилата Малтепе наистина може да е гробница само на император или на тракийски владетел. Там не може да е положен общественик от управлението на Филипопол, тъй като тук говорим за римския период,  2-3 век преди Христа. - Ние сме разкрили само 8 метра от южната страна отгоре-надолу. Тя е строена с ломени камъни споени с хоросан, като през 5 метра има контрафорси от правоъгълни тухли и гранитни блокове. Явно по цялата гробница от външната страна фугите са декорирани и измазани с хоросан. Оттук-надолу за да стигнем основата на тази гробница, ние трябва да слезем още 12 метра на дълбочина, което е огромен труд и става бавно. - Тази могила е била обградена с крепида, която е била дълга 450 метра. Така че тук имаме един огромен монумент, който е висок заедно със статуята 22-23 метра. Сега имаме 20 метра регистрирана висока сграда, защото върхът е разрушен от иманярите. Оградената с крепида статуя ясно показва, че това е някакъв гробен мемориал, който е бил на изключително висока почит. По външната периферия, където правихме разкопки миналата година, намерихме над 20 култови ями, които са правени точно с цел депониране на дарове и поклонения и извършване на възпоменателни ритуали за този, който е погребан вътре. - Факт са археологическите материали и артефакти, на базата на които се прави датировката. Вече при трета година разкопки, имаме открити някъде към 50 монети, глинени съдове и една бронзова фибула. В всички архологически материали се датират от средата на 3 век след Христа. - Използваната смес между тухли и камъни не е отправна точка. С нея не може да се датира, тъй като тя се появява през 1 век и се разпространява чак до пети век. И ако тръгнем оттук, че могилата е строена 3-и век, тогава не можем да говорим въобще за никакви тракийски царе, единствено за римски император, защото по това време одриското царство било вече отдавна ликвидирано. Тракия по това време се управлява от римски императори и от техните легати. При тази датировка може да се разсъждава, че монументалната гробница в Малтепе е принадлежала на император. И по-конкретно за някой от т. нар. войнишки императори, защото по това време те управляват. Става въпрос за генерали, които ги издигат легионите. Те стават императори, принуждавайки сенатът да ги признае за такива. Засега може да гадаем кой владетел е погребан в Малтепе. За Траян Деций се знае, че е убит със сина си до Абритус (днешен Разград), но не е ясно къде е погребан. Друг войнишки император от малко по-късно време е Галерий. Той е роден в Сердика и според някои историци е погребан там, но няма категорични писмени сведения за това. Трети римски венценосец, произхождащ от Илирия е Аврелиан. Той е убит в района на Византион, но за него също не се знае къде е положен. - Не винаги въпросът е в средствата.  Пари не искам, искам подкрепа. Самите проучвания си имат своята методика, но главно ще продължим с нови електротомографски изследвания. - Важното е, че наистина Министерството на културата, Община Пловдив и държавата в лицето на премиера, веднага реагираха. Защото един такъв новооткрит гробен паметник или археологически обект, ще има и много голямо значение не само за българската, но и за световната археология. Да оставим разкопаването, но после и самата реставрация и превръщането му в туристически обект, това са трудоемки финансово обвързани дейности, които не са само по силата на една община.", "date": "2018.08.20", "title": "Чак накрая ще разберем кой владетел лежи в Малтепе"}
{"url": "http://standartnews.com/mneniya/prez_noemvri_shte_dobiem_parvoto_zlato_ot_ada_tepe-374973.html", "text": "- Рудникът започна работа в края на юни. Целта сега е да се натрупа табан, това е един запас от добита руда, така че, когато обогатителната фабрика започне работа, да има достатъчно материал, който тя да преработва. Предвиждаме в края на ноември или началото на декември да започнем въвеждането й в експлоатация. - Да, можем да го кажем. В момента текат преговори в кое преработвателно предприятие ще изпратим извлечения концентрат. - Това е награда на целия наш екип, на всички хора, които работят във фирмата, тъй като социалната отговорност за нас е наистина може би най-важния елемент. Абсолютно всички знаем, че минната индустрия е единствената, която е свързана с природата.  Нашата цел е така да работим, че да минимизираме негативните ефекти. - Конкретно, приключихме първия етап на една програма, която е за защита на застрашените два вида костенурки в района. Всички те бяха  преместени извън индустриалната територия на рудника, която беше обградена с ограда. Освен това във всяка една от тези костенурки беше имплантиран чип и сега те могат да бъдат наблюдавани и да се изучава тяхното поведение, което е един вид нашето участие в опазването на природата. Друг наш проект е пречиствателна станция за отпадните води, които Разбира се, като тръгне производството, нашите планове са така, че производството да работи на затворен цикъл. Иначе казано, да не изхвърляме вода, която е скъп и ценен ресурс. - Взели сме всички нужни мерки това да не се случи. Промишлените води след утаяване се връщат обратно в преработвателния процес. Индустриалната площдка пък е изолирана така, че там да не попадат дъждовни води. Дори тези, които валят директно върху площадката, се събират, пречистват и влизат в производството. Ако се стигне до огромни валежи, и се налага изпускане на води, тогава ще използваме тази пречиствателна станция. Каквото се изпусне, ще бъде с качеството на питейна вода. По-чиста, отколкото от природата. - Напълно се съобразихме със страховете на хората. Нормално е това, което не познаваш, да те плаши. Изцяло премахнахме цианидната технология. Работим по нормалната конвенционална технология за обогатяване на минерални руди. Процесът на обогатяване или флотация е абсолютно идентичен на процеса на пране на дрехите. Постъпва смляната руда, подава се вода, подават се тези пенообразуватели и се разбърква. Получава се тази пяна и за нея се залепват минералните частици. И те се отделят и остава един вид изпраната скална маса без минерални частици. - Имаме договор с Археологическия институт на БАН за постоянен мониторинг върху нашите дейности, така че, ако случайно се открие нещо, те да могат да го вземат да го съхранят. Понастоящем са намерени от археологическия екип на д-р Христо Попов почти 18 тона керамика и артефакти. Този договор е до момента в който приключим закриването и рекултивацията на рудника след 13-15 години. - В античността са добити най-богатите части, които са били на повърхността. Сега колкото по-навътре се отива, толкова по-ниско е съдържанието на злато, толкова по-скъп и енергоемък е добивът. Хълмът Ада тепе е бил между 7 и 9 метра по-висок, но този масив е бил изкопан и свлечен при добива на древните траки. След това извличането на злато е спряло, защото вече технологично и икономически не е било изгодно. За тях всичко останало е било баластра, която за нас сега е руда. Защото  технологиите са се развили и икономическият смисъл на добиването на този метал вече е различен. В един тон руда средно има между 3-3,5 грама злато. Крумовград и Челопеч са средни находища. Значи в кубик руда при обемно тегло около 3 тона имаме около 9-10 грама злато. Човешката цивилизация се основава на  експлоатиране на природните ресурси и трансферирането им в полезни за хората продукти. Без миннодобивната индустрия няма да има много неща, като и модерните мобилни телефони. Може ли да кажем на нашите деца да си изхвърлят телефоните ? Между другото, наскоро попаднах в един разговор, в който критикуваха една учителка на първолаци, която оставила децата без надзор и отишла да изпуши една цигара. На упреците тя отговорила, че всички деца имат айфони и няма да мръднат никъде извън сградата, защо навън няма свободен интернет. Този пример показва колко много се променя светът и нуждите на хората. - Геоложките запаси, както са проучени, са за почти 27 тона. За съжаление няма технология, която да изземва на 100 % тези запаси. Ние предвиждаме да успеем да извлечем около 95 %. Но после следва преработване в обогатителната фабрика, където отново има степени на извличане. Затова нашите планове стигат до 85- 87 %. - Аз няма да влизам в политически разговори. Само ще напомня как работи минерално-суровинния бранш. Ако една фабрика или производство може да го изнесеш от една държава в друга, то за селското стопанство и минната индустрия това е невъзможно. То си е там, където природата го е създала. Но пък там, където го е създала, не винаги има това търсене. В България как да се използва злато, ние за съжаление не правим телефони. Мисля, че над 50 години вече не съществува златното покритие на парите ни.  Така че независимо коя компания го добива, това злато ще бъде изтъргувано по цени на световните борси. И ще го купят тези, които имат нужда от него. Едно находище или един метал, докато е в земята, не струва пари. Получава икономически смисъл, когато се извлече и се предостави на индустриите. Когато се говори, че в България концесионните такси са ниски, не се казва колко са те в другите страни. Твърдят, че някъде били 100 %. Кой е този инвеститор, който ще отиде да инвестира нещо, от което ще му удържат 100 %. Няма икономическа логика ! Важно е също по каква формула се изчислява и какво се включва в тези концесионни такси. Защото там, където те са 30-35 %, изчислени по същия начин таксите в България са от порядъка на 38-42 %. Всички казват, че САЩ са икономически най-развитата страна в света, а там с изключение на два-три щата концесионни такси няма. Трябва да се отчита, че всяко работно място в минната индустрия генерира още между 5 до 7 работни места. В България има няколко фирми от нашия сектор, които смело мога да кажа, са на световно ниво. И двете дружества на „Дънди\" са регистрирани в България, плащаме абсолютно всички данъци тук. А една част от печалбата, при това значителна, отива за инвестиране в Крумовград. ? - Вече не е бедна. Наемът за едностаен апартамент с малка кухня там вече е 500 лева на месец, даже в областния център Кърджали е по-евтино. Животът в Крумовград наистина се променя. Понастоящем имаме наети 162 човека производствен персонал. Не слагам в това число тези, които са наети за временно строителство и кратковременни дейности. От тези 162-ма души, които ще работят през всичките години, само 9 не са от Крумовград. - Аз все пак имам някакво участие в минно-геоложкия университет, направихме едно бързо проучване колко човека студенти има от района на Крумовград. И се оказа, че тогава, говоря за 2013- 2014 година, един от най-добрите студенти е от Крумовград. Ние се срещнахме с него и още три момчета. Казахме им: \"Искате ли да започнете работа, когато завършите ?\". И получихме четири отговора \"да\". После те започнаха работа в Челопеч, придобиха опит и сега се връщат в Крумовград. - 48 от тези 162 души, които ние сме наели са работили извън страната и са се завърнали. Освен това, ние подписахме преди три години един меморандум за разбирателство с общината в Крумовград. Защото искаме нещата да са видими и ясни. - Той има няколко части. Една от тях е посветена на отговорността, която компанията поема към местните хора – да ги наемем и да ги обучим. Сега през септември ще наемем последните две групи хора, това е персоналът в обогатителната фабрика. С тях работещите при нас ще станат около 220-223 човека, като минимум 90 %  ще бъдат от община Крумовград. Просто удоволствие е да видите тези хора как работят с усмивки. Ние задължително подпомагаме общините, в които работим. Това е социалната ни отговорност, нашите инвестиции в обществото. Нашата помощ е насочена основно в три неща: инфраструктура, училища и здравеопазване. Правим ремонти, поддържаме болници, издържаме, но ние не можем да заместим държавата. Помагаме на училища,оборудваме нови кабинети, наши специалисти изнасяме лекции, учениците могат да се включват в нашите стажантски програми и т.н. По отношение на инфраструктурата помагаме за пътища, водоснабдяване, окабеляване и т.н. Сега създаваме фонд за развитие на малкия и среден бизнес от 5 милиона долара. Предстои ни да го учредим, все още работим за формирането и правилата за неговата дейност - Парите от фонда ще се предоставят за финансиране на проекти на местните хора. Имаме обаче две задължителни условия, на които държим. Първо, ще финансираме само проекти на хора от община Крумовград, чиито фирми са регистрирани там, за да си плащат данъците и да подпомагат собствената община. И второто, да не са свързани с минния бизнес. Защото тоиз бизнес винаги има ясно начало и край. Този рестарт на местната икономика, който се получава благодарение на финансираните от фонда проекти, трябва да има своя ефект и след като приключим нашия добив. - В момента сме в преговори с различни банки, за да изберем коя банка да го управлява този фонд. Не искаме ние да го правим, това не е нашият бизнес. Фондът трябва да си се ръководи от хора, които разбират от управление на пари. А „Дънди\" просто ги предоставя тези 5 млн. долара и чрез банките те отиват в малкия бизнес. Ще бъде създаден управляващ борд, в който ние ще имаме представител. Според нашите планове този фонд трябва да започне да работи в първото полугодие на следващата година. - В този меморандум, който подписахме с общината, предвиждаме да се открие музейна сбирка в Крумовград с находките от златния рудник. Първо ще финансираме изграждането на нужните помещения. Другото, което ще направим, е да подготвим портфолио или интерактивни филмчета, за да бъде интересно за децата и за възрастните. - Защо не, това са си уникални неща. Ще покажем нагледно какво означава минната индустрия, как работи, дори малките посетители да могат и да си поиграят. За децата злато не означава нищо. Но когато му кажеш, че от много такива камъчета може да се направи космическа ракета, очите им стават ей такива. Да видиш как ги тъпчат по джобовете и ги носят вкъщи. Направо са готови миньорчета. Преди три години направихме конкурс за рисунка в детските градини в Крумовград. Темата беше как си представят минната индустрия. Казахме им предварително, че най-добрите рисунки ще бъдат наградени. Накрая дадохме награди на всички. Защото при децата не може да има лоша картина,  всички са хубави. А на рисунките навсякъде има зелено, усмихнати хора и слънца. Така децата си представят минната индустрия. - Категорично да. По време на строителния период ние отделихме и съхранихме цялата почва, която след това поетапно ще бъде използвана за рекултивация.", "date": "2018.08.20", "title": "През ноември ще добием първото злато от Ада тепе"}
{"url": "http://standartnews.com/balgariya/proveryavat_slivenskata_bolnitsa_sled_sluchaya_s_pochinalata_rodilka-374986.html", "text": "Изпълнителна агенция „Медицински одит\" започва проверка в болницата в Сливен, където миналата седмица почина 33-годишната родилка Ренета Томова. Директорът на болницата д-р Васислав Петров обясни пред БНР, че очаква прокуратурата да назначи съдебен лекар от друг град, който да направи аутопсията: \"Случаят е съдебен и аз не виждам как болницата ще излезе с официално становище, след като следствието се води вече от съдебните власти. С официално становище би трябвало да излезе съдебният лекар, след като се направи аутопсията\". Петров обяви, че началникът на родилното отделение д-р Таня Пашева, която е ръководила фаталното раждане, и екипът ѝ няма да бъдат отстранени от работа: „Тя е действала професионално. Не е направила нищо против медицинските правила за раждане\". Д-р Петров изтъкна, че това първият смъртен случай в родилното отделение на Сливенската болница от 10 години насам. Вчера десетки граждани се събраха на мълчаливо бдение в подкрепа на семейството на родилката. Пред събралите се хора роднините ѝ поискаха съд за началника на отделението – д-р Таня Пашева – и за екипа, който ѝ е асистирал по време на фаталното раждане. Протестът се организира в социалните мрежи. Хората, които дойдоха, за да подкрепят родителите на починалата Ренета Томова, изразиха възмущението си, че ръководството на болницата няма официално становище за станалото три дни след инцидента. Те настояваха лошото отношение на лекарите и акушерките да се промени, а прокуратурата и съдът да си свършат работата: \"Просто не е достойно да се мълчи така. Предвид, че това е голяма областна болница, те са длъжни при този отзвук и при създалата се ситуация да излязат и да кажат нещо, да имат доблестта\". \"Това, че стоим тук всички и мълчим, и сме мълчаливи, мисля, че достатъчно красноречиво говори какво изживяват хората, които имат все още сърце и гражданско присъствие\". Това споделиха участници в бдението. Етичната комисия на Българския лекарски съюз ще поиска експертното становище на Борда по акушерство и гинекология, каза в предаването \"Преди всички\" д-р Юлия Бянкова, началник на отделението по реанимация в МБАЛ \"Д-р Иван Селимински\". Тя е председател на Централната комисия по професионална етика на БЛС, който се самосезира по случая. Проверките в Сливенската болница вече текат, те са факт, увери д-р Бянкова. По думите ѝ, след този фатален случай проверки трябва да извършат Районната здравна инспекция и Медицинският одит към Министерството на здравеопазването. Има заведено досъдебно производство, което предполага прокурорска проверка и разследване по случая, допълни тя. Трябва да се изчакат резултатите от съдебно-медицинската експертиза, за да се прецени има ли връзка между начина на раждане и настъпилите впоследствие усложнения, подчерта д-р Юлия Бянкова: „Преценката как точно да протече едно раждане, е на екипа, който води раждането. Понякога обстоятелствата се променят в рамките на минути и решенията трябва да се взимат много бързо и много отговорно\", посочи още тя. \"Тези случаи са изключително трагични и драматични. Те са трагични за семействата на близките и за тях те не са част от статистиката. Те са трагични и за екипите, които са работили по обгрижването на тези пациентки. Няма лекар, който да нехае дали пациентът му е жив, или не. Това е голяма драма за всеки един лекар – да загуби пациент, още повече когато става дума за родилка\", коментира д-р Юлия Бянкова.", "date": "2018.08.20", "title": "Проверяват Сливенската болница след случая с починалата родилка"}
{"url": "http://standartnews.com/balgariya/vanshnata_ministarka_iska_nezabavna_sreshta_na_nashi_i_kiparski_eksperti_za_olimpik-374985.html", "text": "След спешната среща, свикана днес от премиера Бойко Борисов по повод фалиралото застрахователно дружество „Олимпик\", което остави без покритие сключени застраховки на над 200 000 клиенти на компанията в България, вицепремиерът и министър на външните работи Екатерина Захариева прие в МВнР посланика на Република Кипър Мариос Кундуридес. Тя настоя за незабавна среща на експертно ниво между представители на Комисията за финансов надзор (КФН) и кипърското финансово министерство, съобщават от ведомството на Захариева. „Засегнати са много хора, а все още нямаме официална информация от кипърската страна относно процедурата, по която ще бъдат изплатени обезщетенията – каза министър Захариева. – Надяваме се да я получим във възможно най-кратък срок\". Вицепремиерът информира своя събеседник, че българската държава планира да помогне на засегнатите български граждани. „Готови сме да изпратим веднага експерти от КФН в Кипър, както и да приемем ваши специалисти в България, за да изясним проблема и да намерим спешно път за разрешаването му\", допълни Екатерина Захариева. Указания в този смисъл българският външен министър даде по-рано днес и на българското посолство в Република Кипър. На разговора в Министерството на външните работи присъства и председателят на Комисията за финансов надзор Карина Караиванова, която информира посланик Кундуридес относно тяхно запитване, отправено към кипърското финансово министерство на 7 август, на което все още не е получен отговор. Посланик Кундуридес увери вицепремиера, че ще съдейства за организирането на среща и изясняването на детайлите по случая. „Не политиците, а хората са на първо място, затова нашите две правителства трябва да направят всичко възможно, за да решим този въпрос\", заяви той. „Отношенията ни с Кипър са отлични и се надявам на вашето съдействие. Това, което трябва да направим, е да реагираме възможно най-бързо\", подчерта Захариева.", "date": "2018.08.20", "title": "Външната министърка иска незабавна среща на наши и кипърски експерти за „Олимпик“"}
{"url": "http://standartnews.com/balgariya/ministar_valchev_4000_uchiteli_se_tarsyat_za_uchilishtata_v_tsyalata_strana-374984.html", "text": "Около 4000 учители се търсят сега в училищата в страната, като всички свободни работни места се обявяват в сайтовете на Регионалните управления по образованието и в Агенцията по заетостта. Общо учителите в страната са над 90 000 и очакваме тези места да бъдат заети, каза министърът на образованието и науката Красимир Вълчев. Той отбеляза, че най-голям недостиг на учители традиционно има по предметите физика, математика, химия, информатика, по чужди езици, търсят се и ресурсни учители. Всяка година преди началото на учебната година има търсене и недостиг на учители, като в последните години средно годишно над 5000 учители се пенсионират, каза министър Вълчев. По думите му през тази година между 4500 и 5000 учители се очаква да се пенсионират, но още не се знае колко от тях ще останат на работа или придобивайки право на пенсия ще подновят правоотношенията си в училищата. Още през миналата година започнахме да разработваме информационна система, която да картографира търсенето и предлагането на педагогически специалисти и на педагогическа работа в страната, съобщи министър Вълчев. В информационната система, която трябва да бъде готова до края на годината, ще се регистрират завършващите с педагогическа правоспособност във висшите училища, както и специалистите, които са с такава правоспособност на пазара на труда или желаят да се включат в педагогическа професия. Те ще заявяват в кои общини и по кои учебни предмети могат и искат да преподават. В системата ще има информация и за всички педагогически специалисти, които навлизат в пенсионна възраст и така ще може да се прогнозира търсенето на учители, обясни министър Вълчев. По думите му в тази информационна система всеки, който завършва, ще може да види в кои общини и в кои училища се очаква недостиг на педагогически специалисти, както и чрез данните МОН ще може да прави сериозни анализи за недостига на учители. Общият стимул повече млади хора да се запишат в системата е свързан с увеличението на учителските заплати и с повишаването на престижа на учителската професия, обясни министър Вълчев. Той коментира, че има първи сигнали, че увеличението на възнагражденията ще мотивира повече млади хора да се включат в педагогическо образование, както и че повече от завършващите педагогически специалисти ще започнат да преподават в училищата. Има и допълнителни стимули за учителите, които ще преподават в малките и отдалечените населени места, тъй като в бъдеще по-трудно младите хора ще бъдат мотивирани да преподават там, както и в училищата с концентрация на деца от уязвимите групи, информира Красимир Вълчев. Той каза, че ще има промени в наредбата за приобщаващото образование и чрез финансиране по проект по ОП \"Наука и образование за интелигентен растеж\" учениците, които изостават, задължително ще учат допълнително. За тези деца не се предвижда повтарянето на клас, а допълнителни занимания.", "date": "2018.08.20", "title": "Министър Вълчев: 4000 учители се търсят за училищата в цялата страна"}
{"url": "http://standartnews.com/balgariya/bsp_poiska_izvanredno_zasedanie_na_parlamenta_za_olimpik_i_targovskiya_registar-374983.html", "text": "ПГ на \"БСП за България\" внесе в деловодството на парламента 61 подписа за свикване на извънредно заседание на Народното събрание в сряда. Предложеният от левицата дневен ред предвижда депутатите да разгледат проект за решение по казуса със застрахователно дружество \"Олимпик\" и да изслушат министър-председателя във връзка със срива на Търговския регистър. Очакваме конкретната дата на извънредното заседание от председателя на парламента Цвета Караянчева, правилникът казва, че трябва да се свика в 7-дневен срок, коментира пред журналисти председателят на ПГ на \"БСП за България\" Корнелия Нинова. Днешното решение при премиера е неудовлетворително и за нас, и за засегнатите хора от фалита на кипърското дружество \"Олимпик\", посочи тя. Социалистите предлагат КФН да даде предписание на Управителния съвет на Гаранционния фонд да върне на хората парите, да влезе в техните права и след това да води дела в Кипър. Изненадваща е упоритостта, с която правителството не иска да предприеме тези стъпки, за да помогнем на тези хора, коментира лидерът на БСП. \"Можем за 24 часа да помагаме на Кирил Домусчиев, не можем да помогнем на 270 хиляди българи в спешен порядък\", каза тя. Нинова посочи, че са готови да внесат и законодателни промени във връзка с казуса с \"Олимпик\". От БСП настояват за пълна прозрачност за състоянието на фонда. \"Започваме да си задаваме въпроси - да не се окаже, че това е пирамида, има ли пари в Гаранционния фонд\", попита Нинова. Вината е на държавата и на институциите, коментира председателят на БСП и призова да се поеме отговорност не само чрез оставката на заместник-председателя на Комисията за финансов надзор (КФН) Ралица Агайн. От левицата обявиха, че не са против освобождаването на Агайн. Министърът на правосъдието Цецка Цачева все още си дължи оставката заради срива на Търговския регистър, каза още Нинова. В отговор на въпрос лидерът на БСП посочи, че КФН е информирана официално от кипърската страна на 10 май за застрахователно дружество \"Олимпик\", веднага са качили информацията на страницата на Комисията и са решили, че с това проблемът е решен. Формално са си изпълнили задълженията да го качат на страницата и нито дума информационна кампания и никакъв контрол след 10 май правят ли се полици, плащат ли се вноски, коментира Нинова.", "date": "2018.08.20", "title": "БСП поиска извънредно заседание на парламента за \"Олимпик\" и Търговския регистър"}
{"url": "http://standartnews.com/balgariya/naygolemiyat_nedostig_na_uchiteli_shtyal_da_doyde_sled_10_godini-374963.html", "text": "Най-големият недостиг на учители ще дойде след около 10 години. Това заяви министърът на образованието и науката Красимир Вълчев в интервю за Нова телевизия. \"В момента се попълват педагогическите състави на училищата. Учителите, които са на пазара на труда, пък се регистрират в информационната система. Имаме недостиг на учители по определени дисциплини, като повечето са в по-малки и отдалечени населени места\", коментира Вълчев. На въпрос защо има 650 търсещи се учители само в София, той отговори: „Защото има голям брой учители, които се пенсионират. В системата на училищното образование работят 90 хил. души, само в София са близо 1/6 – т.е. около 15 хил. Така че тази бройка е нормална. През последните 3-4 години имаме много висок брой на пенсионираните учители – над 6 хил., въпреки това успяваме да обезпечим системата\". \"Най-големият недостиг може би ще дойде след около 10 години, затова са и мерките за увеличаване на заплатите, за увеличаване на мотивацията повече хора да се включат. Учителската професия не е привлекателна за младия човек, те търсят професии, които дават по-бързо възможности\", коментира още министърът. „Учителската професия не е привлекателна за един млад човек. Младите хора търсят професии, които по-бързо дават възможности\", заяви министър Вълчев. Той бе категоричен, че навсякъде в страната учебната година ще започне нормално, въпреки трудностите към момента. „Някъде се ангажират пенсионери, другаде учители от близки дисциплини\", поясни Красимир Вълчев. Относно информацията, че децата са подложени на тормоз заради оценките, министър Вълчев коментира: „Оценяването е една от най-важните части от образователния процес, без оценки не можем да минем. Но пък не са най-важните. Един ученик трябва да придобие знания и компетентности, които са му необходими за живота, за пазара на труда\".", "date": "2018.08.20", "title": "Най-големият недостиг на учители щял да дойде след 10 години"}
{"url": "http://standartnews.com/balgariya/mayki_da_ne_se_razhda_s_ostareliya_metod_natiskane_na_korema-374966.html", "text": "Майки се обединиха в социалните мрежи около идеята за законови промени, както и за прекратяване на практиката за израждане с натискане на корема. Това се случва след като на 17 август родилката Ренета Томова почина в Сливенската болница след раждането на първото си дете. В неделя пред болницата в Сливен имаше протест, който се случва за поредна вечер. На него бяха както родителите на Ренета, така и други майки, които твърдят, че с тях се е процедирало по същия начин. „Отиде с радост да ражда, с усмивка. След това станаха някакви проблеми при раждането. Каза ми, че 15 човека са израждали едно дете\", разказва майката на Ренета. „Тя ми сподели, че са я натискали с лакти и са и скачали отгоре\", разказа бащата. Непосредствено след раждането Ренета се е оплакала на една от най-добрите си приятелки. „Каза, че се чувства като премазана от тир. Каза, че е било варварско. Изреждали са се лекари да й натискат корема. Че се е коментирало секцио, което не е направено. В крайна сметка са го извадили с форцепс\", разказва Надя Дренска. Пред NOVA Илона Нешкова, акушер в болница „Свети Лазар\", заяви, че методът с натискането е много стар, още от 19 век. „Оттогава досега медицината много се е развила\", заяви тя: „Това натискане на корема няма никакъв ясен алгоритъм за изпълнение\". Блогърът Красимира Хаджииванова апелира аутопсията на Ренета да бъде направена в друга болница: „Този метод е спорен дори в научните среди, това значи, че има проблем с него\".", "date": "2018.08.20", "title": "Майки: Да не се ражда с остарелия метод натискане на корема"}
{"url": "http://standartnews.com/balgariya/tsatsarov_naredi_proverka_v_kfn_zaradi_faliraliya_olimpik-374964.html", "text": "Главният прокурор Сотир Цацаров разпореди извършването на проверка по повод прекратяването на дейността на клона на ЗК „Олимпик\" у нас, съобщиха от пресцентъра на Прокуратура на Република България. Предмет на проверката са начина на осъществяване на държавния застрахователен надзор от страна на Комисията, на ресорния ѝ заместник-председател, ръководещ управление „Застрахователен надзор\" и на това управление, по отношение на конкретния застраховател. Ще бъде проверено спазването на изискванията на закона за започване на дейността на клона на ЗК „Олимпик\" в България, изпълнението на правомощията от страна на надзорните органи по Кодекса за застраховането и Закона за Комисията за финансов надзор, както и упражняването на текущ надзор, включително след издадената забрана „Олимпик\" да сключва нови договори и да удължава срока на досегашните. Проверката се осъществява от прокурор от Върховната касационна прокуратура и е възложена на Държавна агенция „Национална сигурност\".", "date": "2018.08.20", "title": "Цацаров нареди проверка в КФН заради фалиралия Олимпик"}
{"url": "http://standartnews.com/balgariya/maya_manolova_se_oplaka_ot_nadzornata_deynost_na_kfn_nad_zastrahovaneto-374965.html", "text": "Слабите действия на надзора у нас са позволили на нестабилната кипърска „Олимпик\" да стане един от основните застрахователи в България, а заради недостатъци в законодателството стотиците хиляди нейни клиенти с „Гражданска отговорност\" се налага да плащат повторно след фалита на компанията и тук трябва да дойде намесата на депутатите. Това е мнението на националния омбудсман Мая Манолова, което тя изрази в интервю за бТВ. Манолова отбеляза, че именно на българските граждани са 16-те милиона лева, внесени от „Олимпик\" в Обезпечителния фонд, който би следвало да гарантира вноските при несъстоятелност на застрахователя. В същото време, обаче, според Кодекса на застраховането у нас не се предвижда изплащане на обезщетения при фалит на чужда компания, която няма лиценз у нас и оперира в условията на т.нар. право на установяване. „В тази си част българското законодателство е несправедливо\", смята Манолова. Според нея в тази ситуация е нормално парите да бъдат върнати от българския фонд, а той след това да си ги търси от кипърския. В противен случай структурата в островната държава може да откаже да плаща на клиентите на „Олимпик\" с мотива, че те не са внасяли вноските си там. Манолова беше категорична, че Комисията за финансов надзор е била длъжна да следи работата на застрахователя у нас и при индикации за проблеми незабавно да информира колегите си в Кипър, за да вземат мерки – нещо, което вече се е случвало с българска копания, работеща другаде в Европа. „На КФН би следвало да й направи впечатление, че застраховките са по-евтини. През последните години дружеството е обявявало загуба, а в същото време е предлагало най-евтините застраховки с най-големите комисионни за застрахователните брокери\", отбеляза омбудсманът. Според нея не по-малък проблем са делата, които се налага да водят с „Олимпик\" тези, които са били потърпевши от действията на шофьори, застраховани там. Компанията с години бави плащанията. В близките дни социалното министерство трябва да обяви за обществено обсъждане окончателните текстове на законовите промени за хората с увреждания. Манолова посочи, че днес ще има среща с част от организациите и с екипа на министъра. Някои от национално представените структури обявиха, че кабинетът действа под диктата на протестиращите майки и омбудсмана. „Няма как майките и омбудсмана да осъществяват диктат. Нито разпределят пари, нито управляват държавата\", отговори общественият защитник. По думите й финансовата помощ, социалните услуги, индивидуалната оценка, медицинските изделия и фондовете ще са за всички нуждаещи се.", "date": "2018.08.20", "title": "Мая Манолова се оплака от надзорната дейност на КФН над застраховането"}
{"url": "http://standartnews.com/balgariya/kashta_v_kazanlak_se_zapali_i_izgorya-374968.html", "text": "Къща се запали и изгоря в Казанлък тази сутрин, съобщи кореспондентът на bTV в региона. Огънят е лумнал около 8:30 ч., а причината е взривена газова бутилка. Мъж, който е трудно неподвижен, е изкаран невредим от горящата постройка. Няма пострадали. Три противопожарни екипа гасиха пожара.", "date": "2018.08.20", "title": "Къща в Казанлък се запали и изгоря"}
{"url": "http://standartnews.com/balgariya/prokuraturata_shte_proveryava_na_komisiyata_za_finansov_nadzor_zaradi_falita_na_olimpik-374962.html", "text": "Главният прокурор Сотир Цацаров разпореди извършването на проверка по повод прекратяването на дейността на клона на ЗК „Олимпик\" у нас, съобщават от прокуратурата. Предмет на проверката са начина на осъществяване на държавния застрахователен надзор от страна на Комисията, на ресорния й заместник-председател, ръководещ управление „Застрахователен надзор\" и на това управление, по отношение на конкретния застраховател. Ще бъде проверено спазването на изискванията на закона за започване на дейността на клона на ЗК „Олимпик\" в България, изпълнението на правомощията от страна на надзорните органи по Кодекса за застраховането и Закона за Комисията за финансов надзор, както и упражняването на текущ надзор, включително след издадената забрана „Олимпик\" да сключва нови договори и да удължава срока на досегашните. Проверката се осъществява от прокурор от Върховната касационна прокуратура и е възложена на Държавна агенция „Национална сигурност\".", "date": "2018.08.20", "title": "Прокуратурата ще проверява на Комисията за финансов надзор заради фалита на „Олимпик“"}
{"url": "http://standartnews.com/balgariya/300_kg_blagoroden_metal_za_svetovnoto_po_hudozhestvena_gimnastika-374970.html", "text": "Благородният метал за световното първенство по художествена гимнастика вече е в България. Впечатляващите 300 килограма във формата на медали, ще бъдат раздадени в „Арена Армеец\" между 10 и 16 и септември на всички, които успеят да се преборят за призовите места. „За изящните медали ще се борят и нашите прекрасни момичета. Нека заедно напълним залата и да покажем подкрепата си към нашия отбор. Какво по-хубаво от това да спечелиш медал пред родна публика\", споделя Радина Филипова, талисман на световното първенство. Всеки, който иска да притежава реплика на златния медал от световното първенство в София, ще може да го закупи от специален щанд по време на събитието в „Арена Армеец\". Медалите ще бъдат предлагани с диплом, който всеки може да надпише със своето име или такова на близък роднина или приятел. Президентът на БФХГ - Илиана Раева, ще награди с такива медали и дипломи всички български деятели на художествената гимнастика, работили от основаването на този красив спорт в международен план. Медали ще получат всички бивши президенти на БФХГ или близки на тези, които са починали, както и всички президенти на клубове в България, членове на комисии, част от БФХГ. „За мен е много важно всички тези хора да усетят, че са част от този грандиозен форум и че със своята дейност и отдаденост към художествената гимнастика, също са неизменна част от славната история на българската художествена гимнастика и гордото и настояще. Искам да зарадвам всеки един от тях с този жест на уважение към личността им\", споделя Илиана Раева. Специалното отличие ще получат журналисти и фотографи, които от създаването на българската художествена гимнастика до днес не спират да популяризират спорта. С медали ще се сдобият и всички спонсори и дарители които са помагали на БФХГ.", "date": "2018.08.20", "title": "300 кг благороден метал за световното по художествена гимнастика"}
{"url": "http://standartnews.com/balgariya/remontirat_5_ot_17_mostovi_saorazheniya_v_losho_sastoyanie_po_magistralite-374975.html", "text": "Министърът на регионалното развитие и благоустройството Николай Нанков съобщи пред журналисти в министерския съвет днес, че пет от 17 мостови съоръжения в лошо експлоатационно състояние по магистралите се ремонтират. Три от тях са на магистрала \"Хемус\", а две - на \"Тракия\". До края на месеца ще започнат ремонтите на още три мостови съоръжения - два по \"Хемус\" и един на \"Тракия\", като за целта ще се създаде необходимата организация на движението. Министърът напомни, че миналата година са били ремонтирани седем съоръжения по двете магистрали. Парите за ремонтите на тези мостове са над 130 млн. лева. Министърът напомни, че тези съоръжения са строени преди повече от 45 години и експлоатационният им срок е на път да изтече. Министър Нанков каза, че е убеден, че ремонтите ще приключат до първи ноември и при въвеждането на зимното поддържане на магистралите ще бъде възстановено движението на тежкотоварните коли. Останалите мостове според възможностите на бюджета планово ще бъдат ремонтирани в рамките на 2019 - 2020 г. Министърът направи този коментар, след като с финансовия министър са представили на премиера разчет на необходимите средства за ремонт на мостови съоръжения по магистралите и първокласните пътища, които са в тежко експлоатационно състояние.", "date": "2018.08.20", "title": "Ремонтират 5 от 17 мостови съоръжения в лошо състояние по магистралите"}
{"url": "http://standartnews.com/balgariya/narodnoto_sabranie_shte_zasedava_izvanredno_utre-374979.html", "text": "Председателят на парламента Цвета Караянчева свиква извънредно заседание на Народното събрание утре от 13 ч., съобщиха от парламента. Не са обявени точките от дневния ред. По-рано през деня от БСП внесоха в деловодството на парламента искане за извънредно заседание, в което се подписаха почти от парламентарната група на партията. От опозицията предлагат две точки в дневния ред – изслушване на премиера Бойко Борисов за състоянието на електронните системи в страната и изслушването на министъра на финансите Владислав Горанов във връзка с отнетия лиценз на кипърското застрахователно дружество, от което бяха засегнати около 200 хил. българи.", "date": "2018.08.20", "title": "Народното събрание ще заседава извънредно утре"}
{"url": "http://standartnews.com/balgariya/patnite_politsai_proverili_14625_motorni_prevozni_sredstva_za_tri_dni-374982.html", "text": "Продължават проверките на полицията в рамките на ежедневния засилен контрол по пътищата на страната. В последния работен ден на миналата седмица и двата почивни дни акцентът на екипите беше върху проверки за скорост, ползването на обезопасителни колани и системи, техническа неизправност на автомобилите, неправилно изпреварване и невръчени фишове, съобщават от МВР. В хода на операцията полицейските екипи са проверили 14625 моторни превозни средства и 19412 души. Установени са 10735 нарушения, като са издадени 4960 фиша, 2063 акта за установени административни нарушения, констатирани са 3712 случая на превишена скорост. Отнети са 160 свидетелства за управление на МПС по причина неплатени задължения по ЗДвП. По време на осъществените проверки на място на гражданите са връчени общо 834 електронни фиша.", "date": "2018.08.20", "title": "Пътните полицаи проверили 14625 моторни превозни средства за три дни"}
{"url": "http://standartnews.com/balgariya/kmetat_fandakova_puskame_dvizhenieto_po_bul_balgariya_na_10_septemvri-374980.html", "text": "Имам уверението, че на 10 септември движението ще бъде пуснато по бул. „България\". Това каза кметът на София Йорданка Фандъкова след проверка на ремонта на бул. „България\". „По бул. „България\" се работи активно. Движението е изключително натоварено заради затварянето на едното платно на булеварда\", обясни кметът. „Надяваме се изпълнителите да си спазят срока и от събота да бъде отворено за движение едното платно на бул. „България\". Ако това се случи, ще затворим другото платно\", коментира Йорданка Фандъкова. „Тази година взехме решение да ремонтираме един от най-зле изглеждащите участъци от булеварда. Имаме още два такива тежки участъци, за да можем поетапно да ремонтираме един от двата най-натоварени булеварда в София\", посочи кметът. „Скоростта, с която се работи по обектите, не бива да бъде за сметка на качеството. Санкциите ни са огромни и фирмите знаят това\", изтъкна Фандъкова. „Целият договор е за около 13, 5 млн. лева. Работи се поетапно и се плаща в зависимост от това, което е свършено\", каза още кметът на София.", "date": "2018.08.20", "title": "Кметът Фандъкова: Пускаме движението по бул. България на 10 септември"}
{"url": "http://standartnews.com/balgariya/ukrepvat_skata_nad_srutishtata_po_patya_do_rilskiya_manastir-374981.html", "text": "Започва укрепване на ската над срутищата при 27-ми км на път III-107 Рила-Рилски манастир, съобщават от АПИ. Утре стартира изрязването на дърветата над трите срутища и обрушването на скатовете от алпинисти. Дърветата ще се премахват от собственика на гората - Рилският манастир. Днес беше направен оглед на терена и е решено двете дейности да се извършват паралелно. След като завърши обрушването ще се монтират и мрежите. Първоначалното укрепване се очаква да приключи за срок от два месеца. Екип от геодезисти работи върху набелязването на мерки за дълготрайното решаване на въпроса в този участък. За укрепването на ската Агенция „Пътна инфраструктура\" подготвя документация за стартиране на обществена поръчка за изработване на технически проект и извършване на укрепителни и обезопасителни работи в участъка. Целта е проучвателно-проектанските работи да изяснят инженерно-геоложките условия в района на срутищните процеси, причините за тяхното възникване и да бъдат предложени конкретни мероприятия за трайното укрепване, възстановяване и недопускане в бъдеще на срутване на скални маси върху пътното платно. В момента движението в отсечка от 250 м по пътя до Рилския манастир се осъществява в една лента. Участъкът е сигнализиран с необходимите пътни знаци, а скоростта е ограничена до 40 км/ч. Преминаването е безопасно и шофьорите трябва да карат спокойно. Укрепителните дейности няма да се извършват в петък и в почивните дни - събота и неделя, когато Рилският манастир се посещава от повече туристи, поклонници и трафикът е по-интензивен. За да не се затруднява движението на 28 август /вторник/ – Голяма Богородица по стар стил, също няма да се предприемат ремонтни работи. По време на укрепителните дейности пътят ще се затваря частично за няколко часа, в зависимост от трафика и натовареността. Движението ще се регулира от „Пътна полиция\", като работата им ще бъде подпомогната от служители на Областното пътно управление - Кюстендил и от пътноподдържащата фирма. Временните спирания на движението ще бъдат съобразени с редовните автобусни линии до Рилския манастир.", "date": "2018.08.20", "title": "Укрепват ската над срутищата по пътя до Рилския манастир"}
{"url": "http://standartnews.com/balgariya/gabriela_kozareva_e_naznachena_za_izpalnitelen_direktor_na_agentsiyata_po_vpisvaniyata-374977.html", "text": "Габриела Козарева е новият изпълнителен директор на Агенцията по вписванията, съобщиха от пресцентъра на Министерството на правосъдието. Тя е назначена от днес със заповед на правосъдния министър Цецка Цачева. Предишният директор Зорница Даскалова подаде оставка на 17 август, след като седмица по-рано Търговският регистър спря изцяло работа, заради технически проблем. Предстои регистърът да заработи с пълен капацитет не по-рано от тази седмица. От февруари 2018 г. досега Габриела Козарева е била изпълнителен директор на Изпълнителната агенция за насърчаване на малките и средните предприятия. Била е и директор на Дирекция \"Спортна инфраструктура и управление на държавното участие\" в Министерство на младежта и спорта от май 2015 г. до май 2017 г. Тя е била заместник-министър на младежта и спорта е от май 2017 г. до февруари 2018 г. Преди това Габриела Козарева е била консултант в частния бизнес и съдебен помощник във ВАС.", "date": "2018.08.20", "title": "Габриела Козарева е назначена за изпълнителен директор на Агенцията по вписванията"}
{"url": "http://standartnews.com/balgariya/falshivi_chanti_i_drehi_zadarzhaha_na_stolichnata_mitnitsa-374978.html", "text": "Над 1720 артикула - чанти, текстилни изделия, бельо и чорапи, задържаха митнически служители от Митница Столична поради съмнения, че са фалшиви, съобщават от Агенция „Митници\". На 15.08.2018 г. митническите служители проверяват товарен автомобил, превозващ стока от Турция. Сред редовно декларираната стока - текстилни изделия, те откриват и общо над 1720 артикула, които носят световно известни марки и за които е възникнало съмнение, че нарушават права на върху интелектуалната собственост. Открити са 540 чанти с надписи на ZARA, GUESS и TOMMY HILFIGER, 830 спортни долнища с лого на ADIDAS и NIKE, както и 350 мъжки боксерки HUGO BOSS,  CALVIN KLEIN и POLO. Наред с това митническите служители откриват и 350 дузини (4200 чифта) недекларирани чорапи, някои от които също носят защитени изображения и надписи на спортни търговски марки. В изпълнение на разпоредбите на Регламент (ЕС) 608/2013 на ЕП стоките са задържани, уведомени са притежателите на марките.", "date": "2018.08.20", "title": "Фалшиви чанти и дрехи задържаха на столичната митница"}
{"url": "http://standartnews.com/balgariya/borisov_sabira_goranov_i_shefovete_na_kfn_zaradi_falita_na_olimpik-374955.html", "text": "Премиерът Бойко Борисов свика  среща в Министерски съвет с министъра на финансите Владислав Горанов и ръководството на Комисията за финансов надзор. Очаква се те да обсъдят ситуацията с фалита на застрахователя \"Олимпик\" и  да предложат на българските евродепутати да направят законови предложения в европейското законодателство. Заради фалита на компанията 200 хиляди клиенти останаха преди дни без \"Гражданска отговорност\". 9 350 000 лева е стойността на прекратените полици. Междувременно от КАТ обявиха, че няма да глобяват шофьорите с невалидни полици на \"Олимпик\", но предупредиха бързо да се сключат нови.", "date": "2018.08.20", "title": "Борисов събира Горанов и шефовете на КФН заради фалита на \"Олимпик\""}
{"url": "http://standartnews.com/balgariya/banditi_vzriviha_bankomat_v_kazanlak_udarnata_valna_izpochupi_prozortsi-374956.html", "text": "Банкомат беше взривен тази нощ в Казанлък. Машината се намирала в магазин за парфюмерия и козметика в блок на ул. „Пушкин\". Около 3 часа страшен тътен е събудил съседите в блок 31 на квартал \"Васил Левски\" в града на розите. На мястото на инцидента има множество полицейски служители и екипи на СОТ. Не е ясно дали бандитите са успели да отмъкнат касетите с парите. От ударната вълна са изпотрошени стъклата на магазина, в който е монтиран банкомата. Всички входове и изходи на града са блокирани от полиция, проверява се всеки автомобил, който напуска града.", "date": "2018.08.20", "title": "Бандити взривиха банкомат в Казанлък, ударната вълна изпочупи прозорци"}
{"url": "http://standartnews.com/balgariya/eto_koe_ime_praznuva_dnes_i_kakvo_oznachava-374960.html", "text": "На 20 август църквата почита Св. пророк Самуил и Св. 38 мъченици Пловдивски. Празнуват всички, които носят името Самуил, което означава „измолен от Бога\". Самуил е живял през 11 в. пр.Хр., и е последният съдия на Израил. „Съдиите\" били племенни водачи със жречески и съдийски функции, чиято институция обединявала 12-те еврейски племена и поддържала култа към Йехова. В Библията Самуил е този, който помазва царете и им дава власт. Според легендата пророк Самуил е роден в семейството на Елкана от град Рама, който имал две жени - Ана и Фенана. Ана не можела да има деца дълго време, заради което се молела непрекъснато. Молбата й към Бог била да я дари със син, в благодарност на което тя ще му го посвети. Молитвата й се изпълнила и „Измоленият от Бога\" Самуил останал да расте в храма при първосвещеник Илий. След няколко години станало ясно, че има дарба да пророкува. Докато растял, той поучавал израилтяните и ги карал да се покаят за греховете си. Народът го слушал и изпълнявал напътствията му. Затова според желанието на всички го избрали за съдия и началник. С помощта на Самуил израилтяните се избавили от двадесетгодишното филистимийско робство. Управлявал мъдро и справедливо. Когато остарял, отстъпил на синовете си част от властта и ги поставил за съдии. Но те не следвали примера му, били алчни и несправедливи. Недоволни от тях, старейшините дошли да молят Самуил да им избере цар. Бог се оскърбил от желанието им, но посочил за цар Саул, син на Кис, виден човек от Вениаминовото коляно. Саул бил храбър и великодушен и затова всички го обикнали. И след избирането на цар Самуил останал при народа да го наставлява. Но Саул престанал да се вслушва в неговите съвети, станал горд и самонадеян. Затова Бог избрал нов цар и го посочил на Самуил. Пророкът отишъл в къщата на Йесей и помазал най-малкия му син Давид. Самуил умрял в дълбока старост и целият народ жалил за него. Погребали го в Рама.", "date": "2018.08.20", "title": "Ето кое име празнува днес и какво означава"}
{"url": "http://standartnews.com/balgariya/slanchevo_i_toplo_na_moreto_na_zapad_shte_prevali-374954.html", "text": "Днес ще е предимно слънчево. Около и след обяд над западната половина на страната ще се развива купеста и купесто-дъждовна облачност и на отделни места там ще превали и прегърми. Ще духа слаб до умерен североизточен вятър. Максималните температури ще са между 28° и 33°, за София – около 28°. Атмосферното налягане слабо ще се понижи и ще остане близко до средното за месеца. По Черноморието ще е предимно слънчево. Ще духа до умерен североизточен вятър. Максималните температури ще са 29–30°. Температурата на морската вода е 27°. Вълнението на морето ще бъде 2-3 бала. Над планините ще бъде предимно слънчево. В следобедните часове ще се развива купеста и купесто-дъждовна облачност и на места в масивите в Западна България ще има краткотрайни валежи от дъжд с гръмотевици. Ще духа до умерен североизточен вятър. Максималната температура на височина 1200 метра ще е около 21°, на 2000 метра – около 14°.", "date": "2018.08.20", "title": "Слънчево и топло на морето, на запад ще превали"}
{"url": "http://standartnews.com/balgariya/pozharnikari_spasiha_dvama_mazhe_i_shest_detsa_bedstvashti_v_reka_arda-374959.html", "text": "Пожарникари спасиха двама мъже и шест деца, бедстващи в река Арда край град Маджарово, съобщиха от пресцентъра на МВР. Вчера малко преди 17.00 часа в пожарния участък на град Маджарово е получен сигнал за издирване и спасяване на бедстващи хора в река Арда. Според подадената информация двама мъже на 56 и на 64 години, заедно с шест деца на възраст от 2 до 13 години, били на разходка до остров в реката. Неочаквано за тях нивото на водата рязко се повишило, пътят им към брега бил възпрепятстван и те попаднали във воден капан. Незабавно към посоченото място, между град Маджарово и село Бориславци, се отправили два екипа огнеборци – от участъка и от РДПБЗН - Хасково. Пристигайки в района на инцидента, пожарникарите оценили обстановката и с помощта на частна лодка предприели спасителните действия. Така час по-късно, към 18.00 часа, бедстващите са изведени живи и невредими. Не се е наложило те да бъдат транспортирани до медицинско заведение.", "date": "2018.08.20", "title": "Пожарникари спасиха двама мъже и шест деца, бедстващи в река Арда"}
