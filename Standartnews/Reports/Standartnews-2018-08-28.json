{"url": "http://standartnews.com/balgariya/stolichna_obshtina_shte_plati_pogrebeniyata_na_zhertvite_ot_iskarskoto_defile-375195.html", "text": "По предложение на кмета на София Йорданка Фандъкова Столична община (СО) ще поеме разходите за погребенията на всички загинали в тежката катастрофа край Своге, съобщиха от пресцентъра на СО. Всички жертви са жители на Столична община. Най-много загинали – 15 са от софийското село Световрачене, където днес в църквата \"Св. Безсребърници Козма и Дамян\" беше отслужена заупокойна молитва за паметта на загиналите. На църковната служба присъстваха кметът Йорданка Фандъкова, кметът на Световрачене Светла Николова и на район Нови Искър Даниела Райчева. За възстановяването на пострадалите се организира кръводарителска акция. Общинската Първа МБАЛ – София, съвместно с Националния център по трансфузионна хематология (НЦТХ) и подкрепата на Министерство на здравеопазването организира кръводарителска акция. 15 тежко пострадали са настанени в болниците \"Пирогов\", ВМА, \"Св. Анна\" и \"Царица Йоанна\", като някои са с опасност за живота. Необходимостта от кръв и кръвни биопродукти за тях е ежедневна. Всеки, който желае да помогне, може да дари кръв в сряда от 10 ч. до 14 ч. в Първа МБАЛ, ет. 1 кабинет 32 . Кръв може да се дари всеки ден и в Националния център по трансфузионна хематология. Работното време там е от 8 ч. до 12 ч. и от 13 ч до 16,30 ч. , а в събота и неделя – от 9 ч до 15 ч. Кръводарителите трябва да са клинично здрави, да не са приели лекарства в деня на кръводаряване, да не са дарявали кръв през последните 3 месеца и задължително да носят в себе си документ за самоличност.", "date": "2018.08.27", "title": "Столична община ще плати погребенията на жертвите от Искърското дефиле"}
{"url": "http://standartnews.com/balgariya/popravka_zhertvite_na_katastrofata_kray_svoge_sa_17-375187.html", "text": "Жертвите на тежката катастрофа с автобус край Своге станаха 17. Жена с инициали С.К. е починала при транспортирането й към лечебните заведения след инцидента, съобщи Нова телевизия. Тя е закарана директно в Катедрата по съдебна медицина в София. Разпозната е от близките си в неделя вечерта, научили репортери на телевизията от източници в прокуратурата. По-рано днес от прокуратурата съобщиха, че е повдигнато обвинение на шофьора на автобуса Григор Григоров. Той е обвинен за причиняване на смърт по непредпазливост. Нарушил е правилата за движение по пътищата, като е превишил ограничението от 40 км/ч в пътния участък, сигнализиран със знак за това. Така по непредпазливост е причинил смъртта на 17 души и е ранил повече от едно лица. Григоров е задържан за срок от 72 часа. В момента задържането се изпълнява в условията на болнично заведение, където той е на лечение. Междувременно в Световрачене, откъдето са почти всички загинали в тежката катастрофа, се отслужва молебен. От вторник до края на седмицата на гробищата в селото ще бъдат погребани жертвите на трагедията. Сред жертвите е и 13-годишно момче, което заедно с баба си и вуйчо си е пътувало на злополучната екскурзия. Експерти вече показаха дефекти при ремонта на пътния участък, където стана катастрофата, които може да са допринесли за трагичния инцидент. Предстои втори оглед на автобуса.", "date": "2018.08.27", "title": "Поправка: Жертвите на катастрофата край Своге са 17"}
{"url": "http://standartnews.com/balgariya/noi_shte_pomaga_na_blizkite_na_zaginalite_v_katastrofata_kray_svoge-375186.html", "text": "Националният осигурителен институт ще консултира близките на загиналите в катастрофата край Своге на 25 август т.г., съобщиха от НОИ. Мобилен екип от експерти на териториалното поделение на НОИ-София град, ще посети в най-близкото подходящо време Световрачене, откъдето са повечето от загиналите, за да  помогне на техните роднини и близки по въпроси от компетентността на НОИ, възникнали след трагедията. ТП на НОИ в столицата  вече е във връзка с кмета на Световрачене Светла Николова, която изрази благодарност за съпричастността на института. Първата уточнена стъпка е кметството на Световрачене да помогне в събирането на необходимите лични данни, за да може експертната група предварително да бъде ориентирана и конструктивна при консултирането на хората в конкретните обстоятелства. В деня на национален траур в памет на загиналите край Своге ръководството и всички служители на НОИ изразяват своите съболезнования на близките на загиналите.", "date": "2018.08.27", "title": "НОИ ще помага на близките на загиналите в катастрофата край Своге"}
{"url": "http://standartnews.com/balgariya/mitnichari_hvanaha_1000_kutii_nezakonni_tsigari_na_dunav_most_2-375188.html", "text": "Над 1000 кутии цигари, укрити в резервна гума и специален тайник, задържа мобилен екип на Митница Лом в района на ГКПП Дунав мост 2. В разкриването на цигарите участва митническото куче Джейк, съобщиха от Агенция „Митници\". Товарен автомобил с българска регистрация е спрян за проверка при излизане от страната на 23.08.2018г. Служители на Митница Лом се усъмнили в резервната гума на автомобила. С помощта на специално обученото митническо куче Джейк, в резервната гума и в тайник под тапицерията на задната част на кабината са открити общо 1070 кутии /21 400 къса/ цигари от марките „Марлборо\" и „Дънхил\" . Всички кутии са с валиден български акцизен бандерол. Цигарите са задържани, тъй като са в търговско количество, но за тях не е представен изискуемият по Закона за акцизите и данъчните складове опростен придружителен документ. На нарушителя е съставен акт за установяване на административно нарушение.", "date": "2018.08.27", "title": "Митничари хванаха 1000 кутии незаконни цигари на Дунав мост 2"}
{"url": "http://standartnews.com/balgariya/tsik_vizhda_problem_pri_mashinnoto_glasuvane_v_chuzhbina-375189.html", "text": "В някои специфични видове секции би имало проблем да се инсталират машини за гласуване при сегашното законодателство. Това каза пред БНР говорителят на ЦИК Цветозар Томов. \"Секциите в чужбина по сегашния закон се създават 21 дни преди изборите. Тогава се определят и местата. Сегашният режим на откриване на секции извън страната не дава възможност да се въведе машинно гласуване там, защото сроковете, в които се определят местата за гласуване, са прекалено кратки\", добави Томов. Той уточни, че няма техническа възможност да бъдат изпълнени изискванията на Изборния кодекс по отношение на някои специфични секции – подвижните избирателни секции и секциите в болничните заведения и други места, където секции се откриват в последния момент. Цветозар Томов припомни, че ЦИК е отправила такова предложение към парламента още преди година и половина: \"Ако има закон, който ни задължава да хвърчим като пеперуди, ние няма да хвръкнем като пеперуди, нали така?\" Според Томов за разлика от предишния опит на ЦИК да осигури машини за гласуване сега сроковете са достатъчни. Софийският административен съд задължи комисията да въведе машинното гласуване до половин година. ЦИК обжалва решението пред Върховния административен съд. В петък ЦИК публикува официална покана за определяне на прогнозна цена, закупуване, наемане и доставка в страната на не по-малко от 12 500 машини за гласуване. \"Няма пряка връзка между двете. Целта е да се проучат всички разумни възможности за осигуряване на устройствата, тяхната поддръжка и експлоатация\", каза Цветозар Томов.", "date": "2018.08.27", "title": "ЦИК вижда проблем при машинното гласуване в чужбина"}
{"url": "http://standartnews.com/balgariya/sledstvieto_vleze_v_sgradata_na_izpalnitelya_na_patya_treys_grup-375193.html", "text": "Разследващи и жандармерия влязоха в сградата на „Трейс груп\" в столичния кв. „Лозенец\", съобщи бТВ. Именно тази фирма е отговаряла за трасето, на което се случи тежката катастрофа с автобус край Своге. Следователите изнесоха документация на фирмата, като служителите им са оказали пълно съдействие на разследващите. От проверките на различните министерства, както и на прокуратурата, във връзка с катастрофата на автобус край Своге, при която загинаха 17 души, стана ясно, че „Трейс груп\" е отговаряла за ремонта на трасето, където автобусът се е преобърнал. Те са били предупреждавани многократно от АПИ за лошото състояние на пътя и за нуждата да бъде извършен ремонт, но това така и не се е случило. По-рано днес от фирмата разпространиха официална позиция, в която посочват, че не носят вина за инцидента, тъй като асфалтовата настилка е положена през 2014 г., а пътят е пуснат в експлоатация същата година, но приет през 2016 г. По-късно „Трейс груп\" изпратиха съобщение до медиите, в което посочват, че ще окажат пълно съдействие на разследването. „Днес в централния офис на „Трейс Груп Холд\" АД следователи от Национална следствена служба извършиха проверка във връзка с изнесените вчера данни от Главния прокурор, касаещи разследването на състоянието на Път II-16 Елисейна - Своге. Представители на Холдинга оказаха пълно съдействие на следователите, във връзка с набавяне на цялата необходима документация, касаеща проектирането, възлагането, изпълнението и приемането на обекта: „Проект Транзитни пътища V, ЛОТ 17, II-16 Мездра-Елисейна-Нови Искър\". „Трейс Груп Холд\" АД изразява готовност за цялостно съдействие на разследването\", посочиха от фирмата. Крайният срок, който са имали от фирмата да ремонтират пътя, е бил 15-и август. Ремонтът е завършен в края на 2016-а, след като продължава близо 4 години и струва 23 милиона евро. Скоро след края на ремонта обаче започват проблемите по пътя. От фирмата отрекоха да имат вина за инцидента. В писмо до медиите от „Трейс Груп Холд\" пишат, че асфалтовата настилка е положена през 2014-та, а пътят е пуснат в експлоатация същата година, въпреки че обектът е приет две години по-късно и затова не могат да носят отговорност как е поддържан в този период.", "date": "2018.08.27", "title": "Следствието влезе в сградата на изпълнителя на пътя „Трейс груп”"}
{"url": "http://standartnews.com/balgariya/vazstanoviha_rabotata_na_targovskiya_registar-375185.html", "text": "Работата на Търговския регистър и регистър на юридическите лица с нестопанска цел е възстановена напълно от днес, 27.08.2018 г., съобщават от Агенцията по вписванията. Всички свързани с регистъра услуги вече са възможни на място в Агенция по вписванията и нейните регионални структури. От 16 часа днес всички функционалности на регистъра, възможни чрез достъп до интернет, също ще бъдат възстановени.", "date": "2018.08.27", "title": "Възстановиха работата на Търговския регистър"}
{"url": "http://standartnews.com/balgariya/na_mesta_s_kratkotrayni_valezhi_pridruzheni_ot_gramotevichni_buri-375167.html", "text": "Днес над западната половина на страната, а след обяд на отделни места и в източната, ще се развиват купеста и купесто-дъждовна облачност. Ще има краткотрайни валежи, придружени с гръмотевични бури, в западните и планинските райони явленията ще са интензивни. Вятърът ще е до умерен: в Западна България от северозапад с който ще нахлуе по-хладен въздух, а в източните райони ще бъде североизток. Максималните температури ще са от около 23° в западните райони, до 33° в източните, за София около 23°. Атмосферното налягане в сутрешните часове е по-ниско от средното за месеца и през деня бавно ще се повишава. Над Черноморието в сутрешните часове ще е с ниска облачност или мъгла. В следобедните часове ще има и развитие на купеста и купесто-дъждовна облачност, но главно по Южното Черноморие ще превали и прегърми. Ще духа до умерен вятър от изток-североизток. Максималните температури ще са 27-30°. Температурата на морската вода е около 27°. Вълнението на морето ще е 2-3 бала. Над планините ще се развива купеста и купесто-дъждовна облачност и на много места ще има краткотрайни валежи и гръмотевични бури. По-интензивни ще са явленията в следобедните часове, главно в Рило-Родопската област. Ще духа умерен до силен вятър от изток-североизток. Максималната температура на височина 1200 метра ще е около 20°, на 2000 метра – около 13°.", "date": "2018.08.27", "title": "На места с краткотрайни валежи, придружени от гръмотевични бури"}
{"url": "http://standartnews.com/balgariya/15_ot_zaginalite_v_katastrofata_kray_svoge_sa_ot_svetovrachene-375169.html", "text": "15 от 16-те жертви на трагедията край Своге от 25 август са от село Световрачене. Сред тях е и дете на 13 години, което пътувало с баба си и вуйчо си. Бабата е починала, а вуйчото е настанен в тежко състояние във ВМА в София. Общо 9 от по-тежко пострадалите при катастрофата, които се лекуват в София, също са от Световрачене, каза пред bTV кметът на селото Светла Николова. Оцелелите пътници и роднините на загиналите ще получат обезщетения – в селото се появиха представители на застрахователното дружество, които търсеха контакт с близките. Църквата в Световрачене организирана днес панихида в памет на загиналите при автобусната катастрофа. От утре започват и погребенията на починалите при инцидента.", "date": "2018.08.27", "title": "15 от загиналите в катастрофата край Своге са от Световрачене"}
{"url": "http://standartnews.com/balgariya/potezhko_ranenite_pri_intsidenta_kray_svoge_ostavat_na_lechenie_v_sofiya-375170.html", "text": "15 души са сериозно ранени при тежкия инцидент в Искърското дефиле. Те са разпределени в четири софийски болници. В „Пирогов\" са откарани шестима тежко пострадали. От тях трима са в тежко състояние на изкуствено дишане и с опасност за живота. Стабилни са, няма колебания, обяви днес директорът на болницата проф. Асен Балтов. По думите му трудно могат да се правят прогнози за изхода от лечението на пострадалите. В болница \"Св. Анна\" са настанени шест души – пет жени и един мъж. Жената е в тежко състояние – тя е интубирана и след операция. Във ВМА са настанени двама души – мъж и жена. И двамата в стабилно състояние, контактни и адекватни. В ИСУЛ е 59-годишният шофьор Григор Григоров, който е с множество охлузвания и рани по главата, с комоцио, но в съзнание. Болниците разполагат с достатъчно кръв от всички кръвни групи, но лекари призовават желаещите все пак да дарят. Здравното министерство публикува вчера инициалите на пострадалите, тяхната възраст и в коя болница са настанени.", "date": "2018.08.27", "title": "По-тежко ранените при инцидента край Своге остават на лечение в София"}
{"url": "http://standartnews.com/balgariya/nankov_za_katastrofata_kray_svoge_vsichki_vinovni_dlazhnostni_litsa_shte_ponesat_svoyata_otgovornost-375173.html", "text": "Общо 22 проблемни участъка с дефекти са констатирани на ремонтирания път през Искърското дефиле. Това обяви министърът на регионалното развитие и благоустройството Николай Нанков в интервю за \"Нова телевизия\" и се закани, че отговорните за състоянието на пътя ще понесат своята отговорност. Нанков говори във връзка с тежката катастрофа край Своге, при която автобус излетя от пътя, вследствие на което загинаха 16 души, а 21 са ранени. Стана ясно, че от АПИ 5 пъти са давали предписания за обезопасяване на определени участъци, включително и този, на който стана катастрофата, имало е немалко сигнали за състоянието на пътната настилка на въпросното място. Именно поради тази причина там е и ограничена скоростта до 40 км/ч, това ще и една от версиите, върху които ще тече разследването на инцидента, обяви още вчера главният прокурор Сотир Цацаров. \"Знам, че цялото общество очаква справедливост. Гарантирам и в лично качество, и в служебно, че справедливост ще бъде гарантирана и ще бъдат взети всички мерки МРРБ да подпомогне всички процесуално-следствени действия. За момента знаем 3-те възможни версии за инцидента. Една от тях е в хипотезата лоша пътна инфраструктура и по-специално лоша настилка. Ние ще дадем цялата необходима информация на колегите от прокуратурата и следствието, които респективно ще водят процесуално-следствените действия. За спиране на пътя не можем да говорим. Това е второкласен път, който е пряка връзка между Софийска област и Северозападна България. Колегите от АПИ и „Пътна полиция\" са предприели действия по редуциране на скоростта\", обяви Нанков. От фирмата, рехабилитарала пътя, \"Трейс груп\", вчера също излязоха със становище и обявиха, че те не отговарят за поддръжката на пътя, затова се грижела АПИ, която наема изпълнител, и освен това подчертаха, че пътят е пуснат в експлоатация предварително. В тази връзка регионалният министър коментира: \"По настоящия договор, сключен 2011 г. и въведен 27 декември 2016 г. година, процедурите, които имат колегите от АПИ е да изискват съгласно Закона за устройство на територията гаранционните срокове и по договор и по наредба 4 за минималните гаранционни срокове. Решението за ползване с вписани клаузи отново уреждащи гаранционните срокове и ангажиментите на изпълнителите на пътя е всички констатирани дефекти да бъдат отстранени за сметка на фирмата изпълнител\". Министърът изрази съмнение относно това как пътят изобщо е приет за въвеждане в експлоатация. \"От въвеждането в експлоатация на пътя, 2 години след реалното полагане на асфалта е приет от 20-членна Държавна приемателна комисия без нито една забележка. Няколко месеца след това, при зачестили ПТП-та в този участък, края на 2017 година колегите Областната дирекция на полицията, респективно от районното управление в Своге сигнализират Областно пътно управление, които уведомяват и Агенция \"Пътна инфраструктура\" на база, на което се поставя изцяло ново знаково стопанство. 22 проблемни участъка с дефекти са констатирани март месец от експертна група и втори път юли месец с констативен протокол, неподписан само от фирмата изпълнител на обекта, включително и в участъка с катастрофата. Срокът за изпълнение за отстраняване на дефектите е бил 15 август. На 19 август колегите от АПИ са били уведомени, че проблемите не са били отстранени. Когато в едни подобни отношения не могат да се решат нещата по административен начин, респективно се прилагат процедурите в съдебна инстанция. Безопасността е интердисциплинарна в случая. Всички длъжностни лица с действия и бездействия при подобна ситуация ще понесат своята отговорност\", гарантира Нанков.", "date": "2018.08.27", "title": "Нанков за катастрофата край Своге: Всички виновни длъжностни лица ще понесат своята отговорност"}
{"url": "http://standartnews.com/balgariya/radev_ot_rputo_v_svoge_sa_davali_signali_za_postoyanni_katastrofi_v_uchastaka-375174.html", "text": "\"Многократно от районното управление в Своге са давали сигнали, че в този участък постоянно са ставали катастрофи. Някои неща са поправени, скоростта от 50 км/ч е намалена на 40 км/ч\", съобщи вътрешният министър Валентин Радев по бТВ в коментар на тежката катастрофа край Своге, при която загинаха 16 души. Той уточни, че от МВР са подадени официално 3-4 сигнала. Задължение на фирмата, ремонтирала пътя, било да вземе мерки, защото \"тече гаранционен срок\".\"Има договор, колегите са опитали да го спазят\", поясни вътрешният министър. Според Радев шофьорът на автобуса е глобяван 6-7 пъти за нарушения, но не и за превишена скорост. Бил е опитен, имал над 25 г. стаж зад волана. \"Дано пострадалите имат шанс по-бързо да се възстановят\", каза Валентин Радев.", "date": "2018.08.27", "title": "Радев: От РПУ-то в Своге са давали сигнали за постоянни катастрофи в участъка"}
{"url": "http://standartnews.com/balgariya/dnes_e_den_na_natsionalen_traur_zaradi_katastrofata_v_iskarskoto_defile-375168.html", "text": "Национален ден на траур в памет на жертвите от катастрофата в Искърското дефиле... В събота автобус с хора прибиращи се от екскурзия излезе от пътя и падна от 20 метра височина. Загинаха 16 души, а 21 бяха ранени. Някои от ранените продължават да са в тежко състояние, като са настанени в болници в София, съобщава тази сутрин Българското национално радио. Повечето от загиналите са от софийското село Световрачене. Сред тях е и момче на 13 години. Хората са се връщали от екскурзия в манастира „Седемте престола\". На един от завоите водачът губи контрол над автобуса, удря леко четири автомобила, блъска се в мантинелата и пада в дерето до пътя. Вчера прокуратурата обяви, че работи по три основни направления в разследването - състоянието на пътя, действията на шофьора и отговорностите на транспортната фирма. Днес трябва да стане ясно дали ще има конкретни обвинения за трагедията край Своге.  Разследването се води от Националната следствена служба. Решението на държавното обвинение се чака в ранния следобед и  до голяма степен то е свързано с назначените технически експертизи. Една от тях е на състоянието на пътя, който, както стана ясно - след ремонт срещу 23 милиона евро, преди 2 години, дал дефекти. Въпреки петкратните покани те да бъдат отстранени, реакция от фирма „Трейс Своге\" нямало, стана ясно от думите на регионалния министър Николай Нанков. Дали  състоянието на пътя е имало решаващо значение за трагедията, ще стане ясно от резултатите от взетите проби на асфалта и мантителата, а от тях ще зависи дали ще има обвинения и за отговорни длъжностни лица. От холдинга \"Трейс груп\" заявиха, че асфалтовите настилки са изпълнени през 2014-а, като пътят е пуснат за експлоатация 2 години преди формалното му приемане през 2016. През това време е изтекъл и гаранционният срок на ремонта, а впоследствие ремонтите по него са извършвани от  фирма, избрана от Агенция \"Пътна инфраструктура\". От \"Трейс\" също изтъкнаха, че второкласният път Мездра-Своге-Нови Искър не е предназначен за настоящия засилен трафик. С експертиза ще се установява и техническото състояние на пропадналия автобус и поведението на шофьора. 59-годишният Григор Григоров, който е в болница без опасност за живота, е и един от собствениците на фирмата - превозвач \"Мобилус-5\". От прокуратурата заявиха, че при разпита си, обяснил, че за момент  изгубил контрол над автобуса и после той полетял към дерето. Установено е и че се е движел с по-висока от разрешената скорост, което е сред утежняващи отговорността му обстоятелства. Независимо експертно разследване с участието на специалист по пътна безопасност от Австралия започва днес на мястото на жестоката катастрофа при Своге. Чрез видеозаснемане от дронове и външна консултация, от Института за пътна безопасност ще търсят причините за тежкия инцидент на пътя. В Църквата „Св. Безсребърници Козма и Дамян\" в село Световрачане днес ще бъде отслужена заупокойна литургия в памет на жертвите и молебен за изцелението на пострадалите от тежката катастрофа. От това село са 15 от 16-те жертви на трагедията. Все още не се знае кога ще са погребенията на загиналите в катастрофата.", "date": "2018.08.27", "title": "Днес е ден на национален траур заради катастрофата в Искърското дефиле"}
{"url": "http://standartnews.com/balgariya/svidetel_na_intsidenta_kray_svoge_gledkata_beshe_uzhasyavashta-375175.html", "text": "Пламен Пенчев е един от шофьорите, пристигнал на мястото на автобусната катастрофа край Своге минути след инцидента. Помагал е в изваждането на пострадали от автобуса. „С група от офроуд клуба в Своге се прибирахме с джипове от разходка в гората. Преди Своге забелязахме, че спират коли и гледат надолу. Разбрахме, че нещо страшно е станало. Спряхме, слязохме, гледката беше ужасяваща – беше пълно с хора по цялата площадка\", разказва Пламен. Първо звъннали на тел. 112, за да съобщят за инцидента. Полицията и пожарната били след 6-7 минути на мястото на инцидента. По думите на Пенчев линейката от Своге доста се е забавила. Той започнал да помага на пожарникари, които познава, да изваждат пострадалите от автобуса. Таванът е бил смачкан и изваждането на хората е било много трудно. Те бяха възрастни, бяха тежки и бяха потрошени, разказва младият мъж. По думите му шофьорите спирали на пътя, казвали „Ужас, каква трагедия\", и подминавали. Малцина са останали да помогнат.", "date": "2018.08.27", "title": "Свидетел на инцидента край Своге: Гледката беше ужасяваща"}
{"url": "http://standartnews.com/balgariya/ekspert_ne_mislya_che_previshenata_skorost_s_10_kmch_e_prichina_za_katastrofata-375176.html", "text": "„В нашата държава всяко чудо е за три дни. Едни и същи неща се говорят постоянно – за колани, за пътища, за поддръжка на автомобилите. Нищо от това не се случва. Гневен съм, защото този пореден инцидент можеше да се избегне, тъй като са пратени множество жалби до държавните институции\". Това заяви в „Здравей, България\" бившият шеф на отдела за разследване на аварии и тежки катастрофи в Националната следствена служба Георги Илиев. „Пак ще има панихиди, пак ще плачат хора до следващия инцидент. Кога най-после държавата ще влезе в задълженията си да се направи централен орган, който да контролира пътното движение. Да се бори с катастрофите, да се въведе ред. Сега за това отговарят множество институции в държавата. Всичко това трябва да се централизира\", на мнение е Илиев. „Когато един шофьор е зад волана и когато пътната обстановка е усложнена, много е трудно той да прецени дали е попаднал в аквапланинг, дали пътят е неравен. Ако дупката е запълнена с вода, не може да прецени нейната дълбочина. Не допускам, че превишената скорост с 10-ина километра е основна причина за катастрофата край Своге\", заяви експертът. По думите му всяка институция трябва да си понесе отговорността и смята, че следствените служби ще си свършат работата.", "date": "2018.08.27", "title": "Експерт: Не мисля, че превишената скорост с 10 км/ч е причина за катастрофата"}
{"url": "http://standartnews.com/balgariya/2godishno_dete_pochina_zaklyucheno_v_avtomobil-375179.html", "text": "Момченце на две годинки и половина е починало, след като е било заключено в автомобил. Това съобщиха от болницата в Сливен. Детето е починало няколко часа, след като е прието в болницата. Трагедията се е разиграла в село Желю войвода в неделя следобед, когато температурите в района е надхвърляла 30 градуса, пише БГНЕС. Момченцето е прекарало в колата няколко часа и е било открито в безсъзнание от родителите му.", "date": "2018.08.27", "title": "2-годишно дете почина, заключено в автомобил"}
{"url": "http://standartnews.com/balgariya/obshto_4_zheni_prodalzhavat_da_se_boryat_za_zhivota_si_sled_katastrofata_kray_svoge-375181.html", "text": "Все още има опасност за живота за един от пострадалите при катастрофата край Своге, настанени в болница \"Света Анна\". Това съобщиха от пресслужбата на лечебното заведение. \"Всички шестима пострадали от катастрофата до Своге, хоспитализирани в УМБАЛ \"Св. Анна\"-София АД са стабилизирани и за тях се грижат в КАИЛ на болницата (Реанимация), съобщиха от пресцентъра на лечебното заведение. Все още с опасност за живота е 52-годишна жена\", съобщават от болницата. Така в понеделник сутрин, равносметката след тежката катастрофа с автобус е, че 4 души все още остават с опасност за живота. От \"Пирогов\" вече обявиха, че от петима в тежко състояние вчера, днес трима са са с опасност за живота. В спешния център са настанени общо 6 души, всичките са жени. Без опасност за живота са ранените във Военномедицинска академия и в болница \"Царица Йоанна\". Във ВМА са настанени двама души, като единият е в по-сериозно състояние, но без опасност за живота. В \"Царица Йоанна\", пък е настанен шофьорът на автобуса, който също е вън от опасност.", "date": "2018.08.27", "title": "Общо 4 жени продължават да се борят за живота си след катастрофата край Своге"}
{"url": "http://standartnews.com/balgariya/otkriha_unikalna_arheologicheska_nahodka_kray_petrich-375180.html", "text": "Античният град Хераклея Синтика, който се намира близо до Петрич, е бил един от важните градове в региона по време на античността. Там археолозите ни изненадват с най-различни находки, като наскоро отркиха голяма римска статуя без глава. Заради безпаричието разкопките се случват бавно. През май месец правителството отпусна 100 000 лева. В последния ден на дейностите, които бяха позволени в рамките на тази сума, беше открита тази статуя. \"Край нея имаше надпис, който носи добра инфорация за управлението на града. В комбинация с въпорсната статуя носят много информация за града, който е център на средна струма в продължение на 800 години\", обясни ръководителят на разкопките доц. Людмил Вагалински. \"Оставяме всички открития в района. Идеята е да има за общината и за местните хора. Те много се гордеят\", допълни той. За да продължат проекта си, е нужно допълнително финансиране. Това, което предстои е да се открие целият площад.", "date": "2018.08.27", "title": "Откриха уникална археологическа находка край Петрич"}
{"url": "http://standartnews.com/balgariya/prokuraturata_zahvana_shofyora_na_katastrofiraliya_avtobus_grigor_grigorov-375184.html", "text": "Прокуратурата обвини шофьора на обърнатия край Своге автобус Григор Григоров, че по непредпазливост е причинил смъртта на 17 човека. Според обвинителите шофьорът е нарушил правилата за движение по пътищата като е карал с превишена скорост.  Допустимата, а и обозначена със знак в този участък е 40 км/ч, а той е карал с 53 км/ч, стана ясно вчера от изказване на главния прокурор. Обвинението е повдигнато вчера, а с постановление на наблюдаващия прокурор Григоров е задържан за срок до 72 часа. Мъжът остава в ИСУЛ на лечение. С постановление на главния прокурор разследването по делото е възложено на Националната следствена служба, където то се осъществява от екип от следователи. В рамките на днешния ден предстоят допълнителни огледи. В същото време следователи осъществяват изземване на относими към разследването документи от МРРБ, Агенция \"Пътна инфраструктура\", Агенция \"Автомобилна администрация\" и фирмата, правила ремонта на пътния участък.", "date": "2018.08.27", "title": "Прокуратурата захвана шофьора на катастрофиралия автобус Григор Григоров"}
{"url": "http://standartnews.com/biznes/targovtsite_v_slanchev_bryag_se_oplakvat_ot_slab_sezon_i_bedni_turisti-375194.html", "text": "Изнесени щендери, стелажи и закачалки оформят търговския вид на курорта Слънчев бряг. И този сезон обещаната от министерството на туризма, нова визия с алеи свободни от търговски стоки не се осъществи. Търговците твърдят, че шареното привлича туристите. Оплакват се обаче, че тази година гостите от чужбина са по-бедни и се пазарят за всичко, съобщава БНР. Заради световното първенство по футбол и дъждовете курортният комплекс е бил необичайно празен през юни и юли. Румънци, унгарци и италианци са най-големите организирани групи туристи за този сезон. В Слънчев бряг за първа година почти няма скандинавски и английски туристи, казаха търговците. Гостите на курорта обаче почти не купуват стоките им и се пазарят за цената на всеки предмет. Опашки се виждат единствено пред обменните бюра. Въпреки това туристите са доволни и остават с добри впечатления от страната ни, казаха още търговците.", "date": "2018.08.27", "title": "Търговците в Слънчев бряг се оплакват от слаб сезон и бедни туристи"}
{"url": "http://standartnews.com/biznes/balgarski_vina_s_medali_ot_prestizhen_konkurs-375191.html", "text": "Две вина на Аугео Фемили Естейт спечелиха медали от China Wine and Spirits Awards 2018. ‎Аугео Розе 2017 е носител на златен медал, а Аугео Совиньон блан 2017 завоюва сребро. ‎Вината на Аугео Фемили Естейт са единствените български представители, спечелили медали ‎в това издание. ‎„Огромна радост и чест е за нас да получим поредните международни отличия, с които ‎показваме на света, че в България се прави вино на изключително високо ниво\", коментира ‎Гергана Манолова, маркетингов директор и съдружник във фирмата ‎производител Екскуизит ‎Уайнс. Златният медалист Аугео Фемили Естейт Розе 2017 е купаж между ‎Широка Мелнишка, Каберне совиньон и Сира. Виното е свежо с плодови и цветни аромати и ‎средно тяло. Носителят на сребърно отличие Аугео Фемили Естейт Совиньон Блан 2017 е ‎нежно и свежо вино с бледожълт цвят направено по европейски стил. Конкуренцията в конкурса беше оспорвана с над 5 000 вина от цял свят. ‎Повече от 100 винени експерти от Китай журираха „на сляпо\", използайки 100-точковата ‎система на оценяване в престижния конкурс, който се проведе през август в Хонг ‎Конг.‎ Вината на Аугео Фемили Естейт са носители на медали от винени конкурси на три континента. ‎По-рано тази година Аугео Фемили Естейт Мелник 55 2016 добави двоен златен медал отново ‎в Китай след отличието си в Англия през ноември миналата година, а Аугео Фемили Естейт ‎Екскуизит Розе 2017 спечели злато в Канада. ‎ Китай е пазар на вино, който продължава да расте и интересът към внос на вино от Европа се ‎увеличава всяка година. До 2020 се очаква Китай да задмине традиционни пазари като Англия ‎и Франция и да стане втората държава с най-голяма консумация на вино в света и внос на вино ‎на стойност над 21 милиарда долара. ‎", "date": "2018.08.27", "title": "Български вина с медали от престижен конкурс"}
{"url": "http://standartnews.com/biznes/podpis_prez_smartfona_za_kredit_ot_rayfayzenbank-375192.html", "text": "Райфайзенбанк (България) предлага първия дигитален процес за кредитиране у нас. Иновативната услуга е предназначена за клиенти на банката с предварително одобрени потребителски кредити. Те имат възможност да подпишат всички документи през мобилния си телефон и да усвоят сумата по сметката си без нито едно посещение на офис на банката и без нито един лист хартия. Електронното подписване на документите се осъществява чрез мобилно приложение, разработено от Евротръст Технолъджис АД. То дава възможност за отдалечена електронна идентификация на клиента, издаване на удостоверение за е-подпис и подписване директно от мобилния телефон. Услугата е напълно безплатна за клиенти на банката – необходимо е единствено сваляне на безплатното приложение.", "date": "2018.08.27", "title": "Подпис през смартфона за кредит от Райфайзенбанк"}
{"url": "http://standartnews.com/svyat/papata_s_priziv_kam_roditelite_na_homoseksualni_detsa-375183.html", "text": "Папа Франциск заяви в края на посещението си в Ирландия, че родителите на хомосексуални деца не бива да ги осъждат, да пренебрегват ориентацията им или да ги изхвърлят от къщи, а вместо това да се молят, да разговарят с тях и да се опитат да проявят разбиране, предаде Асошиейтед прес. Той заяви пред журналисти: \"Винаги е имало хомосексуални хора и хора със склонност към хомосексуализъм\". На въпрос какво би казал на баща, чието дете току що се е проявило като гей, папата отвърна, че първото нещо, което би посъветвал, е молитва. \"Не осъждайте. Водете диалог. Проявете разбиране и дайте на детето възможност да се изрази\". Папата добави, че може да се наложи да се потърси психиатрична помощ, ако детето се държи обезпокоително, но е различно, ако става дума за дете, а не за възрастен човек. Той призова родителите да не отвръщат с мълчание. \"Такова дете има право на семейство\", добави той.", "date": "2018.08.27", "title": "Папата с призив към родителите на хомосексуални деца"}
{"url": "http://standartnews.com/svyat/trima_sa_ubitite_pri_strelbata_vav_florida-375177.html", "text": "Трима души са убити и деветима ранени при стрелбата в Джаксънвил, щата Флорида, съобщи шерифът Майк Уилямс, цитиран от Асошиейтед прес и ДПА. По-рано бе съобщено за четирима убити. \"На мястото на събитието бяха телата на трима души. Единият от тях беше заподозреният, който сложи край на живота си\", каза шерифът. По първоначални данни заподозреният той е 24-годишният Дейвид Кац от град Балтимор в щата Мериленд. Той участвал в състезанието по видеоигри, където открил огън. Мотивът за стрелбата все още не е ясен, отбелязла ДПА. Губернаторът на щата Флорида Рик Скот каза, че президентът Доналд Тръмп му се е обадил по телефона и му е предложил федерална помощ след стрелбата в мол в Джаксънвил, където е имало състезание по видеоигри, предаде Асошиейтед прес. Източник: БТА жертви стрелба  стрелба Флорида Коментирай", "date": "2018.08.27", "title": "Трима са убитите при стрелбата във Флорида"}
{"url": "http://standartnews.com/mneniya/parvo_ekspertizite_posle_obvineniyata-375197.html", "text": "Все още е изключително рано да се коментира каквото и да било по отношение на причините, довели до трагичната катастрофа край Своге. За да се установят те - трябва да бъдат проведени тежки експертизи, и то не една или две. Съгласно нашето законодателство тези експертизи би трябвало да се възлагат от съда. На разположение на съда има утвърден списък от автомобилни експерти, на някои от които съдът възлага определени задачи. Експертизата може да бъде разширена и с медицинска част, както и с професионално мнение на експерти, които се занимават конкретно с пътното платно. Преди да се анализират всички аспекти на конкретното място, където се е случила трагедията - цялата организация на движението там, наклони, възможности за отток на водата и пр. - нищо конкретно не може да се каже за причините, довели до падането на автобуса. Трябва да се даде и професионално становище относно мантинелата - не само нейното качество като съоръжение, но мястото на нейното поставяне. Според мнението на някои експерти мантинелата е трябвало да бъде поставена преди тротоара тъй като на практика тротоарът е повдигнал автобуса, с което е съдействал той да прескочи мантинелата и да падне, вместо да бъде спрян от нея. Освен това - след като там, а и не само там, а и по цялото Искърско дефиле има такива големи пропасти и денивелации - не е ли трябвало да бъдат поставени двойни мантинели или дори оградни мрежи, така че да връщат обратно на пътното платно всяко превозно средство, което се удари в тях? Изобщо това са все въпроси, на които не може да се даде веднага категоричен отговор. От всичко казано досега изглежда, че фирмата е била общо взето изрядна. Това, че автобусът не бил минал на 5 август технически преглед не може да се сочи като причина за инцидента. Ако разследването установи, че преди самата трагедия се е случила внезапна техническа неизправност - да, но засега няма такива данни. Това, че фирмата не е подала документи за извършване на случаен превоз е административно нарушение, а не на пътната безопасност. Смятам, че разследващите трудно ще достигнат до истината за реалните причини за трагедията, тъй като много интереси се преплитат там. Честно казано, аз дори не мога да възприема такова поведение на държавните органи. Още в събота вечерта, когато по една от телевизиите показаха изявленията на министър Валентин Радев и зам.-министъра на транспорта Ангел Попов, присъстващият там представител на АПИ директно заяви, че пътят е идеален. И това го казва представител на институция, която би трябвало да следи точно за качеството на ремонтните работи и най-вече - за безопасността на пътя! Какво може да е това, ако не опит за насочване на разследващите в определена посока?! През последните месеци се работи усилено за разделяне на Закона за движението по пътищата на три отделни закона. Защо? Сегашният закон, който съдържа 190 члена без допълнителните, преходните и заключителните разпоредби и който от 1999 г. насам беше изменян 88 пъти, съдържаше абсолютно всичко необходимо, без темата за ремонта на автомобилите в сервизите. Сега новият проектозакон за движението по пътищата, който ни се предлага, е около 215 члена, и то въпреки че от него са извадени темите за пътните превозни средства и за водачите на моторни превозни средства, които ще бъдат обособени в два други закона. При това се прави опит в новия ЗДП да бъдат включени текстове, които бяха отказани още при обсъждането на сегашния закон през 1999 г., т.е. неща, които времето отдавна е отхвърлило Така че глупостите и в законодателната област явно продължават. А и като се раздели един закон на три далеч не значи, че ще стане по-лесно или ефективно прилагането му?! На нито един експерт не му е ясно защо изобщо трябва да се разделя ЗДП на три части? Какво се е променило, което да налага това? Виенската конвенция за пътното движение от 1968 г. ли нещо се е променила, или вече ще разрешават да се минава на червено или през двойна непрекъсната линия?! Слушам, гледам и се чудя! Вместо да се съсредоточат върху конкретните проблеми, те се занимават със законотворчество, навярно се виждат като някакви съвременни Солоновци ли, не знам! Доколкото съм чувал, има някакво следизборно споразумение в управляващата коалиция за разделянето на ЗДП и явно то се изпълнява. Но не на три, а дори и на пет закона да разделят ЗДП, безопасността по пътищата няма да се промени, докато не се промени самата философия на закона. Сега полицията много държи да се бърка навсякъде, което не е редно. Не са изчистени и задълженията на стопанина на пътя. Не може полицаите да нареждат къде какви знаци или каква маркировка да се поставят! Има си стопанин на пътя, преди него - има проектант, които отговарят за цялостната организация на движението, а полицията само трябва да следи за съблюдаването на тази организация. В краищата - докато не се създаде един единствен орган, който да отговаря за пътната безопасност, моето мнение е, че нищо по пътищата ни няма да се промени към по-добро. Записа Белчо Цанев", "date": "2018.08.27", "title": "Първо експертизите, после обвиненията"}
{"url": "http://standartnews.com/svyat/merkel_protiv_vavezhdane_na_zadalzhitelna_kazarma_v_germaniya-375178.html", "text": "Германската канцлерка Ангела Меркел се обяви против идеята да бъде възстановена националната военна служба в Германия, предложена от членове на нейната партия Християндемократически съюз, предаде ДПА. \"Не искам да бъде възстановена националната военна служба\", каза Меркел в интервю пред телевизия А Ер Де. Военната служба бе отменена в Германия преди седем години. Група представители на ХДС начело с генералния секретар Анегрет Крамп-Каренбауер се обяви за възстановяване на военната служба под някаква форма за навършилите пълнолетие младежи. Но несъгласните с предложението в ХДС и баварския й съюзник - Християнсоциалния съюз, изтъкват, че това ще изисква допълнителни разходи, които ще трябва да бъдат взети от бюджета за отбрана, необходим за модернизиране на армията. Министърката на отбраната Урсула фон дер Лайен, която е член на ХДС, също се обяви против предложението. Наборната военна служба беше отменена в Германия през 2011 г., след като правителството реши, че армията ще бъде професионална, отбелязва ДПА.", "date": "2018.08.27", "title": "Меркел против въвеждане на задължителна казарма в Германия"}
{"url": "http://standartnews.com/svyat/zaradi_skandala_s_dzheyms_gan_spryaha_snimkite_na_paziteli_na_galaktikata_3-375182.html", "text": "Американската компания \"Дисни\" и \"Марвел студиос\" преустановиха за неопределен срок работата на третата част на киносагата \"Пазители на галактиката\" във връзка с уволнението на режисьора Джеймс Гън, предаде ДПА. Екипът за подготовката на третата серия трябваше да започне работа в началото на есента на 2018 година, а стартът на снимачния процес бе планиран за януари или февруари 2019 година. Решението за разпускането на снимачната група е дошло, след като не бил намерен кандидат за нов режисьор на лентата. На 20 юли тази година \"Дисни\" прекрати сътрудничеството си Джеймс Гън. Причина за това станаха нетактичните коментари на режисьора в Twitter, написани преди няколко години. В тях той си бе позволил спорни шеги, засягащи холокоста и сексуалното насилие.", "date": "2018.08.27", "title": "Заради скандала с Джеймс Гън: Спряха снимките на „Пазители на галактиката 3“"}
{"url": "http://standartnews.com/mneniya/nezavisim_organ_da_razsledva_katastrofite-375196.html", "text": "- Всички нарушения, които до този момент се вадят на показ, нямат никакво отношение към инцидента. Това, че автобусът е трябвало да мине технически преглед до 5 август, пък не бил минал, на практика нищо реално не говори. - Да, наистина е смешно! Лично според мен причините за този безспорно много тежък инцидент се крият в някакво преплитане на обстоятелствата между конкретните пътни условия и, евентуално - поведението на водача. И ако наистина говорим за обективност - именно тук трябва да се търсят причините за катастрофата, а не да се дири под вола теле! Или да се говори, че водачът бил шофирал с 45 или с 53 км/час - различно според различните версии, с което бил превишил скоростта с 10 или дори и с 13 км в час, което е смешно да се коментира, че може да предизвика инцидента! ! - Абсурд! Трагедията тук е, че пътищата у нас не се правят с нова философия, както е в страните от Европейския съюз, където те се строят така, че да могат да елиминират резултатите от евентуална човешка грешка, каквато в случая, много вероятно, е имало от страна на водача. - Ами че това дори трудно може да се нарече мантинела, г-н Цанев! Трябва да дойдете и да видите наистина за какво точно ви говоря! Това може да е всичко друго, но не и мантинела!!! Защото ако имаше една наистина качествена и сериозно поставена мантинела на този завой, автобусът просто нямаше да падне долу, а просто щеше да се удари в нея, може и в някой от отсреща идващите автомобили, най-много щеше да има някой ожулен или по-леко ранен в тях, но нямаше той да се търкулне по тези 25 метра надолу и да загинат толкова много хора! Затова искам отново категорично да подчертая - правенето на пътя, както и ремонтите на пътя, отдавна вече трябваше да ставата и у нас по нова философия - това е цялата истина! - Разбира се! То, принципно, няма човек, който да не бърка, и именно затова аз отново подчертавам, че отдавна вече пътищата в страните от Европейския съюз се правят по принципно нова философия, чиято основна цел е да елиминира всяка човешка грешка - точно защото всеки водач, дори и най-опитният, в дадена ситуация може да сбърка зад волана. - Да, така е, принципно много неща са могли да бъдат направени на този участък, но, както виждаме, не са били направени. Това е основният проблем, според мене - изпълнението на ремонта на пътя, и точно оттам идва и проблемът с големия размер на трагедията. - Дори и да е така - аз няма да споря била ли е съобразена скоростта с пътните условия в онзи момент, или не е - но след това някой трябва да каже и да докаже, първо, защо скоростта не е била съобразена, и второ - дали самата несъобразена скорост е причина за произшествието. Защото скоростта може и да не е била съобразена, но в дадения случай тя може и да няма никакво отношение към механизма на конкретния пътен инцидент. В крайна сметка това са изводи, които трябва да се направят на базата на един много задълбочен и абсолютно обективен анализ. А такъв задълбочен и смислен анализ в МВР никога не се прави, там по традиция по възможно най-лекият път се върви. - Може би. Но ако се върнем във времето, дори на мен като човек, който от десетилетия следи проблема, ми е трудно да пресметна това вече коя по ред тежка трагедия с автобус е, като се започне от катастрофата на река Лим през 2004 г. и се мине през моста над Янтра при град Бяла, та дори до случая със сблъсъка на леката кола с автобуса на \"Юнион Ивкони\" на магистрала \"Тракия преди няколко месеца - и въпреки това такива трагедии си се случват и като че ли държавата, след няколкото дни медиен шум, нищо не прави! Докога ще е така? Какво, според вас, трябва да се направи, за да се намалят тези многобройни жертви при превозите с автобуси - случайни или регулярни? Все пак вие сте специалист, който от десетилетия се занимава с тази проблематика! - На първо място трябва да се спре да се твърди в обществото, че МВР носи отговорност за безопасността на движението по пътищата! МВР трябва да носи отговорност единствено за събирането на най-подробна информация за произшествията по пътищата у нас, а не да се чуди как да скрие броя на убитите и ранените! Като в същото време трябва да има друго звено, което да се занимава с анализ на тази информация и с правене на изводи и на предложения какво да се променя по пътищата или в нормативната уредба на страната. От маса време ние мрънкаме, че трябва да се създаде друго звено, което да се занимава с тази дейност, а, доколкото си спомням, и ООН и ЕС също препоръчват създаването на специализиран орган в България, който да се занимава с разследването на причините за произшествията. - Именно затова и аз също отдавна настоявам в държавата да има специализиран независим орган, който да се занимава с разследването инцидентите във всички видове транспорт. А сега там основен фактор е следствието, което винаги разследва, когато има пострадал човек... - Точно така - а тук разследването стига до извода кой е виновен и приключва до там, което не решава основния обществено значим проблем - да не се допускат в бъдеще подобни инциденти! Именно за това става дума и ние именно за това настояваме от много време, че трябва да се направи такъв независим орган за разследвания, но засега, изглежда, няма кой да го направи! Така че ние абсолютно категорично настояваме час по-скоро да бъде създаден този независим орган за разследвания на инциденти в автомобилния и останалите видове транспорт, което да бъде част от Министерския съвет или дори да е извън него като самостоятелна административна единица с отделен бюджет, за да не може да му се влияе по никакъв начин.", "date": "2018.08.27", "title": "Независим орган да разследва катастрофите"}
{"url": "http://standartnews.com/svyat/tramp_otkazal_beliyat_dom_da_izdade_deklaratsiya_v_pochit_kam_geroizma_na_makkeyn-375171.html", "text": "Президентът Доналд Тръмп отказал Белият дом да издаде декларация в почит към героизма на сенатора републиканец Джон Маккейн и вместо това написал туит, предаде ДПА, като се позова на в. \"Вашингтон пост\". След смъртта на сенатора в събота сътрудници в Белия дом подготвили текст, в който се отдавала почит към ветерана от Виетнамската война за службата му във въоръжените сили и в Сената. Но Тръмп, който през 2015 г. заяви, че \"харесва хора, които не са били пленявани\", по повод на петте години плен на Маккейн във Виетнамската война, не се съгласил, въпреки молбите на прессекретарката Сара Сандърс и началника на кабинета му Джон Кели, пише \"Вашингтон пост\". \"Моето най-дълбоко съчувствие и уважение към семейството на сенатор Джон Маккейн. Нашите сърца и молитви са с вас!\", написа президентът в Туитър. Двамата изпаднаха в конфликт, откакто Тръмп започна предизборната си кампания през 2015 г. Маккейн постоянно критикуваше Тръмп и политиката му. Съвсем неотдавна той заяви, че поведението на Тръмп на срещата му с Владимир Путин в Хелзинки през юли е една от най-позорните прояви на американски президент. Тръмп не коментира, след като Маккейн реши да прекрати лечението си от тумор в мозъка в петък, напомня ДПА. Реакцията му след смъртта на сенатора предизвика гняв в социалните медии и бе в разрез с искрената почит, изразена и от републиканци, и от демократи, както и от първата дама Мелания Тръмп, и от чуждестранни лидери като френския президент Еманюел Макрон, добавя ДПА.", "date": "2018.08.27", "title": "Тръмп отказал Белият дом да издаде декларация в почит към героизма на Маккейн"}
{"url": "http://standartnews.com/sport/tri_medala_za_gimnastichkite_na_balgariya_v_kazan-375163.html", "text": "България спечели общо три медала на турнира от Световната купа по художествена гимнастика в Казан (Русия). Ансамбълът ни завоюва сребро на финала на пет обръча и бронз в многобоя, а Боряна Калейн взе бронзовото отличие на обръч, съобщи БНТ. Възпитаничките на Весела Димитрова в състав Симона Дянкова, Елена Бинева, Мадлен Радуканова, Лаура Траатс и Стефани Кирякова получиха за изпълнението си на обръчи оценка от 22.600 точки. Титлата завоюва Русия с 23.100, а на трето място е Италия с 22.000. На три топки и две въжета българските грации допуснаха грешка (изпускане на въже) и останаха четвърти с 21.700. Златните отличия отново взеха рускините с 22.800, следвани от Италия с 22.200 и Япония с 22.100. На финала на обръч при жените Боряна Калейн се класира трета с 19.550, а Катрин Тасева е четвърта с 19.500. Победителка стана Дина Аверина (Русия) с 20.800, а втора се нареди Линой Ашрам (Израел) с 19.800. На финала на топка Катрин Тасева зае четвъртото място с 19.500, а Боряна Калейн остана шеста с 18.000. Титлата отново взе Дина Аверина с 20.200, следвана от Линой Ашрам с 19.850 и Александра Солдатова (Русия) с 19.800. На бухалки Калейн се класира четвърта с 19.200, а Тасева имаше изпускане на уред извън терена и остана седма с 16.750. Аверина спечели титлата с 20.550, а втора и трета са съответно Ашрам с 20.200 и Солдатова с 19.500. На финала на лента Катрин Тасева е четвърта с 18.000, а Калейн имаше оплитане и завърши седма с 15.900. Шампионка отново е Дина Аверина с 19.800. Така тя завоюва всичките четири златни отличия. Среброто взе Линой Ашрам с 18.950, а трета е Александра Солдатова с 18.700. Това беше последното състезание преди Световното първенство в България от 10 до 16 септември.", "date": "2018.08.27", "title": "Три медала за гимнастичките на България в Казан"}
{"url": "http://standartnews.com/kultura/sinat_na_nikola_manev_iskam_da_napravya_galeriya_na_bashta_mi_i_v_sofiya-375190.html", "text": "- Преди всичко желанието му беше да живее! Той нямаше никакво намерение да напуска този свят, не го желаеше, беше вкопчен в живота и не го пускаше! Най-голямото му желание като художник беше да рисува. Непрекъснато. Това бе неуморното му желание - да държи четката и да рисува до последен дъх. Последното му желание беше той да бъде погребан в България, не във Франция! Той винаги казваше така: \"Аз не съм фалшив французин. Париж ме направи истински българин\". Той много добре осъзнаваше, че неговата земя е майка България и само тя е неговата Родина. За него България бе всичко - спомените от детството му и мястото на целия му род. Земята на Чирпан бе истински свята за него - той боготвореше това място. И би искал последната му спирка да е там. - Това е нашето окончателно решение. Каквото и да се случи, баща ни ще бъде погребан тук, в България, не във Франция. Той е българин и ще остане такъв за поколенията, за българската и световна история! Желанието ми е той да бъде погребан в двора на галерията \"Никола Манев\" но не знам, дали ще получим разрешение за това. Искаме да е близо до картините си, в тази невероятна творческа атмосфера. Когато хората идват да разглеждат творбите му, да могат да сложат едно цвете на гроба му. Така ми се ще да е, така би било редно да бъде. - Беше абсолютно против да се знае, че е болен. Баща ми беше невероятно силен духом човек. Не се предаваше лесно. Не просто силен характер, ами чак инат. Точно този силен дух и вярата в доброто, в позитивното, в светлото, го задържа толкова дълго след началото на заболяването му. Баща ми не беше склонен да възприеме живота от позицията на жертва. Независимо, че знаеше, че всичко в неговия организъм вече е объркано и се движи в грешната посока. Въпреки това, той беше най-щастливият човек на земята. Винаги бодър, с висок мажорен тембър на гласа, смееше се до последно. Винаги пред хората той твърдеше, че е добре, че всичко е наред и че е много щастлив Точно тази позитивна енергия го крепеше. Баща ми беше като лъч светлина, пронизващ се из между облаците и винаги успяващ да свети и да озари земята. И картините му бяха такива - пълни със светлина и позитивизъм. Основната мисъл в живота му беше да споделя щастието и радостта си с хората около него. Вместо да сме тъжни, да се оплакваме и непрекъснато да хленчим, той бе пример за уникалния позитивизъм. Той бе на мнение, че ако нещо лошо или трагично се случва, ако човек има проблем, какъв е смисълът непрекъснато да го обсъждаме и да се задълбочаваме в него. Така сами потъваме в черното и хлъзгаво блато, наречено негативизъм, от което няма излизане. Така че той винаги беше обърнат в обратната посока, тази на щастието и радостта, на усмивката, вицовете, шегите и доброто настроение. Това го спасяваше през последните години и не просто го задържа жив, но го задържа творящ с четка в ръка, независимо от болестта. Той се радваше на пеперудите във въздуха, например. Една хвърчаща пеперуда можеше да го направи безумно щастлив и да го вдъхнови. Чуруликането на птичките го възвисяваше до върховете на дърветата. Обожаваше вълните на морето. Той намираше щастие и радост в малките неща, които правеха живота му голям. - Като син на българския художник Никола Манев категорично ще заявя, че ще направя всичко възможно, докато аз съм жив, всичките галерии да продължат да носят завинаги името \"Никола Манев\". И основната галерия в Чирпан, и тези във Варна, и в Полски Тръмбеш, и в Пазарджик, и в Троян, и в Ловеч. Галериите трябва да останат за българите и не само - за културната история на България, която трябва да бъде показана и на света. Бих искал да му направя галерия и в София. Защо пък не. Бих искал творчеството на Никола Манев да присъства и в столицата на България. Този голям български художник заслужава едно място и в столицата. - Ще се погрижа за цялото културно наследство, което той остави след себе си и, разбира се, ще продължа делото му. Като негов син винаги ще бъда там където са картините му. - Да, така е. Чувствах го като брат. Дори приживе не го наричах \"баща ми\", той ми беше преди всичко най-добрият приятел. Говорихме си свободно, без тайни и задръжки. Дори се обръщах към него с шеговитата фраза \"чирпанско копеле\". И той ми викаше така: \"Какво бе, копеле! Кво праиш бе, копеле?!\" Само много близки хора с младежки, хулигански дух могат да си говорят по този начин. Винаги е бил свободен и разкрепостен в начина си на мислене. Рядко се среща такава връзка между родители и деца. Обикновено има конфликт на поколенията, а нашите две поколения се бяха слели в едно, благодарение на младия му и свободолюбив дух. Той притежаваше невероятно свободен дух, който се пренасяше не само върху картините му, но и върху общуването му с хората. И най-близките му приятели ще се съгласят с моите думи, защото и с тях си позволяваше такива словесни волности. Това означаваше, че много ги обича и ги е допуснал прекалено близко до себе си, до неговото лично пространство. - Голям художник. Велик творец. Космополитна. Голяма личност. Голям приятел, с много приятели, които станаха и мои приятели. Човек с широко разтворени обятия, готов да прегърне всеки. Манев бе отворен към света с добротата си и детската си наивност Радваше се като дете на малките неща в живота и ги споделяше безвъзмездно с околните. Споделяше ги, по негов си начин. Никола за мен винаги ще остане най-голямото ми вдъхновение! - Ателието му беше дадено от държавата и сега трябва да го опразним от личните му вещи и да го върнем. Затова летя за Париж, където ме очаква моята сестра Сара, за да се погрижим за всичко. Трябва да приберем тук и да запазим всичките му спомени от Франция, от Париж. Всичко ще приберем на едно достойно място в България. В Париж ще останат картините му при колекционерите. Делото му ще е живо вечно! Светлата му душа ще остане завинаги в картините му. Където и да е, не само в Париж, душата, позитивизма и светлата енергия е трайно запечатана в картините на Никола Манев, който има творби в над 40 страни по света. Това е вечното - творчеството, което един творец остава след себе си. То живее вечно, останалото е преходно. Никола Манев не е сред живите само телом, но не и духом. Духът му ще остане завинаги в галериите, на стените в домовете, между хората. Той ще живее чрез картините си. Искаше да остави много картини и наистина остави страшно много картини. - Картините, които остават в моите ръце като наследник, ще ги докарам тук и ще продължавам това, което би искал той - да ги показвам на хората. Ще правя изложби, галерии. Няма да ги пазим на закрито без достъп, напротив, ще ги излагаме на колкото се може повече места. Той винаги е казвал, че смисълът на една картина не е да виси в дома на художника, а да имат хората достъп до нея, да я виждат и усещат. Със сестра ми ще продължим достойното дело на баща ни. Това за нас е въпрос на чест. Никола Манев е голям български художник, който е неоспорима част от българската история и ние сме длъжни да я пазим и браним, да я продължим. Продължавам с изложбите, както той би желал. Искам колкото се може повече хора да видят картините му, които носят радост и позитивна енергия. Картините му са пълни с цветове, светове и светлина. И тази светлина трябва да продължава да озарява света.", "date": "2018.08.27", "title": "Синът на Никола Манев: Искам да направя галерия на баща ми и в София"}
