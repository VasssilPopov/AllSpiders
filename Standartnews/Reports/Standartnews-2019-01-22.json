{"url": "https://www.standartnews.com/sport/barsa-privleche-ganaets-ot-sasuolo-382935.html", "text": "Испанският шампион Барселона договори привличането на полузащитника Кевин-Принс Боатенг от Сасуоло, твърди Скай спорт Италия. \r\n31-годишният халфбек преминава при каталунците под наем до края на сезона срещу 2 милиона евро с опция за закупуване през лятото срещу още 8 милиона евро. Ганаецът има опит в испанското първенство от сезон 2016/17, когато игра за Лас Палмас.", "date": "2019.01.21", "title": "Барса привлече ганаец от Сасуоло"}
{"url": "https://www.standartnews.com/svyat/limuzinite-na-liderite-draznyat-khorata-v-davos-382928.html", "text": "\r\nМножеството черни лимузини по покритите със сняг улици на Давос по време на Световния икономически форум дразнят местните хора в швейцарския планински град. В държава, където гуверньорът на централната банка и министри от правителството редовно ползват градски транспорт, отказът на посетителите на форума да направят същото е основното оплакване на жителите на малкия град с население от 11 000 души, посочва Bloomberg, цитиран от investor.bg. Според тях трафикът става толкова натоварен, че става опасно за децата да вървят пеша до училище. Гневът на местните жители е показателен и за сблъсъка на културите - на местните, от една страна, и на представителите на политическия и бизнес елит, които се събират в града всеки януари, от друга. „Хората носят кожени официални обувки и после се качват в лимузини, тъй като не искат да се подхлъзнат на леда“, казва Ладина Алиот, учителка и майка на три деца, която наскоро става част от местното държавно управление. Тя посочва, че е горда от това, че Давос е домакин на форума, но и смята, че миналата година събитието е причинило твърде много неудобства. „Обувам ботуши и си нося обувките, които ще сложа вътре – защо и те не могат да направят същото?“, пита Алиот. Четиридневното събитие започва на 22 януари и след края му от кметството провеждат допитване сред гражданите какво биха искали да се подобри следващата година. Лимузините застанаха начело в списъка за 2018 г. Световният форум е от съществено значение за местния бизнес и всяка година благодарение на него се генерират данъчни приходи за града в размер на 2 млн. швейцарски франка (2 млн. долара). Основна част от събитията се провеждат в конферентния център на града, но партитата и коктейлите след това са на различни места, някои на разстояние до 40 минути пеша. Организаторите на форума предоставят на посетителите информация за местния градски транспорт и дават съвети за носенето на „удобни, топли обувки“, като също така снабдяват желаещите с котки за лед и сняг. През седмицата, в която се провежда форумът, Uber също предлага своите услуги в града. Но програмата на делегатите, изпълнена със срещи, семинари, обеди и партита, може да направи използването на кола необходимост. Луксозното придвижване обаче има своята цена. Пътуването до Давос с наета кола от летището в Цюрих може да струва между 800 и 1500 швейцарски франка, като спестеното време спрямо пътуването с влак е минимално, а струва само 50 франка, въпреки че е необходимо да се сменят влакове. В отговор на оплакванията тази година властите строят временна жп станция в близост до конферентния център с надеждата, че това ще стимулира гостите да използват обществения транспорт.", "date": "2019.01.21", "title": "Лимузините на лидерите  дразнят хората в Давос"}
{"url": "https://www.standartnews.com/svyat/putin-udari-nay-nisk-reyting-ot-2006-g-nasam-382893.html", "text": "Рейтингът на Владимир Путин \"престана да бъде неуязвим\" - президентът на Русия вече понася наред с останалите власти последиците от влошаването на живота в страната, пише \"Ведомости\". Първото за годината проучване на социологическия център ВЦИОМ показва, че спадът в рейтинга на Путин продължава - доверие му гласуват 33,4 на сто от участниците в допитването срещу 36,5 на сто от участниците в същото проучване от 29 декември м. г. Това е най-ниският показател от януари 2006 г. - най-старата дата от списъка с подобни анкети на сайта на ВЦИОМ. Много повече са анкетираните, одобряващи дейността на руския президент, но и техният дял намалява - 62,1 процента срещу 64,6 на 29 декември, посочва вестникът, цитиран от БиБиСи. Сред основните причини са вдигането на ДДС в началото на януари и поскъпналите комунални услуги, както и миналогодишната реформа, вдигнала възрастта за пенсия в Русия, обяснява социологът Григорий Кертман от агенция ФОМ. \"Хората имат дълга ваканция, много общуват помежду си, повече са шансовете да чуят критики\", допълва той. Няма никакъв срив на доверието към Путин - то бавно намалява след пенсионната реформа, смята шефът на ВЦИОМ Валерий Фьодоров. \"Няма добри новини, които да сочат, че животът се променя към по-добро. След няколко години на криза хората имаха очаквания, че заплатите ще се увеличат, че пенсиите също ще се увеличат, а всъщност имаше поскъпване и лоши новини като пенсионната реформа и санкциите\", припомня аналитикът. Настроението обикновено се вдига по Нова година, но сега не стана така - нямаше тласък за повишаване на социалното самочувствие, констатира руският социолог. Хората в Русия са останали с малко пари, дори за новогодишната трапеза са похарчили с по хиляда рубли по-малко от предната година - \"и не защото няма поскъпване, а защото има тревога за бъдещето\", добавя той. След пенсионната реформа хората в Русия започват да адресират претенциите си директно към президента, а не към по-нископоставените власти. Расте отчуждаването от властта на част от обществото, отслабват надеждите, възлагани на властта и на президента. Общо е разочарованието в социалния характер на държавата, коментира политологът Александър Пожалов. В момента има процес на \"разбожествяване на Путин\" - по-рано обикновените хора в Русия виждаха в него онзи, който им носи слава и величие, а днес хората отчасти го смятат за виновник за проблемите, прехвърлят върху него и негативите, свързани с правителството, отбелязва наблюдателят Николай Петров. Според него е настъпил преломен момент за властта в Русия, изискващ героични усилия в подкрепа на намаляващата легитимност на Путин, казва Петров, цитиран от \"Ведомости\". \"Другият изход е затягане на гайките. Кремъл трябва да избере стратегия, защото това може да повлияе и на събитията през 2024 г.\", когато ще приключи новият мандат на Путин, предупреждава експертът. \"С такива рейтинги може и да караш нататък, но трудно се предприемат сериозни действия за трансформиране на режима - рейтингът пада не само в очите на обикновените хора, но и на елитите\", смята руският експерт.", "date": "2019.01.21", "title": "Путин удари най-нисък рейтинг от 2006 г. насам"}
{"url": "https://www.standartnews.com/regionalni/resmi-murad-tryabva-da-tsenim-religioznite-i-kulturni-tsennosti-382919.html", "text": "Кметът на община Ардино Ресми Мурад и председателят на Общинския съвет Сезгин Байрям се запознаха на място с процеса на реставрацията на 200–годишната джамия в село  Любино, която е една от най-старите в района. „Със средства, дарени от местни жители, изселници от Турция и работещи извън страната, обновихме покривната конструкция. Очакваме още дарения, за да започнем дейностите по самата сграда, без да се променя автентичният й вид“, сподели председателят на джамийското настоятелство Гюнер Мюмюн, който благодари на общината за ремонта на пътя, улеснил транспорта на строителните материали до молитвения дом \r\n„Джамията в Любино е безценно наследство. Трябва да ценим религиозните и културни ценности на територията на общината и да се грижим за тях“, заяви  кметът Ресми Мурад.   Според него обновяването на религиозния храм ще привлече много туристи в района. \r\nДжамията в Любино е на два етажа, като вторият е предназначен за жените. Минарето е с височина 20 метра със самостоятелен вход. Сградата има уникална архитектура, изградена е преди два века (около 1808 г.) от местни майстори-строители. Тя е единствена в Източните Родопи, която има приземен етаж под основното молитвено помещение. Пред входа личат руините на медресето, подготвяло духовници с по-нисък ранг - ходжи, имами, което по–късно е било преустроено за духовно училище. \r\n  \r\nИрина Ангелова", "date": "2019.01.21", "title": "Ресми Мурад: трябва да ценим религиозните и културни ценности"}
{"url": "https://www.standartnews.com/mneniya/kak-feysbuk-prevrna-edna-uchitelka-v-galiley-382931.html", "text": "Още ли не е уволнена учителката Лидия Булиева от 38 училище, която казала на децата, че човек не е кацал на Луната? Малко й е – трябва да бъде лишена от правото да упражнява учителската професия до края на живота си, да бъде линчувана, набита на кол и евакуирана директно на Луната, за да види лично, че не е първият човек, стъпил там. Освен това директно трябва да й се забрани да преподава на третокласниците Дарвиновата теория и тази на Галилей с оглед последващи ментални поражения. Всичко това се изля спрямо началната учителка тези дни в интернет и само показа до каква степен вярата в социалните мрежи е започнала да измества обективната информация за случилото се. Става вече неведнъж, но лошото е, че започва да се превръща в навик. А за жалост институциите се влияят по най-лошия начин от социалните мрежи – вярват им повече, отколкото на обективната информация, и нерядко вземат мерки възоснова само на тях. Няма значение, че десетки родители на децата от този клас застанаха в подкрепа на преподавателката и обясниха, че тя системно се опитва да разнообрази преподаването за техните деца с любопитни подробности и в никакъв случай не е казвала, че човек на Луната не е кацал. Опитала се е да разнообрази тяхното възприятие, като е пуснала допълнителен клип в края на часа, който показва алтернативна гледна точка Може би не е подбрала правилния начин в конкретния случай, тъй като толкова малки деца няма как да са формирали критично мислене към различните информации и приемат сензациите по-лесно. Нейната вина е само в това, че вероятно не е подбрала правилно начина на поднасяне на материала. Нашата – че я дамгосахме, макар че ако класната на детето ни въобще не беше му преподавала нищо, щяхме да го приемем за напълно нормално, защото „българските даскали и без това не правят нищо и чакат само да им вдигнат заплатите“. Отношението ни към образователната система, независимо дали сме родители, близки на първолаци или журналисти, е изключително амбивалентно и зависещо от конюнктурата. Както и от прословутото „Аз го учих едно време, нямат право да го махат от учебника“.  От „Днешните деца боравят с интернет, а те ги карат да учат по учебника“ до „Трябва да има един учебник, знаете в интернет колко непроверена информация има, тази учителка направо се е изложила“. Прочетох и двете последни твърдения от един и същи автор в рамките на месец по различни поводи. Ама хайде разберете се! Ако учителят не прави иновации – лошо. Ако се опита да ги направи – пак лошо. Вярно, представянето пред малки деца на различна и спорна гледна точка е по-сложно и вероятно преподавателката не е успяла, едно от хлапетата се е впечатлило точно от изложената в ютюб конспиративна теория и ето че всички бг мами и татковци въстанаха против даскалицата, която си е позволила да сподели пред малките тема, по която са правени цели филми. И то не съветски, за съжаление на любителите на конспирациите, а чисто американски, гледахме ги още ние като деца. Утре третокласниците ще изпаднат в истински потрес, когато учителката по биология им разкаже Дарвиновата теория, а тази по религия възрази, че Бог бил направил Адам от кал, а Ева – от неговото ребро. Някакви хора с недоволен и премъдър вид, без да са имали досег с науката, твърдят, че в учебниците и в училище трябвало да се изучава само онова, което е твърдата научна истина, и нищо друго. Независимо, че всяка твърда истина се опровергава след няколко години от новите откриватели на нови истини. И че самите учени вярват най-силно в съмнението, защото то е движещата сила на новите научни постижения. Няма нищо лошо в съзнанието на децата да се подхвърля зрънце съмнение, че не всяка истина е вечна. Може точно това да запали интереса им към науката. Вместо това у нас социалните мрежи приготвиха една клада и превърнаха една безобидна начална учителка в Галилео Галилей. Пожелавам й оттук нататък да се придържа само към Ран Босилек и да зареже клипчетата по интернет. И всичко ще е точно.", "date": "2019.01.21", "title": "Как фейсбук превърна  една учителка в Галилей"}
{"url": "https://www.standartnews.com/svyat/grtsiya-zapochva-protsedurite-za-ratifikatsiya-na-prespanskoto-sporazume-382877.html", "text": "От днес, в парламента в Гърция започват процедурите за ратификация на Преспанското споразумение със Скопие. Текстът ще трябва да мине първо през Комисията по национална отбрана и външни работи. Очаква се всички процедури да приключат тази седмица и окончателното гласуване да се проведе до петък. Миналата седмица правителството на Алексис Ципрас спечели вота на доверие със 151 гласа \"за\" при 148 \"против\". Това проправи пътя към ратифициране на споразумението със Скопие. Десетки хиляди протестираха в неделя в Атина срещу Договора от Преспа. Стигна се и до сблъсъци, при които имаше ранени.", "date": "2019.01.21", "title": "Гърция започва процедурите за ратификация на Преспанското споразуме"}
{"url": "https://www.standartnews.com/svyat/tereza-mey-bez-plan-b-tupa-topkata-pred-deputatite-382930.html", "text": "Британският премиер Тереза Мей отхвърли призивите за отлагане на излизането на Обединеното кралство от ЕС и каза, че отново ще положи усилия да прокара в парламента договорената от нея сделка, съобщи Асошиейтед прес. В понеделник тя трябваше да представи пред депутатите план \"Б\" за действие, след като парламентът по-рано тази година отхвърли категорично сделката ѝ с ЕС. Тя обаче не представи каквато и да било нова стратегия и настоя, че ще продължи да търси подкрепа в собствената си Консервативна партия и опозицията. Лидерът на лейбъристите Джеймс Корбин обаче отказва да се среща с нея и преговорите са в задънена линия. Тереза Мей за пореден път се обяви срещу призивите за провеждане на нов референдум, тъй като по думите ѝ това ще подкопае вярата в демокрацията. Тя каза, че ще води още разговори с депутати от своята партия и от опозицията за техните тревоги във връзка със сделката, преди да се обърне пак към евролидерите. Освен това съобщи, че планира да се върне в Брюксел, за да обсъди промени в сделката, която тя договори с лидерите на ЕС миналия месец. \"Вярвам, че можем да постигнем напредък по отношение на така наречената ирландска предпазна система\", каза тя пред парламента. Мей добави, че ще се консултира с депутатите относно възможните промени и \"след това ще занеса заключенията от тези дискусии обратно в ЕС\". Тя съобщи, че отпада предвидената такса от 65 лири, която европейските граждани трябваше да плащат при кандидатстване за статут на уседналост във Великобритания. Изтъквайки три промени в подхода си към Брекзит, Мей каза, че ще бъде \"по-гъвкава\", ще изпълни искането на опозиционната Лейбъристка партия за гарантиране на правата на работниците и ще намери начин да успокои напрежението, породено от ангажимента да няма връщане на твърда граница на остров Ирландия. Тя отхвърли възможността за уреждане на граничния въпрос чрез внасяне на изменения в сключеното през 1998 г. Споразумение от Разпети петък, в което Лондон пое ангажимент да не възстановява физическата граница на остров Ирландия. \"По този начин ще изпълним мандата на британския народ и ще напуснем Европейския съюз по начин, от който ще спечелят всички части на Обединеното кралство и всеки гражданин на нашата страна\", каза тя. Очакваше се депутатите да гласуват нейния план \"Б\" на 29 януари, от \"Даунинг стрийт\" 10 коментираха в понеделник, че няма да има решаващ вот за Брекзит преди февруари. ЕС казва, че споразумението за излизане не може да бъде предоговаряно. Основното притеснение около сделката на Мей е така нареченият \"предпазен механизъм\" за недопускане на \"твърда граница\" между Ирландия и Северна Ирландия. Този механизъм е най-спорният момент от споразумението, като според много британски депутати той може да остави Великобритания в обсега на правилата на ЕС за неопределено дълго време. ", "date": "2019.01.21", "title": "Тереза Мей без план Б, тупа топката пред депутатите"}
{"url": "https://www.standartnews.com/svyat/eskadreniyat-minonosets-donald-kuk-akostira-v-batumi-382862.html", "text": "Ескадреният миноносец от военноморските сили на САЩ \"Доналд Кук\" пристигна днес на приятелско посещение в грузинското пристанище Батуми. Това съобщи в репортаж от мястото на събитието грузинската телевизия \"Имеди\", предаде ТАСС. Корабът пристига в Грузия за втори път през последните години, като целта е да се засили двустранното сътрудничество в сферите на морската сигурност и стабилност, заяви днес посолството на САЩ в Тбилиси. По време на посещението ще бъдат организирани съвместни тренировки на американски военни моряци със служители от грузинската брегова охрана. За екипажа на \"Доналд Кук\" са предвидени екскурзии с разглеждане на местните забележителности. Моряците ще играят и футбол с грузинските граничари. По данни на местните медии миноносецът ще остане в Грузия до 24 януари. От края на 90-те години на миналия век САЩ предоставят на Грузия техническа, финансова и друга помощ в защитата на морските граници, укрепването на законността, подготовката на кадри, създаването на инфраструктура и техническото преоборудване на бреговата охрана. От 2001 г. американски военни кораби пристигат всяка година (от един до три пъти) на приятелски посещения в грузинските пристанища Батуми и Поти, където провеждат съвместни маневри със служители на местната брегова охрана, напомня ТАСС. Американският ескадрен миноносец \"Доналд Кук\", въоръжен с управляеми ракети, се насочи към Черно море вчера, \"за да извърши операции, свързани със сигурността на корабоплаването и да съдейства за регионалната морска стабилност\", гласи съобщение на военноморските сили на САЩ. И по-конкретно: в Черно море корабът ще проведе \"операция по обезпечаване на сигурността в морето, по укрепване на стабилността и съвместната готовност с нашите съюзници от НАТО и партньорите в региона\". Това съобщи пресслужбата на Шести флот на САЩ. \"Нашето пристигане в Черно море ще покаже възможностите за взаимодействие на ВМС при изпълнение на цели на общата сигурност, за да можем да действаме ефективно при бъдещи кризи или възпиране на агресия\", заяви командващият офицер на \"Доналд Кук\" Матю Пауъл, цитиран от Ройтерс и БТА.   В началото на януари бе съобщено, че големият американски десантен кораб \"Форт Макхенри\" е влязъл в Черно море. Руският Черноморски флот започна да следи движението на американския боен кораб, откакто той навлезе в района, съобщи Националният център за управление на отбраната на Русия, цитиран от агенция РИА Новости. Според руското министерство на отбраната американският боен кораб е влязъл в Черно море в 20.50 ч. московско време (19.50 ч. българско време) на 19 януари. Според международната конвенция от Монтрьо американски бойни кораби могат да останат в Черно море за не повече от 21 дни, отбеляза руският Център за управление на отбраната. \"Американски бойни кораби често посещават Черно море. Тези посещения нямат нищо общо със сигурността на САЩ\", написа в Туитър Алексей Пушков, който е член на Комисията за информационна политика на Съвета на федерацията - горната камара на руския парламент. \"Тези кораби развяват техния флаг, изпращат ни сигнал и укротяват техните сенатори, които настояват да се изпрати цял боен флот в Черно море. Те трябва да стоят далеч от нашите брегове\", заяви Пушков.", "date": "2019.01.21", "title": "Ескадреният миноносец \"Доналд Кук\" акостира в Батуми"}
{"url": "https://www.standartnews.com/svyat/kontsentratsiyata-na-bogatstvo-v-sveta-se-uvelichava-382852.html", "text": "Концентрацията на богатството се увеличава все повече и през 2018 г. 26-имата най-богати хора в света вече притежават толкова пари, колкото половината най-бедно население в света, сочи доклад на неправителствена организация. Според данните състоянието на първите милиардери възлиза на доходите на 3,8-те милиарда най-бедни хора на планетата. Най-богатият човек в света Джеф Безос, президент на „Амазон”, е натрупал богатство през 2018 г. на стойност 112 милиарда долара, а бюджетът за здравеопазване на Етиопия е 1% от състоянието му. Броят на милиардерите се е удвоил за 10 години, а богатството им е нараснало с 900 милиарда долара само за миналата година.", "date": "2019.01.21", "title": "Концентрацията на богатство в света се увеличава"}
{"url": "https://www.standartnews.com/biznes/ochakvat-novi-2-3-falita-na-zastrakhovateli-u-nas-prez-2019-g-382932.html", "text": "Държавата се готви за нови два или три фалита на застрахователни дружества през тази година. Това обяви в предаването „Темида – цената на истината“ по Евроком опитният адвокат по застрахователни дела Николай Димитров. Според него тази информация не е нищо повече от прочит на случващото се в последните месеци с Комисията за финансов надзор (КФН). Нещо повече, според коментара на Димитров, секторът знае и очаква въпросните фалити на неназовани до момента дружества. „Държавата явно се подготвя за ситуации като фалита на „Олимпик“ (който се случи през август 2018 г. – бел.ред.). Затова в Комисията за финансов надзор сме свидетели на все още незает овакантен пост – този на председателя. Един заместник-предс4едател вече пое отговорност, а при следващ фалит ще е по-логично да има оставка на по-висшестоящия в йерархията“, разказа Николай Димитров. Според него чаканите вълнения около фалити са причина и постът на заместник-председател да не е с постоянен титуляр а с временно изпълняващ функцията. „Там има човек по заместване и няма да се случат добри неща“, прогнозира Димитров. Той отправи съвет към законодателя и каза, че единственият му полезен ход е да даде гаранция на целия застрахователен сектор, като постави титуляри на топ длъжностите. Така комисията ще упражнява по-стриктен контрол върху застрахователите. Всички проблеми до момента са резултат от слабия регулатор, категоричен бе Николай Димитров.", "date": "2019.01.21", "title": "Адвокат: Очакват се нови застрахователни фалити тази година"}
{"url": "https://www.standartnews.com/svyat/denyat-kh-za-tereza-mey-382895.html", "text": "Новата седмица започва така, както свърши старата: с варианти за пъзела  и с въпроса какво наистина искат британците. Британският премиер Тереза Мей все още не е представила своя \"План Б\", за да обясни как иска да предотврати рисковото сбогуване с ЕС без договор. Слуховете за отделен пакт с Ирландия за митническа свобода са толкова страстно отричани в Дъблин, сякаш в съседната изпитваща затруднения страна Лорд Волдемор произнася фалшиво заклинание към света. \r\nИзточници от правителството на Република Ирландия заявиха, че „няма шанс\" за сключване на двустранно споразумение между Лондон и Дъблин, с което да се избегне необходимостта от предпазна клауза за границата между Ирландия и британската провинция Северна Ирландия, пише британският Guardian, цитиран от investor.bg. ЕС заяви много ясно, че споразумението за Brexit не може да бъде предоговаряно освен ако премиерът Мей не промени предложенията си, добавят представителите на Дъблин. Ирландското правителство държи на цялото споразумение, договорено между Лондон и Брюксел, включително на предпазната клауза, увери ирландският външен министър Саймън Ковини. В същото време в Уестминстър се формира надпартийна и очевидно проевропейска коалиция срещу крайния курс на Мей. И в тези дни на хаос във Великобритания мнозина може да се сетят за една фраза на Шекспир: „Надеждата често е куче без опашка\".  ", "date": "2019.01.21", "title": "Денят Х за Тереза Мей"}
{"url": "https://www.standartnews.com/sport/krasen-kralev-vutsov-e-s-osnovna-rolya-za-otselyavaneto-na-klubovete-382908.html", "text": "Министърът на младежта и спорта Красен Кралев си взе последно сбогом с легендата на Българския футбол Иван Вуцов, който почина на 79-годишна възраст. Иван Вуцов е възпитаник на „Янтра Габрово“. Носи екипите и на „Ботев“ Пловдив, „Академик“ София и „Левски“. За сините записва 213 срещи за първенството, 41 мача за купата на страната и 60 международни срещи. Шампион на България през 1965 и 1968, печели купата на страната през 1967 г. За „А“ националния тим записва 24 срещи, като участва и на Световното първенство в Англия през 1966 г. В петте сезона като треньор на „Левски“ печели шампионска титла и 2 пъти купата на страната. Под негово ръководство „сините“ елиминират „Аякс“ за купата на УЕФА и достигат до ¼ финал с „Барселона“ през 1976 г. Дълги години е изпълнителен директор на БФС. „Имах щастието да работя с Иван Вуцов, докато бях президент на „Черно море“. Той беше наистина изключително мощен и силен човек, който управляваше българския футбол по време на най-тежките му години. Иван Вуцов е с основна роля професионалните клубове да оцелеят и да се запазят детско-юношеските школи. Той е човек, който заслужава много голямо уважение и почит. Помогнал е на много хора в спорта и може да го изпратим с аплодисменти“, заяви министър Кралев. Той допълни, че не познава Вуцов като футболист, но го помни като успешен треньор и ръководител. „Всеки един ръководител трябва да се учи от размаха, с който той работеше. Той знаеше какво се е случило във всеки един мач от първенството, дори в по-ниските нива, знаеше какви са проблемите на клубовете, познаваше се с всички ръководители. Това е пример как трябва да се работи“, каза още Кралев. Последно сбогом с Иван Вуцов си взе и голяма част от родния футболен елит. Сред тях бяха президентът на БФС Борислав Михайлов, изпълнителният директор на централата Антон Попов и членът на Изпълкома Емил Костадинов, Сашо Костов, Кирил Ивков, Наско Сираков, Бончо Генчев, Валентин Михов, Павел Колев, Даниел Боримиров, Тодор Батков, Димитър Пенев и други спортни личности.", "date": "2019.01.21", "title": "Красен Кралев: Вуцов е с основна роля за оцеляването на клубовете"}
{"url": "https://www.standartnews.com/sport/stadion-plovdiv-stava-iztsyalo-futbolen-382910.html", "text": "Градският стадион \"Пловдив“ ще бъде изцяло футболен, няма да има лекоатлетическа писта и ще бъде с капацитет от 40 000 места, съобщи marica.bg след пресконференцията на кмета на града Иван Тотев. Промяната се предприема заради очакваната кандидатура на България за домакинства на две овропейски пред  2028 и  2032 година и на световното  през 2030 година. \"Имаме задание, което e на база 11-степенната програма на архитект Валентин Маринов. В момента трябва да вземем едно управленско решение в Община Пловдив. Миналата седмица имах среща с премиера и спортния министър. По изискванията на УЕФА и ФИФА стадиони, които могат да домакинстват на европейски и световни първенства, са чисто футболни стадиони. Това означава, че в сегашния вариант на Етап 1 с възстановяване на пистата, ще елиминираме Пловдив от бъдещи световни и европейски първенства. Затова се насочваме към изменение на заданието на Етап 1 стадион \"Пловдив“ да е без лекоатлетическа писта и да се превърне изцяло във футболен стадион. Това означава, че ще има ново задание за отделен лекоатлетически стадион, което ще е допълнителна инвестиция. Това е причината да забавим процедурата за стадион \"Пловдив“. Ние няма да чакаме държавата – ние ще започнем, а държавата ще го дофинансира“, каза още Иван Тотев.", "date": "2019.01.21", "title": "Стадион \"Пловдив\" става изцяло футболен"}
{"url": "https://www.standartnews.com/sport/pavel-kolev-novite-sobstvenitsi-me-ubedikha-da-doyda-382905.html", "text": "Новият изпълнителен директор на Левски Павел Колев разкри причините, които са го накарали да стане изпълнителен директор на \"Герена\". Той говори на летище \"София\", преди да замине за Кипър заедно с новия треньор Георги Дерменджиев.  \"Бях потърсен от следващите собственици на Левски, така се промениха нещата. Ще разберете кои са след Общото събрание. Очаква се Общото събрание на Левски да се проведе на 6 март. Именно там ще се официализират промените в ръководните структури на Левски. До края на този сезон вероятно няма да има спортен директор. Ще търсим човек за тази позиция. Дали ще е спортен директор или главен скаут - ще видим. Работим по организационната структура. Сега виждам перспектива за Левски в бъдеще. Дерменджиев може да е спокоен, че ще си върши работата. Сериозни разговори сме водили само с Дерменджиев. Спряхме се на него, защото е един от най-успешните, да не кажа и най-успешният български треньор на клубно ниво у нас в последните години. Договорът му е до края на сезона с опция за още две години. Раздялата със Стоянович е по взаимно съгласие. Разговаряхме с него, той се съгласи с нашите аргументи. Опасност за евролиценза няма\", заяви Колев.", "date": "2019.01.21", "title": "Павел Колев: Новите собственици ме убедиха да дойда"}
{"url": "https://www.standartnews.com/sport/dzhokovich-dade-samo-set-na-medvedev-382907.html", "text": "Световният №1 в тениса Новак Джокович се класира за четвъртфиналите от откритото първенство на Австралия след победа над Данил Медведев (Рус) с 6:4, 6:7 (5), 6:2, 6:3. Мачът бе втори пореден в който сърбина дава сет на съперника си, но въпреки това печели срещата. \"Чувствам се в перфектна форма и искам следващия ми съперник да знае това, каза с усмивка Ноле след продължилия над 3 часа мач с Медведев. В следващата фаза на турнира Джокович ще играе с Кей Нишикори, който оцеля в 5-сетов трилър срещу Пабло Кареньо Буста. Ноле е 6-кратен победител в Мелбърн, а Нишикори пък няма загуба от началото на календарната 2019-а година. Медведев напуска Откритото първенство на Австралия, но ще го видим много скоро в София. Той ще участва в Sofia Open (АТР 250) от 3 до 10 февруари.", "date": "2019.01.21", "title": "Джокович даде само сет на Медведев"}
{"url": "https://www.standartnews.com/kultura/tri-bg-seriala-po-nova-ot-proletta-382909.html", "text": "„Господин Х и морето“ се казва най-новият български сериал, който ще гледаме от пролетта по Нова телевизия. Поредицата, която влезе в медиите с работното заглавие \"Фалшив герой\", е изпълнена със заплетени комични любовни и битови ситуации. Във фокуса им е героят на Калин Врачански, който се забърква в противоречиви отношения с четири жени. Историята разказва с хумор за малките и големите лъжи, за фалша и за щастието от това да свалиш маските. Лентата,  определяна едновременно като комедия и криминале, е заснета основно във Варна, където се развива голяма част от действието. Освен доказаните имена, сред които са още Алекс Сърчаджиева, Стоян Радев, Любен Кънев и Пламен Великов, ще видим още Доротея Толева, Станислава Николова, Христо Пъдев, Светломир Радев и Ина Добрева. Праймтаймът на Нова телевизия скоро ще бъде окупиран от още два родни сериала. Разследващата криминална драма „Дяволското гърло“ се очаква да бъде сред най-интересните проекти на идващия сезон. Сериалът е заснет почти изцяло в Родопите и макар да е първото българско заглавие в този популярен в цял свят жанр, към него вече е заявен предварителен интерес от международните пазари. В „Дяволското гърло“ има мистика и тежки престъпления, засягат се още значими социални теми - предателство, приятелство и любов, бежанския въпрос, съжителството на различни етноси. Владимир Карамазов влиза в ролята на разследващ полицай от Смолян, а Теодора Духовникова е криминален профайлър, изпратен от София, който му помага. Валери Йорданов, Стоян Радев, Васил Банов и Лидия Инджова са сред звездите на мащабната продукция с режисьори Павел Веснаков и Митко Димитров. Снимките на новия седми сезон на най-успешния ни медицински сериал „Откраднат живот: Любовта лекува“ вече започнаха в новата частна болница „Света Анастасия“. Пред камерите са Владо Пенев, Юлиан Вергов, Диана Димитрова, Ирина Митева, Милена Живкова, Неда Спасова, Марта Вачкова, Емил Марков, Ралица Паскалева. Социологическите данни показват, че най-предпочетените сериали от активното население (18-49) през 2018 са излъчвани по Нова - премиерните сезони на „Откраднат живот“ и „Полицаите от края на града“.", "date": "2019.01.21", "title": "Три БГ сериала по Нова от пролетта"}
{"url": "https://www.standartnews.com/sport/serina-uilyams-pobedi-i-svetovnata-nomer-1-382879.html", "text": "Седемкратната шампионка от Откритото първенство на Австралия Серина Уилямс е вече на четвъртфинал на турнира от Големия шлем в Мелбърн. Поставената под №16 американка изхвърли водачката в световната ранглиста Симона Халеп от Румъния с 6:1, 4:6, 6:4 след 108 минути игра.  Серина завърши с 44 печеливши удари и 31 непредизвикани грешки, докато нейната опонентка записа 24 уинъра и 12 грешки. В следващата фаза Уилямс излиза срещу №7 в схемата Каролина Плишкова от Чехия. фото ЕПА/БГНЕС", "date": "2019.01.21", "title": "Серина Уилямс победи и световната номер 1"}
{"url": "https://www.standartnews.com/regionalni/nad-7000-uchastnitsi-se-vklyuchvat-v-surva-382865.html", "text": "За най-голямата награда \"Златната маска\" ще се състезават сурвкарски и кукерски групи от цялата страна, а участници в дефилетата ще има и от чужбина. Групата на квартал \"Бела вода\", която взе приза миналата година, отново ще се състезава за приза. За първи път през 2019-а щафетата за \"Сурва\", в която кукерска маска обикаля детските градини, ще премине и през детски градини извън Перник, разказа на пресконференция за началото на фестивала, кметът на града Вера Церовска. По традиция въпросната маска накрая ще бъде дарена на фестивала. Като част от \"Сурва 2019\", в дните между 25 и 27 януари ще има и научна конференция за маскарадните игри.", "date": "2019.01.21", "title": "Над 7000 участници се включват в \"Сурва\""}
{"url": "https://www.standartnews.com/sport/legendi-vv-futbola-za-vutsov-golyam-igrach-trenor-i-rkovoditel-382901.html", "text": "Спортният директор на ЦСКА-София Пламен Марков заедно с легендата на червения клуб и българския футбол Димитър Пенев също дойдоха да уважат Иван Вуцов в последния му път. Бившият футболист, треньор и ръководител почина в петък на 79-годишна възраст, а днес е насрочено поклонението и опелото. \r\n\"Голям футболист, след това треньор с много успехи в Левски и националния отбор. В края на спортната си кариера беше и изпълнителен директор на БФС. Затова мисля, че Вуцов е един от големите деятели в българския футбол. Човек, който мислеше постоянно за футбола, за развитието на футбола. Той е човек, който допринесе изключително много за развитието на българския футбол и в крайна сметка това е живота: стига се до неговия край. Използвам медиите да изкажа съболезнованията си на семейството му. Българският футбол загуби една от големите си и светли личности. Имам много спомени с Вуцов като треньор на националния отбор. Във времето е имало и моменти, които не са били от най-добрите. Но в крайна сметка остават само положителните неща\", каза Пламен Марков. \"Бог да го прости, вечно е в нашето съзнание. Ето един спомен с него от Аржентина (и показва снимка с Димитър Гевренов и Вуцов). За съжаление другите двама души на тази снимка са покойници, каза Димитър Пенев, бивш съотборник на Вуцов в националния отбор и партньор в защитата. Малко преди Пенев във фойето на националния стадион \"Васил Левски\" влезе и синята легенда Кирил Ивков. \r\n\"Спомени имам много, освен на терена, и 15 години бяхме комшии. Изключителен като треньор и като ръководител, може би един от най-добрите. Той учеше нас, по-младите. Беше подготвен много. Бяхме комшии, децата израстнаха заедно, Руслан и Вили пред очите ми. Той беше човек, който помагаше на всички. Когато кажеше нещо, го устояваше до край. При Иван Славков той вършеше цялата работа. Можеше да работи от сутрин до вечер без да спира. Беше работар. Обичаше футбола, обичаше хората, за съжаление си отиде\", каза Кирил Ивков. \"За Иван Вуцов може да се говори много. Той остави голяма следа в българския футбол. Каквото и да кажем ще бъде малко. Сега той отиде при един добър отбор с добри футболисти, който сега ще си има и един добър треньор и ръководител\", заяви футболният мениджър Емил Данчев. \"Това, което научих от него е дисциплината, трудолюбието, реда, организацията вътре в играта и в живота. Той много държеше и извън терена да уважаваш това, което работиш и да си дисциплиниран. Това е едно от нещата, които той докара от Холандия - за онзи тотален футбол говоря, в който футболистите се придвижват пакетно по терена. Тогава се смееха, но той първи приложи в България този съвременен за онова време футбол. Беше и добър психолог\", допълни \"синята\" легенда Ангел Станков. \"Изгубихме голяма легенда. Играхме заедно в националния отбор и Вуцов беше непреодолим отзад като метач. Това беше срещу Белгия през 1965 г. Един от най-големите му мачове, благодарение на който се класирахме за Световното в Англия през 1966 г. Иначе като човек той беше всеотдаен, работохолик дори\", не скри тъгата си бившият съотборник на Вуцов Добромир Жечев. \"Вуцов беше човек с амбиции. Винаги беше на нокти, защото искаше да печели. Това беше и негова сила - не можеше да губи. Звезден отбор се събраха горе - Гунди, Котков, Павката, Меци. Сега имат и треньор. Дано да играят така, както са играли в Левски\", отбеляза легендата Сашо Костов. ", "date": "2019.01.21", "title": "Легенди във футбола за Вуцов: Голям играч, треньор и ръководител"}
{"url": "https://www.standartnews.com/regionalni/zhivko-todorov-nyama-da-sdi-klevetnitsite-si-v-sotsialnite-mrezhi-382871.html", "text": "Кметът на Стара Загора Живко Тодоров оттегля всичките си тъжби за обида и клевета срещу него в социалните мрежи.  \r\n„Може би като представител на местната власт беше грешка да водя такива дела, защото едва ли не се тълкуват като посегателство на свободата на словото. А това в никакъв случай не е била моята цел. Никога не съм бил против всеки да има мнение и да изразява своето становище. Най-малкото пък искам да спра критиките. Те са нещо градивно и помагат на  всяка една власт да коригира проблемите“, заяви на нарочен брифинг кметът. \r\n Той не скри, че донякъде вече изпитва съжаление, че е потърсил правото си да защити името си в съда. „Виждам, че хората се манипулират, че едва ли не кметът на Стара Загора е някакъв нагъл велможа, който по всякакъв начин опитва да мачка с властта, която има“, посочи Тодоров и заяви, че не никога не използвал властта, за да се саморазправя с гражданите или с политическите си опоненти. Старозагорският градоначалник се зарече повече да не обръща внимание на подобни обиди, защото предстои \"много работа и не искал да отклонява вниманието си с тези неща\". Общо четири  дела са били заведени в Старозагорския районен по тъжбите на кмета. На първото от тях е бил даден ход на 17 януари и след разпит на свидетели е било отложено за 4 април.  \r\n  Новината за съдебните дела на кмета Тодоров предизвика вълна от негативни коментари срещу него отново в социалните мрежи. Негови опоненти -  политици и общественици, дори подеха кампании за набиране на средства, за да се осигури добра юридическа защита на подсъдимите. Вероятно и това е подтикнало кметът да вземе решение да прекрати делата. \r\n ", "date": "2019.01.21", "title": "Живко Тодоров няма да съди  клеветниците си в социалните мрежи"}
{"url": "https://www.standartnews.com/sport/nishikori-obrna-busta-ot-02-seta-382894.html", "text": "Кей Нишикори успя да обърне Пабло Кареньо Буста в уникално драматичен осминафинал на Australian Open с 6:7 (8), 4:6, 7:6 (4), 6:4, 7:6 (8). Двубоят продължи малко над 5 часа, като по този показател е №1 от началото на турнира. Най-интерестиян момент в срещата бе в тайбрека на петия сет. При 8:5 за Буста той поиска една точка да бъде преиграна заради грешно отсъждане на съдията на линията, но главният рефер даде точката в полза на Нишикори. Това разклати Кареньо Буста и съперникът му спечели следващите четири точки, за да стигне до крайния успех с 10:8. Кареньо Буста бе бесен на съдията след края на срещата и напусна кортове с крясъци. За място на полуфинала Нишикори ще играе с победителя от мача, който се играе в момента Новак Джокович - Данил Медведев. ", "date": "2019.01.21", "title": "Нишикори обърна Буста от 0:2 сета"}
{"url": "https://www.standartnews.com/sport/dermendzhiev-potvrdi-novinata-za-levski-382880.html", "text": "Георги Дерменджиев потвърди новината, че е новият треньор на Левски. Специалистът заменя на поста Славиша Стоянович. Преговорите се развиха светкавично. Снощи до късно имахме среща с Павел Колев. Знам, че Левски е една огромна отговорност, каза успешният треньор в миналите години на \"Лудогорец\". \"Не се притеснявам от нищо. Левски е запазена марка, от която всеки трябва да има респект. Павел Колев е сериозен мъж, на когото вярвам. Той ме увери, че структурно нещата ще се подредят. Думата му ми е достатъчна\", заяви Дерменджиев пред \"Дарик радио\". Наставникът ще говори повече, когато бъде представен официално. В екипа на Дерменджиев влизат настоящите помощници в Левски - Асен Букарев, Тодор Симов и Димитър Иванков.", "date": "2019.01.21", "title": "Дерменджиев потвърди новината за Левски"}
{"url": "https://www.standartnews.com/sport/unikalen-tom-breydi-za-deveti-pt-na-superboul-video-382912.html", "text": "Уникален! За  девети път легендарният Том Брейди ще участва в Супербоул! Куотърбекът на Ню Инглънд Пейтриътс постигна това след зрелищен сблъсък с Канзас Сити Чийфс, завършил 37:31 след продължения. Така Пейтриътс стигна за трета поредна година до финалния двубой в НФЛ, който тази година ще се проведе в Атланта. Двубоят на „Ароухед Стейдиъм” се проведе при минус 10 градуса, а двата отбора постоянно си разменяха водачеството. Чийфс имаше нужда от едно полувреме, за да намери играта си в атака, но след това младата звезда Патрик Махоумс показа защо всички му предричат бляскава кариера. \r\n8 минути преди края на последната четвърт Канзас за първи път поведе, след което почти при всяка атака водачеството се сменяше. Махоумс вкара мача в продължение, в което обаче Брейди отново показа огромната си класа.  В крайна сметка Бъркхед бе този, който направи решителния тъчдаун за победата. \r\nФиналът е в нощта на 3 срещу 4 февруари, а в него Пейтриътс ще срещнат Лос Анджелис Рамс.", "date": "2019.01.21", "title": "Уникален! Том Брейди за девети път на Супербоул (ВИДЕО)"}
{"url": "https://www.standartnews.com/sport/grtskata-gordost-tsitsipas-video-382911.html", "text": "Има ли тенисът нова звезда? Това се питат всички след като 20-годишният Стефанос Циципас детронира великия Роджър Федерер на четвъртфиналите на Откритото първенство на Австралия. Младият грък показа страхотни качества и напълно заслужено получи поклон от швейцареца.  Стефанос има всички данни, за да стане звезда! Но историята на гръка се оказва изключително драматична, така че Циципас признава, че се чувства и късметлия, че изобщо днес е жив. Преди няколко години Стефанос едва не се удавя при мъртво вълнение. Спасен е от баща си, който вади и негов приятел. \"Беше много ветровито и имаше големи вълни. Влизането във водата обаче не бе забранено от спасителите и се хвърлих в морето заедно с един приятел. Само след секунди бях на 50 метра от брега и продължаваше да ме тегли навътре. Опитвах се да изляза, но беше невъзможно. Едва дишах заради огромните вълни и си помислих, че това е краят\", разказва тенисистът. За щастие баща му успява да го спаси, а случката променя Стефанос. \"Преживяното промени живота ми и целия ми мироглед\", добавя той. С \"обецата на ухото\" и чувството, че живее втори живот, момчето започва да тренира още по-усърдно.", "date": "2019.01.21", "title": "Гръцката гордост Циципас (ВИДЕО)"}
{"url": "https://www.standartnews.com/regionalni/mlad-bashcha-opita-da-otvleche-sina-si-382872.html", "text": "21-годишен мъж опитал да отвлече сина си, съобщават от ОД на МВР-Монтана. Сигнал до Районното управление в Лом е подаден в неделя около 30 минути след полунощ. \r\nМладият мъж влязъл в дома на 21-годишната майка, с която преди време живял на семейни начала, и в нейно присъствие, но против волята й, взел 3-месечния им син и напуснал жилището. Мъжът е биологичен баща на бебето, но не го е припознал. \r\nВ резултат на проведените оперативно-издирвателни мероприятия по „горещи” следи още същия ден детето и биологичният му баща са намерени в добро физическо и психическо здраве в Козлодуй. \r\nДетето е върнато на майката. За случая е уведомен отдел „Закрила на детето“. \r\nБащата е задържан за срок от 24 часа в РУ-Лом.  ", "date": "2019.01.21", "title": "Млад баща опита да отвлече сина си"}
{"url": "https://www.standartnews.com/sport/krasimir-ivanov-napusna-levski-382902.html", "text": "Красимир Иванов вече не е изпълнителен директор на Левски. Той изпълняваше тази роля до вчера, а неговата позиция се заема от Павел Колев. Рокадите в клуба от стадион „Георги Аспарухов“ са по всички етажи. Очаква се такава да има и в собствеността, която да се случи на 6 март, когато е Общото събрание на акционерите. Самият Павел Колев призна, че е приел предложението да работи в Левски след среща с новите собственици. \"С новите промени в Левски и влизането на новите хора в клуба моята работа приключва. Не мога нищо да коментирам за смяната на собствеността, ако има нещо, то ще стане официално на общото събрание на клуба. Спас Русев все още е в управата на клуба, не знам дали ще остане. Аз преговори с Павел Колев не съм водил, виждали сме се само веднъж. Лицензът на Левски не е в опасност\", заяви Иванов Спас Русев пък днес бе в Лондон, макар че имаше анонси да представя новия изпълнетелен директор на „Герена“. Очевидно бизнесменът ще се води собственик на клуба до 6 март, когато ще бъде вписана поредната промяна на собствеността в Левски.", "date": "2019.01.21", "title": "Красимир Иванов напусна Левски"}
{"url": "https://www.standartnews.com/sport/milan-pak-e-v-chetvorkata-video-382921.html", "text": "Милан постигна много важна победа в борбата за място в топ 4. „Росонерите“ се наложиха с 2:0 като гост на Дженоа на стадион „Луиджи Ферарис“. Милан поведе в резултата в 72-та минута, когато Андреа Конти направи добър пробив отдясно, след което намери Фабио Борини, който бе оставен непокрит в наказателното поле на Дженоа и отблизо не пропусна да вкара. \"Росонерите\" удвоиха своята преднина в 83-та минута, когато Патрик Кутроне пусна дълъг извеждащ пас към Сусо, който навлезе в наказателното поле на Дженоа и стреля, топката срещна десния стълб на вратата на Раду и влетя в мрежата му. \r\nМилан е четвърти в класирането с актив от 34 точки, а Дженоа е четиринадесети с 20 точки.", "date": "2019.01.21", "title": "Милан пак е в четворката (ВИДЕО)"}
{"url": "https://www.standartnews.com/regionalni/ago-km-mbal-blagoevgrad-poluchi-dar-ot-obshchinata-patsienten-monitor-382891.html", "text": "По повод Деня на родилната помощ 21 януари кметът на Благоевград д-р Атанас Камбитов поздрави акушерите и гинеколозите от МБАЛ-Благоевград. Той подари пациентен монитор за нуждите на акушеро-гинекологичното отделение. Мониторът служи за следене на жизнените показатели. \r\n„Искам да Ви пожелая здраве! Няма по-хубаво нещо от благодарността на родителите. Дай боже, да има повече раждания, да се раждат здрави деца. Вярвам, че пациентният монитор ще Ви бъде от полза. И занапред ще съдействаме с каквото можем“, каза кметът Камбитов. \r\nПо традиция Община Благоевград всяка година прави подарък на АГО, като се съобразява с нуждите на отделението. \r\n„Искам да благодаря на кмета на Община Благоевград, за това, че посещението му стана традиция. Благодаря и за хубавия подарък. Това е апаратура, която ще използваме рационално всеки ден за бременни и родилки“, на свой ред каза д-р Митов.", "date": "2019.01.21", "title": "АГО към МБАЛ-Благоевград получи дар от общината пациентен монитор"}
{"url": "https://www.standartnews.com/regionalni/pusnakha-dvizhenieto-po-bul-tsar-boris-iii-obedinitel-v-plovdiv-382876.html", "text": "От днес в Пловдив е пуснато движението на моторни превозни по бул. „Цар Борис III Обединител” в отсечката от кръстовището с ул. „Цанко Дюстабанов“ и ул. „Граф Игнатиев“ до Тунела, съобщиха от ОП „Организация и контрол на транспорта“. \r\nОт общинското предприятие уточниха, че след демонтажа на голямата сцена за откриването на \"Пловдив - Европейска столица на културата\" по булеварда се възстановяват светофари, улични стълбове за осветление и други елементи от пътната инфраструктура.  ", "date": "2019.01.21", "title": "Пуснаха движението по бул. \"Цар Борис ІІІ Обединител\" в Пловдив"}
{"url": "https://www.standartnews.com/regionalni/otkrikha-obnovenata-detska-konsultatsiya-v-dkts-1-vratsa-382886.html", "text": "Със специална церемония откриха днес обновените помещения на детска консултация и коридорите в ДКЦ 1 във Враца. Инвестицията за ремонта е на община Враца и възлиза на близо 7 хиляди лева. В церемонията за откриването участва и областният управител Малина Николова. \r\nДиректорът на ДКЦ-то д-р Огнян Тошев изтъкна, че дългоочакваният и навременен ремонт на центъра е вече факт и това е израз на специалното отношение към родителите и децата на област Враца. Той благодари на фирмата– изпълнител, на ръководството на община Враца и допълни, че това е първото обновяване на центъра за последните 50 години. \r\nОбластният управител Малина Николова и председателят на общински съвет на Враца Румен Антов отбелязаха при откриването, че предстои събирането на средства от общинските съветници от ПП ГЕРБ и общинското ръководство на партията, с които средства да бъде закупено ново оборудване, необходимо за дейността на Детската консултация в Диагностично-консултативния център.", "date": "2019.01.21", "title": "Откриха обновената детска консултация в ДКЦ 1-Враца"}
{"url": "https://www.standartnews.com/regionalni/sled-uslozhneniya-ot-gripa-dve-zheni-pochinakha-v-plovdiv-382878.html", "text": "Две жени са починали след усложнения от грип, научи TrafficNews.bg. Те са били с тежки пневмонни, настанени в УМБАЛ „Свети Георги”. \r\nЖените са били приети в много тежко състояние в петък. Пациентките са на 40 и 42 години. Починали са в неделя вечерта, въпреки усилията на медиците. \r\nПрез почивните дни в града е установен рязък скок в заболеваемостта от остри респираторни вируси.", "date": "2019.01.21", "title": "След усложнения от грипа две жени починаха в Пловдив"}
{"url": "https://www.standartnews.com/regionalni/slivenski-tsiganin-se-zakanil-na-politsay-da-mu-iztrgne-grklyana-i-d-382915.html", "text": "\"Ще ти изтръгна  гръкляна...“, „Ще дойда до апартамента ти и ще те запаля!“ - тези думи отправил сливенски циганин  към полицай и тръгнал към него с желязна шина с предварително заострен връх в ръка. \r\n Николай Д. е обвинен за това, че на 19 януари в Сливен, в условията на продължавано престъпление,  се заканил с убийство спрямо длъжностно лице – полицейски служител, при и по повод изпълнение на службата му,съобщиха днес от Сливенската районна прокуратура. Той е бил задържан за 72 часа за непристойни действия, грубо нарушаващи обществения  ред и изразяващи явно неуважение към обществото, като деянието е било съпроводено със съпротива  срещу органи на властта, изпълняващи задължения по опазване на обществения ред, допълват още от държавното обвинение.  \r\n     Районната прокуратура в Сливен  щяла да внесе в съда искане за постоянен арест на Николай Д. \r\n ", "date": "2019.01.21", "title": "Сливенски циганин се заканил на полицай да му изтръгне гръкляна"}
{"url": "https://www.standartnews.com/regionalni/krdzhali-posreshchna-babinden-s-19-bebeta-382914.html", "text": "19 са новородените в МБАЛ „Д-р Атанас Дафовски”-Кърджали от началото на годината. Това съобщи началникът на АГО д-р Георги Дзивков в Деня на родилната помощ. През миналата 2018 година в лечебното заведение са проплакали общо 550 новородени, което е със 175 по–малко в сравнение с предходната 2017 година. „Намалява броят на бебетата, но причините са най–вече демографски”, обясни д-р Дзивков. Той подчерта, че на този етап имат нужните специалисти – лекари и акушерки. Началникът на отделението по неонаталогия д-р Жечка Велева коментира, че броят на недоносените се запазва и той е между 8 и 10% от всички новородени. Тя уточни, че секторът разполага с необходимата апаратура, една част от кувьозите са дарения от Българската Коледа и от Българо-норвежка програма. \r\nПо повод празника екипът на родилно отделение бе поздравен от областния управител Никола Чанев и зам.-кметът на община Кърджали Веселина Тихомирова. По традиция честването бе съпътствано с ритуално изкъпване на новородено и поливане на вода на акушерите. Ирина Ангелова  ", "date": "2019.01.21", "title": "Кърджали посрещна Бабинден с 19 бебета"}
{"url": "https://www.standartnews.com/mneniya/top-5-na-nay-golemite-investitsionni-proekti-za-2019-g-382854.html", "text": "Най-големият инвестиционен проект, който трябва да \"тръгне\" до края на годината, е АЕЦ \"Белене\". Той е в много напреднала фаза, поради което процедурата за избор на стратегически инвеститор за изграждането на \"Втора атомна\" трябва да бъде обявена през следващите седмици. Тя ще премине през 9 етапа. Проектът е изключително важен за България. На първо място той ще се окаже едва втората базова мощност на нашата чиста, безвъглеродна енергетика след АЕЦ \"Козлодуй\". Нещо повече - без него България, от голям износител на електроенергия в региона, ще се окаже вносител. Тъй като бъдещето на големите ни термични централи вече е предопределено - спиране или в най-добрия случай - заплащане на огромни, непосилни за обществото суми за закупуване на квоти емисии, които ще оскъпят произвежданата от тях електроенергия и ще я направят непродаваема на вътрешния и външния пазар. За съжаление многобройните ВЕЦ, с които разполагаме, също не могат да играят ролята на базови мощности поради непостоянния воден поток на нашите реки. Практически те работят на пълна мощност 2-3 месеца през пролетта, когато и потреблението у нас е най-слабо. Така че срещу изграждането на нова АЕЦ у нас могат да се обявят само антибългарски елементи! Според енергийния министър Теменужка Петкова оферта от стратегически инвеститор на стойност под 9 млрд. евро и срок за изграждането на \"Втора атомна\" до 8 години ще бъде оценена най-високо. Това обяви самата тя пред депутатите от парламентарната енергийна комисия в края на миналата година. С предимство ще бъде оценена и оферта, която предлага над 30% участие на български компании в реализацията на проекта, допълни Петкова. Проектът трябва да бъде реализиран на пазарен принцип, без държавни и корпоративни гаранции и без дългосрочни договори за изкупуване на електрическата енергия от страна на държавата. Българската държава ще участва в проекта чрез апорт на активите, които притежава - проект, разрешения, терен, ядрено оборудване и пр. Според енергийния експерт Богомил Манчев \"вече започва да става ясно дори и на най-големите скептици, че цените на електроенергията от АЕЦ \"Белене\" ще са по-ниски от тези, които се договарят през последните месеци на Българската независима енергийна борса у нас.\" Засега е известен само един потенциален стратегически инвеститор в АЕЦ \"Белене\" - Китайската национална ядрена корпорация CNNC, коментира Богомил Манчев, но изрази съмнение, че преговорите за реализацията на проекта ще приключат до края на 2019-а година. Последният срок за подаване на оферти при втория опит за отдаване на концесия на Летище София е 16.30 часа на 5 февруари, вторник. Това е и четвъртото поредно отлагане на процедурата от страна на Министерството на транспорта, информационните технологии и съобщенията (МТИТС). Първоначално крайният срок беше 22 октомври 2018-а, след това стана 22 ноември, а после беше отложено за 29 януари. Първата процедура за отдаване на концесия на Летище София бе обявена от кабинета \"Борисов-2\" с идеята огромна част от парите за концесия да бъдат платени предварително и да отидат за покриване на огромните дългове на \"Холдинг БДЖ\". Тя обаче бе спряна от служебното правителство на Огнян Герджиков по искане на летищните синдикати и на Асоциацията на българските авиокомпании (АБА) с мотива, че не защитава достатъчно обществения интерес. Втората процедура беше обявена на 5 юли 2018-а. Преди първото й отлагане се появи само един официален кандидат за концесионер - британската летищна група Manchester Airport Group (MAG), в консорциум с китайската държавна строителна корпорация Bеijing Construction Engineering Groop (BCEG). MAG оперира 3 летища във Великобритания - Манчестър, Лондон Станстед и Ийст Мидланд, които обслужват общо 60 млн. пътници годишно - 6 пъти над условието за участие в процедурата. Китайският партньор BCEG пък е в топ 250 на световните строителни компании. Причината, докарала MAG като кандидат-концесионер е фактът, че \"София е град с големи неразвити потенциални възможности\", обяви в София Андрю Харисън от ръководството на MAG. По-късно новият транспортен министър Росен Желязков обяви и за проявен интерес към концесията от множество други компании, сред които и нискотарифни авиопревозвачи. В края на ноември интерес към концесията прояви и големият испански летищен оператор AЕNA. Концесионерът трябва да плати веднага след подписването на договора 550 млн. лв., с които държавата ще си покрие кредитите, които е отпуснала на \"Холдинг БДЖ\", а остатъкът вероятно ще инвестира в покупката на нов подвижен състав. Той трябва да инвестира не по-малко от 600 млн. евро в изграждането на Терминал 3, за разширяване на Терминал 2, а ако е необходимо - и във втора полоса за излитане и кацане. Той ще плаща концесионно възнаграждение, което ще е 10% от приходите му, но не по-малко от 15 млн. лв. годишно. Общата прогнозна стойност на концесията за 35-годишния й срок е 3 898 229 907 евро без ДДС. Въпреки че до момента нова процедура за отдаване на концесия на Летище Пловдив все още не е обявена, очаква се това да стане в близките месеци, обясниха за \"Стандарт\" от транспортното министерство. В края на миналата година Министерският съвет прекрати концесионната процедура по предложение на новоназначения министър на транспорта Росен Желязков. Мотивите на Желязков бяха, че процедурата трябва да бъде съобразена с новия Закон за концесиите, който въведе Директива 2014/23/ЕС. Прекратената процедура беше открита и проведена по вече отменения Закон за концесиите. Това беше чисто формалната причина за прекратяването на концесионната процедура. Реалната причина обаче се оказа фактът, че класираният на първо място консорциум между китайската компания \"Хайнан\", част от световната корпорация HNA Group, и \"Пловдив еърпорт инвест\", след внезапната нелепа смърт на съпредседателя на корпорацията - 57-годишният бизнесмен Уан Джиан, който загина при падане от 15-метрова стена във френската провинция, отказа да сключи концесионния договор за аеропорта край тепетата. Класираният на второ място \"Консорциум Летище Пловдив\", в който влизаха \"Тракия икономическа зона\" и най-голямата компания за товарни автомобилни превози у нас - ПИМК, пък се оказа, че е предложил с 13.5 млн. евро по-ниски инвестиции и пет пъти по-ниска фиксирана част на годишните концесионни плащания към държавата - съответно 600 хил. и 120 хил. лева. Според министър Росен Желязков такава огромна разлика между офертите на класираните на първо и второ място кандидати не е нормална и тя със сигурност би ощетила значително държавата. Бъдещият акционер трябва да инвестира в удължаването и пълното обновяване на полосата за излитане и кацане, разширяване и модернизиране на пътническия терминал, както и в изграждането на нова, огромна по мащабите си карго зона. Очакваните общи ползи за държавата от отдаването на концесия на Летище Пловдив за срок от 35 години надхвърлят 1 млрд. лева. Изграждането на 134,14 км от автомагистрала \"Хемус\" от пътен възел \"Боаза\" до Велико Търново ще е един от най-големите инвестиционни проекти, чиято реализация ще започне още с настъпването на пролетта. Главен изпълнител на проекта ще е държавното дружество \"Автомагистрали\", което през декември подписа договор с възложителя - Агенция \"Пътна инфраструктура\" (АПИ). С едно от последните си решения за миналата година Министерският съвет отпусна 1.349 млрд. лв. от държавния бюджет за реализацията на проекта. Отсечката е разделена на 6 участъка. Първият е с дължина 15,26 км и започва от Боаза до кръстовището Луковит - Угърчин, включително и изграждане на нов пътен възел \"Дерманци\" при 98-ми километър. Вторият участък е дълъг 19,2 км. Той се простира от пътен възел \"Дерманци\" до връзката с пътя Радювене - Катунец и включва построяване на нов пътен възел \"Каленик\". Третият е 17.08 км. Започва от пътен възел \"Каленик\" и стига до бъдещия пътен възел \"Плевен\", чрез който ще се осъществява връзката с пътя Плевен - Ловеч. Четвъртият участък е 26,8 км и стига до пресечката с пътя Летница - Ловеч, връзката с който ще е бъдещият пътен възел \"Летница\". Петият е с дължина 23,2 км и стига до пресичането с пътя Бутово - Павликени. Шестият участък е най-дълъг - 32,6 км и се простира до връзката с пътя Велико Търново - Русе и включва изграждане на нов пътен възел. Техническото проектиране на първите три участъка вече е готово, а на последните три ще бъде изготвено тази година. Крайната цел на проекта е цялостното изграждане на участъка от АМ \"Хемус\" от Боаза до Велико Търново да приключи до 2023 г. Само преди дни стана известно, че целият магистрален участък ще се строи чрез вече подписани рамкови споразумения за доставки на техника и строителни материали между държавната компания \"Автомагистрали\" и 10 все още официално неизвестни частни фирми. Модернизацията на жп линията Елин Пелин - Костенец е един от най-сложните и скъпи инфраструктурни проекти, които ще се реализират в България от 30 години насам. ова е и най-мащабния проект, финансиран по ОП „Транспорт и транспортна инфраструктура 2014-2020“. Целта на проекта е пълна модернизация на над 51.044 км двойна жп линия и на 5 жп гари и спирки, като ще бъдат премахнати всички пресичания на едно ниво между железницата и автомобилното движение. Идеята е да бъдат постигнати проектни скорости от 160 км/ч за пътническите влакове и 120 км/ч за товарните. За целта част от линията ще мине по съвсем ново трасе. Ще бъдат изградени над 20 км тунели, най-дългият от които е 6,7 км. Предвидено е още строителството на над 23 мостове и виадукти с обща дължина близо 3 км. Изграждането е разделено на 3 участъка: Лот 1. Елин Пелин – междугарие след Вакарел, с индикативна стойност 554.1 млн. лв.; Лот 2. междугарие след Вакарел – междугарие след Ихтиман, с индикативна стойност 116.1 млн. лв. Лот 3. междугарие след Ихтиман – нова гара Костенец, с индикативна стойност 354 млн. лв. Крайният срок за приключване е 2023 година. Общата индикативна стойност на целия проект е 1,085 млрд. лв. без ДДС. Сумата е голяма, затова и интересът към изграждането на този огромен жп проект също е голям. Общо 20 оферти бяха подадени за участие в търга. Най-много оферти – 9, логично бяха подадени за най-сложния и скъп Лот 1. Лот 2 събра 6 оферти, а за Лот 3 се явиха 6 кандидати. Сред тях са имената на известни строителни компании като италианската \"Асталди\", германската \"Щрабаг\", гръцките \"Терна\" и \"Актор\", полската \"Тракция\", родните \"Главболгарстрой\", \"Трейс\", \"Джи Пи груп\" и др. По информация на \"Стандарт\" ценовите оферти на кандидатите ще бъдат публично отворени през тази седмица.  ", "date": "2019.01.21", "title": "Топ 5 на най-големите инвестиционни проекти за 2019 г."}
{"url": "https://www.standartnews.com/biznes/trgovtsi-na-goriva-obyavikha-gotovnost-za-protest-382875.html", "text": "Търговци на горива обявиха готовност за протестни действия. Причината - разногласията около промените в Закона за горивата, който трябваше да влезе в сила в края на януари. Тогава депутатите взеха решение да го отложат с половин година. Големите вериги бензиностанции твърдят, че законът ще се „бори” със сивата икономика, но малките предричат фалити. Затова държавата реши да отложи гласуването на закона с шест месеца, за да се намери начин да се удовлетворят желанията и на двете страни. Търговците на горива обаче, част от т.нар. по-малки вериги бензиностанции, отново не са доволни. Според тях през следващите шест месеца трябва сериозно да се работи. Те настояват и да участват при промяната на текстовете. Те обаче са категорични, че не искат оставка на правителството, не искат и политическо говорене, но са склонни да започнат масови протести. „Този закон беше гласуван вяло и без никакъв интерес. Нямаше никакъв дебат. Не бяха приети и нашите предложения между първо и второ четене за корекция на този закон. Този закон касае над 400 фирми. Ние сме за регистрация, но не за лицензионен режим”, каза Симо Симов от Национално сдружение на търговците и превозвачите на горива.. „Обличаме отново жълтите жилетки и сме готови да стигнем и до по-крайни неща като затваряне на граници и блокиране на пътища” ,каза Георги Паничарски.", "date": "2019.01.21", "title": "Търговци на горива обявиха готовност за протест"}
{"url": "https://www.standartnews.com/mneniya/milioner-prevrna-v-bitak-voenniya-klub-na-razgrad-382918.html", "text": "Военният клуб в Разград, тънал в мизерия и разруха повече от три десетилетия, отново ще възвърне блясъка си. Залите, в които до средата на миналия век са блестели саби и еполети, където офицери са танцували валс със своите дами, ще се превърнат в приемна на  губернатора и в канцеларии на неговите чиновници. \r\nНовото преобразяване на старата барокова сграда ще стане факт тази година, след като миналата кабинетът \"Борисов\" 3 преотстъпи на  областната управа имота. Дълго време той бе   притежание на военното министерство, но не бе поддържан. \r\nДокато намери своя нов собственик гарнизонният клуб в Разград премина през перипетии на чиновническо тупане на топката и на безплодни  пазарлъци между властите на централно и местно ниво. , за да се превърне той в ритуална зала за сватби и кръщения. Докато градоначалниците  трупаха  преписки  с искания към военното министрество и търсеха лобисти, да агитират в полза на промяната, старата барокова сграда се саморазруши дотам, че  стана опасна за минувачите по централната  улица „Кирил и Методий” в Разград. \r\nКогато през лятото на 2017 г. огромни  късове от фасадата се срутиха на земята, областният управител Гюнай Хюсмен призна, че положението излиза извън контрол. Той нареди да се отцепи тротоара по улицата с банките, където се намира и сградата на хлопналия кепенци военен клуб и започна поредната серия пазарлъци с властта в София. \r\nАртументите на последния разградски губернатор явно бяха чути, където трябва и в началото на  2018  военният министър Красимир Каракачанов  даде принципно съгласие, стопанин на гранизонния клуб да стане държавната  администрация в Разград. и в края на миналата година третото правителство на Бойко Борисов разреши трансформацията. \r\nОще не е ясно - не дали, а кога ще започне и приключи ремонтът, за да се нанесат там  служителите на областната администрация. Независимо от нееднозначните оценки за  правителственото решение, да се преобразуват залите на някогашния гарнизонен клуб в чиновнически канцеларии, за местната общност  е добре, рушащата се сграда да бъде ремонтирана и да заживее нов живот. Дали  някоташният блясък на Военния клуб ще бъде върнат и ще стане бароковият архитектурен паметник отново символично място за разградчани, ще покаже бъдещето. \r\nГарнизонния клуб в Разград е петият в България офицерски дом, построен  в началото на ХХ век. Той отваря врати през 1904 година, след като  княз Фердинанд, веднага след встъпването  си на  престола, одобрява Устава на военните събрания и насърчава изграждането на  офицерски клубове в страната. \r\nПървият бал в гарнизонната зала е насрочен за 20 ноември. Местният вестник „Разградски  новини” съобщава, че „Утре, 20 того, ще се открие за посещение от страна на офицерите и поканените граждани, военният клуб в града ни. По тоя случай вечерта ще има танцувална вечеринка, за която цел в същия ден ще пристигне от Шумен една от военните музики на тамошния гарнизон.”  разбираме пак от страниците на същия вестник, който в следващия си брой  пише: „Танцувалната вечеринка на 20 того вечерта от офицерите на тукашния гарнизон във военния клуб по случай откриването му, излезе много оживена и бляскава. Присъствующите граждани останаха предоволни от добрия прием на г. офицерите. Танцовете продължиха до 4 часа след полунощ.” \r\nХроникьорите разказват, че  тогавашният кмет на града хаджи Бърни Атанасов активно  помагал военният клуб да бъде завършен възможно най-бързо и да се превърне в център на градския живот и забавления. Кои са проектантите и строителите на красивата барокова сграда обаче няма как да  разберем, защото строителните книжа, които се съхранявали в градския архив, са унищожени по време на голямото наводнение, заляло Разград през 1947 година. \r\nТака или иначе в продължение на 85 години  военният клуб е една от забележителностите на Разград. Дори и след като комунистическата власт, която забранява военните събрания и одържавява тяхното имущество, гарнизонните зали се ползват от военните, които са стопани на т.нар. Дом на народната армия. \r\nРазрухата обхваща достолепната постройка в периода на прехода, след като първо там се настянавя местен кредитен милионер, който  дълго време ползваше за търговски битпазар балната зала, а в В края на 90-те инфлационното цунами издуха новобогаташа от обществената сцена, а  военният клуб хлопна кепенци. И започна да се руши. Сега хората в Разград се надяват, че  идва краят на разпада и една от най-хубавите сгради в града ще върне блясъка си, макар и с ново предназначение.", "date": "2019.01.21", "title": "Милионер превърна в битак Военния клуб на Разград"}
{"url": "https://www.standartnews.com/biznes/mvf-evropa-natiska-rsta-na-ikonomikata-382924.html", "text": "\r\nПрез 2019 г- световната икономика ще нараства с най-бавните темпове от три години насам, а търговското напрежение от последните месеци ще доведе до допълнителни проблеми. Това гласи новата прогноза на Международният валутен фонд (МВФ). \r\nПри второто си понижение за последните три месеца организацията обвинява за негативния тренд преди всичко понижаващото се потребление в Европа и неотдавнашните сътресения на финансовите пазари. Фондът прогнозира глобален растеж от 3,5% за тази година, при предишна прогноза от 3,7% от октомври и под ръста за 2018 година, предаде Bloomberg. Прогнозата все пак е по-оптимистична от тази на много инвеститори, които открито се страхуват, че глобалната икономика ще се забави, начело с тази на САЩ.  Фондът остави прогнозите си за САЩ и Китай непроменени и дори предвижда увеличение на световната експанзия до 3,6% през следващата година. Сред заплахите, цитирани в доклада, са допълнителните мита, подновеното затягане на финансовите условия, Brexit „без сделка“ и по-сериозно от очакваното икономическо забавяне в Китай. Сред най-големите икономики най-сериозна ревизия е направена за Германия, за която МВФ предвижда ръст от 1,3% за тази година, което е с 0,6 процентни пункта по-малко от прогнозата през октомври. Слабото потребителско търсене и линеещото фабрично производство след въвеждането на по-строги емисионни стандарти за колите са сред причините за новата прогноза. Фондът понижи прогнозите си и за Италия, като се позова на слабото търсене и по-високите разходи по държавните заеми, както и на Франция, където протестите на „жълтите жилетки“ са се отразили негативно на икономиката. Като цяло за еврозоната се очаква ръст от 1,6% за тази година, което е с 0,3 пункта по-ниско от предишната прогноза.  \r\n ", "date": "2019.01.21", "title": "МВФ: Европа натиска  ръста на икономиката"}
{"url": "https://www.standartnews.com/biznes/nov-klas-kreditori-predlaga-finansovoto-ministerstvo-382900.html", "text": "\r\nДа се въведе нов клас кредитори, предлагат от Министерството на финансите с промени в Закона за банковата несъстоятелност. Става въпрос за такива, които са притежатели на непривилегирован необезпечен първостепенен дълг, който следва да има по-висок ред от притежателите на инструменти на собствения капитал и подчинен дълг, и по-нисък ред спрямо притежателите на други инструменти на необезпечен първостепенен дълг, пише investor. bg. В момента текстовете от закона не отразяват спецификата на финансовите инструменти с различни нива на подчиненост, които се издават от институциите и предприятията в държавите с по-развити финансови системи. Според мотивите към законопроекта измененията са свързани с транспониране на Директива 2017/2399. В документа от Брюксел, наред с банките, попадат и инвестиционните посредници, както и някои финансови институции, финансови холдинги и финансови холдинги със смесена дейност, по отношение на които се прилагат правилата на общата търговска несъстоятелност. От обосновката на финансовото ведомството става ясно още, че целта на предложените изменения е да се гарантира правна сигурност за банките и инвестиционните посредници, спрямо които се прилагат минималните изисквания за приемливи задължения, като се осигури яснота относно критериите за приемливост на задълженията. Промените касаят и инвеститорите, тъй като се създадава яснота относно третирането на новия вид необезпечен пъростепенен дълг при несъстоятеност. Измененията не са свързани с разходването на финансови и други средства от страна на засегнатите дружества, напротив - ще позволят да се намалят разходите на банките за спазване на изискването за подчиненост, както и евентуалните отрицателни последици, свързани с разходите за финансиране. От мотивите става ясно още, че институциите ще имат възможност да продължат да емитират за целите на своето финансиране (или по други оперативни причини) свързания с по-малко разходи обикновен първостепенен дълг и да емитират дълг от новия непривилегирован първостепенен клас, за да получат финансиране при спазване на изискването за подчиненост. \r\n ", "date": "2019.01.21", "title": "Нов клас кредитори предлага финансовото министерство"}
{"url": "https://www.standartnews.com/biznes/mvf-evropa-natiska-rsta-na-ikonomikata-382923.html", "text": "\r\nПрез 2019 г- световната икономика ще нараства с най-бавните темпове от три години насам, а търговското напрежение от последните месеци ще доведе до допълнителни проблеми. Това гласи новата прогноза на Международният валутен фонд (МВФ). \r\nПри второто си понижение за последните три месеца организацията обвинява за негативния тренд преди всичко понижаващото се потребление в Европа и неотдавнашните сътресения на финансовите пазари. Фондът прогнозира глобален растеж от 3,5% за тази година, при предишна прогноза от 3,7% от октомври и под ръста за 2018 година, предаде Bloomberg. Прогнозата все пак е по-оптимистична от тази на много инвеститори, които открито се страхуват, че глобалната икономика ще се забави, начело с тази на САЩ.  Фондът остави прогнозите си за САЩ и Китай непроменени и дори предвижда увеличение на световната експанзия до 3,6% през следващата година. Сред заплахите, цитирани в доклада, са допълнителните мита, подновеното затягане на финансовите условия, Brexit „без сделка“ и по-сериозно от очакваното икономическо забавяне в Китай. Сред най-големите икономики най-сериозна ревизия е направена за Германия, за която МВФ предвижда ръст от 1,3% за тази година, което е с 0,6 процентни пункта по-малко от прогнозата през октомври. Слабото потребителско търсене и линеещото фабрично производство след въвеждането на по-строги емисионни стандарти за колите са сред причините за новата прогноза. Фондът понижи прогнозите си и за Италия, като се позова на слабото търсене и по-високите разходи по държавните заеми, както и на Франция, където протестите на „жълтите жилетки“ са се отразили негативно на икономиката. Като цяло за еврозоната се очаква ръст от 1,6% за тази година, което е с 0,3 пункта по-ниско от предишната прогноза.  \r\n ", "date": "2019.01.21", "title": "МВФ: Европа натиска  ръста на икономиката"}
{"url": "https://www.standartnews.com/biznes/trgovtsi-na-goriva-v-stachna-gotovnost-382903.html", "text": "Подготвяният законопроект за административното регулиране на икономически дейности, свързани с нефт и продукти от нефтен произход, няма да увеличи събираемостта на данъци и акцизи, да спре сивата икономика и да осигури приходи в бюджета. Това е позицията на Националното сдружение на търговци и превозвачи на горива, заяви говорителят на браншовата организация Симо Симов, цитиран от БТА. Според него аргументът на колегите им от Българска петролна и газова асоциация (БПГА) и по-конкретно на Валентин Златев и Емил Димитров, че около 1 млрд. лева се разпределят от сивия сектор в търговията с петролни продукти, е несъстоятелен. “Ако това е така, то министър Емил Караниколов трябва да даде отговор кой ограбва държавата и това ясно да е разписано в законопроекта, чието влизане в сила депутатите решиха да отложат с шест месеца”, посочи Симов. От БПГА обясниха схемата, по която се реализира горивото и търговията на дребно в бензиностанциите. Според тях ако контрабанда съществува, то за това вина носят държавата и конкретно митническите власти и прокуратурата, защото именно Агенция \"Митници\" контролира както произведеното, така и внесеното количество гориво. “Преминало през контрола на Агенция “Митници”, горивото постъпва в данъчен склад, където може да бъде реализирано от производителя, вносителя или износител на гориво. И при трите случая, за да напусне склада, трите субекта задължително внасят дължимите ДДС и акциз в НАП”, обясни Симо Симов. – Всяка колонка в бензиностанция е свързана директно с НАП, а всеки търговец регистрира директно в НАП количеството и стойността без ДДС, краен потребител, място за разтоварване, място на цистерната, име на шофьора, име и ЕГН на приемащия горивото.” За да се предотврати фиктивния износ, от Националното сдружение на търговци и превозвачи на горива (НСТПГ) препоръчват на Агенция \"Митници\" да прави проверки чрез международния обмен на информация, каквито досега не са правени. Представителите на сдружението риторично попитаха как при така описаните схеми движение на горивото и данъчни задължения би могло да се ощети държавният бюджет с 1 млрд. лева. В 1 литър гориво стойността на акциз и ДДС е приблизително 1 лев. Следователно тези щети се нанасят при реализирането на вътрешния пазар на гориво в обем от 1 млрд. литра. Това, според членовете на БПГА означава, че сивата икономика в сектора реализира гориво в обем от 2 739 726 литра. От браншовата организация обявиха, че запазват стачната си готовност, ако не бъдат поканени да участват в комисията за преработка на закона. Заканиха се да блокират пътища и магистрали, но уточниха, че протестът им не е политически обвързан и не цели сваляне на правителството. В НСТГП членуват 110 фирми с 1000 работници. От сдружението отрекоха внушенията, че присъединяването им в петък към КРИБ е свързано с подкрепа на друга рафинерия, контролирана от Кирил Домусчиев. Investor.bg припомня, че в края на миналата седмица парламентарната Комисия за наблюдение на приходните агенции и борба със сивата икономика и контрабандата замалко да отложи гласуването на предложението на Министерството на икономиката и ресорния министър Емил Караниколов за отлагане на влизането в сила на Закона за административно регулиране на икономическите дейности, свързани с нефт и продукти от нефтен произход (познат като Закон за горивата). Законопроектът все пак е бил приет на първо четене при липсата на представители на Българска петролна и газова асоциация – основният застъпник на прилагането на Закона за горивата. Законопроектът предвижда регистрационен режим за фирмите, продаващи на едро и дребно горива, както и ежегодно обезпечение до 500 хил. лева за петролните бази и складове. Необходимите гаранции за всяка бензиностанция са 20 хил. лева. Заради недоволството от страна на малките търговци с горива икономическият министър Емил Караниколов предложи законът да бъде върнат в парламента, а спорните моменти да бъдат изчистени. Икономистът Георги Вулджев също е на мнение, че Законът за горивата трябва да бъде върнат в Народното събрание. Той твърди, че проблемът на пазара не е концентриран в Закона за горивата, а по-скоро в Закона за акцизите и данъчните складове, защото за тях има съмнения за монопол на пазара и проблеми с цените.", "date": "2019.01.21", "title": "Търговци на горива  в стачна готовност "}
{"url": "https://www.standartnews.com/biznes/bulgartransgaz-pak-testva-ikonomikata-na-turski-potok-382925.html", "text": "\"Булгартрансгаз\" ще обяви нов тест за икономическия интерес към капацитета на \"Турски поток\" през България. Първият тест за новия транзитен газопровод от турската до сръбската граница се провали. Подадените заявки от кандидатите не покриха условието на \"Булгартрансгаз\" за привличане на 2.67 млрд. лв. приходи от транзитни такси за 15 години. Поради това компанията ще намали размера на таксите и ще удължи срока. \r\nТова стана ясно от резултатите от процедурата за разширение на газопреносната система. По време на първия тест оферти са подали само три кандидата. След анализирането ми става ясно, че \"условието за успешен икономически тест не е изпълнено\", пишат от \"Булгартрансгаз. \r\nВторият етап от икономическия тест ще се проведе в периода 22-24 януари, а резултатите от него ще бъдат оповестени на 25 януари. Именно при него размерът на транзитните такси трябва да бъде намален със около 7 лв./МВтч, а цената за резервиране на капацитет - с над 21 лв./МВтч. Целта е проектът да се превърне в по-атрактивен за повече търговци на природен газ. Така годишните приходи на \"Булгартрансгаз\" ще бъдат под 300 млн. лв. годишно, а изплащането на бъдещите кредити за изграждането на тръбата ще се увеличат от 15 на 20 и повече години.", "date": "2019.01.21", "title": "\"\"Булгартрансгаз\" пак тества икономиката на \"Турски поток\""}
{"url": "https://www.standartnews.com/kultura/nadezhda-koseva-debyutira-v-golyamoto-kino-382881.html", "text": "След като спечели 9 престижни отличия на международни и национални форуми,  дебютният пълнометражен филм на Надежда Косева „Ирина“ ще има своята дългоочаквана премиерна прожекция и в родната столица – на „София филм фест“.  Историята е за младата Ирина, принудена да изхранва семейството си. В  момент на безизходица тя се съгласява да стане сурогатна майка. В хода на бременността  преоткрива живота и себе си, разбира какво е да обичаш и прощаваш. „Акцентът е върху човечността. Водещото за екипа беше предизвикателството да намерим лъч надежда и доброта в житейска ситуация, която е на ръба на човешкото”, казва режисьорката, която е дъщеря на прочутия композитор Атанас Косев.   В ролята на Ирина е Мартина Апостолова, която дебютира в игралното кино. Другите пред камерите са Христо Ушев, Ирини Жамбонас, Касиел Ноа Ашер, Александър Косев, Красимир Доков. Сценаристи са Светослав Овчаров, Боян Вулетич и Надежда Косева.", "date": "2019.01.21", "title": "Надежда Косева дебютира в голямото кино"}
{"url": "https://www.standartnews.com/kultura/deyvid-boui-nay-velik-artist-na-20-ti-vek-382868.html", "text": "Дейвид Боуи беше обявен за най-великия артист на 20-ти век след проведена анкета в телевизионното шоу „Икони“ по „BBC“, съобщиха от „Daily Mail“. Британският народ гласува за покойния музикант, като в съревнованието участваха и легендите Чарли Чаплин, Били Холидей и Мерилин Монро. Боуи е четвъртата популярна личност, която зрителите на шоуто избраха. В категориите най-велик лидер, изследовател и учен спечелиха съответно Нелсън Мандела, Ърнест Шакълтън и Алън Тюринг. На 10 януари се навършиха три години от смъртта на Боуи, който загуби тежката битка с рака на черния дроб само два дни след 69-я си рожден ден. Тогава той пусна и последния си 27-ми албум. Продуцентът му Тони Висконти споделя, че певецът бил на ясно със съдбата си и записът бил последният му подарък към света.", "date": "2019.01.21", "title": "Дейвид Боуи – най-велик артист на 20-ти век"}
{"url": "https://www.standartnews.com/kultura/seriozni-roditeli-igrayat-v-denyat-na-bashchata-382883.html", "text": "Трима от четиримата главни герои в „Денят на бащата“ – сериала на БНТ, който тръгва през февруари - са изиграни от хора, които са известни като сериозни родители. Захари Бахаров влиза в кожата на татко, който безкрайно страда от невъзможността да общува със синчето си след раздялата с майка му. Бахаров не крие, че в началото доста се колебал дали да приеме ангажимента. Публиката ще го види в необичайно за мачовския му имидж амплоа – като измъчен мъж на ръба на отчаянието, който не пести сълзите си.   Захари се ползва с висок рейтинг като баща – той използва всяка свободна от репетиции, представления и снимки минута, за да бъде с Максим и Кая. Жена му Диана Алексиева винаги го хвали за тоталната му преданост към малките сладури. Също толкова фанатично сериозен татко е и Александър Сано, който по сценарий е съпругът в приятелското семейство на изгубените в гнева си и отминалата страст брачни партньори.  Актьорът с френска кръв и със стабилни познания в политологията – учи я няколко семестъра в Софийския университет, преди да влезе в Академията - е винаги на разположение на вече поотрасналия Иво и доста по-малката Ава, която му е партньор в „Денят на бащата“.  Както се знае, Сано осинови първородното чедо на любимата си Нели и не го дели от кръвната си дъщеря.  Топ моделът Глория Петкова, която вече се разписа в „Безкрайната градина“ – дебютът в киното на европейския театрал Галин Стоев – през 2018-а стана щастлива майка на момиченце. Именно през първите месеци на бременността й се случват снимките на „Денят на бащата“, но за това знаят само режисьорът и Весела Бабинова – единствената във водещия екип, която все още няма родителски задължения. Червенокосата в момента хубавица е двойка с Лило – синът на писателката Теодора Димова и внук на великия Димитър Димов. Засега обаче не се е чуло гаджетата да говорят за сватба.                                     Модерната градска драма проследява в шест епизода историята на разпадащ се брак и болезнените последствия, които раздялата носи за хлапетата. „Все още не съм гледал готовия филм, но емоциите, които ни обединяваха на снимачната площадка, ми подсказват, че сме създали нещо истинско“, категоричен е Сано. В ролята на детето, използвано като разменна монета между родителите си, е Патрик Шон Хесън.  ", "date": "2019.01.21", "title": "Сериозни родители играят в „Денят на бащата“"}
{"url": "https://www.standartnews.com/kultura/vkus-na-med-v-armiyata-382899.html", "text": "Британската класика „Вкус на мед“ от Шийла Дилейни е новият хит в афиша на Армията. Режисьор на спектакъла е Красимир Спасов, художници са Красимир Вълканов и Мария Диманова. Още с първата си премиера през 1958 година в Англия, пиесата предизвиква истинска буря. Замислена като роман от 19-годишната си авторка и преработена набързо за сцена, драматургичната творба оказва дълбоко и трайно въздействие върху поп културата на Острова и вдъхновява артисти от класата на „Бийтълс”. В края на 50-те и началото на 60-те години на миналия век,  останали в историята като времето на сърдитите млади хора,  Дилейни  е водена и от идеята да съживи театъра, за да се стигне до табутата. Неслучайно във „Вкус на мед” за пръв път от сцената се говори честно и открито за живота на средната класа, засягат се теми като междурасовата любов, а в действието се появяват бременна тийнейджърка и  гей. Всичко това шокира, но и възхищава публиката и донася моментално слава на авторката.  А когато през 1980 година  включват „Вкус на мед“ в гимназиалната програма, новите поколения „сърдити млади“ се идентифицират с главната героиня. 18-годишната Джозефин живее с майка си, която обаче е увлечена много повече от новия си любовник – с 10 години по-млад от нея, отколкото от радостите и проблемите на дъщеря си. Водена от порива да изживее романтиката на първата любов, да усети вкуса на меда,  Джо открива нежност при чернокожия моряк Джими. В сюжета обаче не се набляга толкова на материалното битие, колкото на душевните травми, нанесени от „пресметливата“ реалност. Пиесата оставя у зрителите усещането за отмъщение на обществото към младите хора и техния наивен стремеж към щастие, към тяхната повишена емоционалност при възприемане на света, противоречаща на благоразумния компромис. Да припомним, че словосъчетанието „сърдити млади хора” е използвано за пръв път по повод пиесата на Джон Осбърн „Обърни се с гняв назад”. Това е и пиесата, с която Красимир Спасов яростно и категорично заявява себе си в самото начало на театралната си кариера. И днес, когато светът отново е запалил фитила на социалния протест и търси път за преодоляване на нов вид самота и отчуждение, режисьорът се вдъхновява от гневния протест срещу съсловните прегради, лицемерието и несправедливостта.  „Удивително явление е тази пиеса. Много са добрите творби в английската даматургия, но „Вкус на мед” заема особено място в следвоенната история на британския театър. Вероятно защото заедно с Осбърновата „Обърни се с гняв назад” полага началото на творческо направление, преобърнало из основи възгледите и стила за това как трябва да се пишат пиеси за театъра. „Разгневените млади” и техните произведения се превръщат в световно литературно явление.  Шийла Дилейни, тинейджърката от Манчестър, написва „Вкус на мед” преди да навърши 19. Невероятно, но факт. Направо удивителна е способността й да „разказва” обкръжаващата я действителност толкова достоверно, с толкова яростна критичност и невротична енергия на отрицанието, че драматичното в историята й буквално свисти като запален електрожен; и същевременно  с каква нежност и топлота, с какво разбиране и мъдрост се вглежда в интимния свят на своите персонажи, в техните проблеми  и преживявания. И, Боже Господи, с каква любов ги приема и приютява в обятията на човечността! Всичко е любов – това е за нас „Вкус на мед”. Това е и любовта от пръв поглед, но и трудният път на любовта към ближния, това е възможността и способността да се научиш да обичаш. Посвещавам този мой спектакъл на състудентите ми от актьорския клас - Цеца Манева, Илка Зафирова, Жоро Георгиев, Добри Добрев и Радослав Стоилов – те първи в българския театър изиграха „Вкус на мед” на голямата сцена на ВИТИЗ през 1966 година”, казва Красимир Спасов. Неговите актьори днес са Стефка Янорова, Гергана Плетньова, Стойко Пеев, Владислав Виолинов и Владимир Матеев. „Историята е за това как не можем един без друг. Само театърът на човеколюбието остава вечен в епохата на материалното. Без обич и без вяра нищо не може да бъде постигнато“, категорична е Стефка Янорова. „Смисълът е в това да останеш близък с другия – иначе си осъден на самота“, коментира Гергана Плетньова.", "date": "2019.01.21", "title": "„Вкус на мед“ в Армията"}
{"url": "https://www.standartnews.com/kultura/varnenskata-opera-pravi-kasting-za-myuzikl-382884.html", "text": "Държавна опера при Театрално-музикален продуцентски център Варна обявява конкурс за участие в премиерната постановка на „Любовта никога не умира“, продължение на мюзикъла „Фантомът на операта“ от А. Л. Уебър. Кастингът ще се проведе на 06.02.2019 г. от 14.00 часа в зала 108 на Театрално-музикален продуцентски център Варна, пл. „Независимост“ 1 Търсят се артисти за ролите: 1. Фантом - драматичен тенор 2. Кристин - сопран 3. Мег - сопран 4. Жири - майка на Мег, мецосопран 5. Густав - момче около 10 годишно 6. Гангъл, Скуелч и Флек 7. Раул – баритон Кандидатите трябва да се представят с ария от мюзикъла и ария по свой избор от друга творба. Нотите на арията за посочената от тях роля в „Любовта никога не умира“ ще им бъде изпратена по електронен път, след като се регистрират за участие в кастинга. Необходимите документи: автобиография, европейски формат и мотивационно писмо се подават на E-mail: artsecretary@tmpcvarna.com За информация: Бойка Василева, артсекретар на Държавна опера Варна, тел. 052 – 66 50 30", "date": "2019.01.21", "title": "Варненската опера прави кастинг за мюзикъл"}
{"url": "https://www.standartnews.com/biznes/bez-ikonomicheski-izgodi-ot-turski-potok-u-nas-382926.html", "text": "Трите компании, които са проявили интерес към разширението на газопровода \"Турски поток\" на наша територия, не са регистрирали достатъчни количества, за да има икономическа изгода от осъществяването на проекта. Това е станало ясно след приключването на първия етап от пазарния тест, който се очакваше да определи дали проектът може да бъде икономически обоснован. От “Булгартрансгаз“, която трябва да построи проекта за новия транзитен газопровод от турската до сръбската граница, обясниха, че за следващия етап са променили условията. Цената за резервиране на капацитета на тръбата ще бъде намалена, а същевременно срокът за това ще бъде увеличен от 15 на 20 години. Общата стойност на проекта се очаква да е 2,8 млрд. лева.", "date": "2019.01.21", "title": "Без икономически изгоди от Турски поток у нас?"}
{"url": "https://www.standartnews.com/kultura/khari-potr-i-fenove-se-vikhryat-v-ndk-382882.html", "text": "Нощта на книгите за Хари Потър, превърнала се в едно от най-любимите събития на малки и големи, ще събере фенове на 7 февруари в Клуб 1.  Домакин за трета поредна година е НДК, където поклонниците ще споделят магията на незабравимите истории на Дж. К. Роулинг, а новото поколение читатели ще се запознае с несравнимия свят на Хари Потър. Вълшебната тема е „Хогуортс“, включваща идеи от всичките седем романа от поредицата, както и от допълнителните книги от колекцията на хогуортската библиотека.Младите магьосници, вещици и мъгъли ще участват във вечер, изпълнена със забавни игри, четения на откъси с Хари Потър и голям куиз. Всичко ще започне, когато Разпределителната шапка избере кой участник в кой дом ще се състезава. Входът е свободен.", "date": "2019.01.21", "title": "Хари Потър и фенове се вихрят в НДК"}
{"url": "https://www.standartnews.com/kultura/kameliya-todorova-mechtaela-da-bde-arkhitekt-382906.html", "text": "Камелия Тодорова мечтаела да бъде архитект много преди да атакува театралната и музикалната сцена, макар че още на 15 проявява артистични дарби и се включва в масовка на мащабна кинопродукция. След като завършва средното си образование, дори започва работа в проектантски офис, за да трупа опит. Но напуска със скандал – в знак на протест срещу конюнктурата и липсата на артистичност и свобода в мисленето. „Всичко се правеше по шаблони“, разказвала е тя. Звездата, която е родена навръх Бабин ден, ще празнува рожден ден на 24 януари – с концерт в „София лайв клуб“. Неписаното му лого е „През спомени и мечти“. „Всеки от колегите е „добре дошъл“ за джем сешън“, споделя дамата, изпяла някои от най-големите хитове в родния поп и джаз. Днес тя с усмивка си спомня защо е била скъсана на един от приемните кръгове във ВИТИЗ – не е успяла да се превъплъти убедително в партизанка. За изпитите я подготвя самият Методи Андонов, който е наясно с талантите й още от „Козият рог“, където тя е в миманса, но остава цял месец с екипа, за да попива всичко, което се случва пред и зад камерите. „Киното е моята голяма любов – още от дете, когато с баща ми гледахме всички нови филми“, връщала е лентата Камелия. Най-известната й роля е в „Търновската царица“ на Янко Янков – във филма по повестта на Емилиян Станев божествено красивата Камелия партнира на безмилостния в своя чар и сексапил Стефан Данаилов.              ", "date": "2019.01.21", "title": "Камелия Тодорова мечтаела да бъде архитект"}
