{"url": "https://standartnews.com/regionalni/velikden-za-vseki-zaradva-vzrastni-v-krdzhali-390308.html", "text": "Омбудсманът Мая Манолова дари 500 пакета с хранителни продукти на социално слаби и възрастни хора в Кърджали – християни и мюсюлмани, кметът Хасан Азис съобщи, че община Кърджали ще закупи 1000 ваучера на стойност 20 000 лв. Омбудсманът Мая Манолова дари 500 пакета с хранителни продукти на социално слаби и възрастни хора. Хранителните пакети бяха раздадени на две места - пред храм „Св. Георги“ и пред централната джамия. По този начин омбудсманът зарадва както нуждаещи се християни, така и мюсюлмани. \r\n    \r\n„Не случайно съм в Кърджали. Това е един от моите ценени и уважавани партньори в кампанията, насочена към възрастните хора, които искаме да подпомогнем преди Великден”, каза Манолова. ”С тези хранителни продукти няма да бъдат изхранени всички бедстващи хора,но ние сме в дълг към тях и към възрастните. Това е знак, с който искаме да привлечем вниманието на държавата и институциите за повишаване пенсиите, защото за някои те са обидно ниски”, заяви Манолова. Кметът Хасан Азис благодари за инициативата на омбудсмана, която Кърджали също подкрепя. Гадоначалникът съобщи, че община Кърджали се включва т. г. в инициативата „Великден за всеки” като закупи 1000 ваучера на стойност 20 000 лв. \r\n  \r\n„С това, че отново сме заедно – кметът, енорийският свещеник и мюфтията, искаме да дадем знак, че трябва да си помагаме и да споделяме празниците, защото какво е празникът, ако не е споделен”, каза Хасан Азис. \r\n  \r\n„В началото сме на Страстната седмица. Нека всички да се припознаем като равни. Без пари не можем да живеем в материалния сват, но извън  него не можем без вяра”, каза отец Петър Гарена и подари на омбудсмана Мая Манолова ябълка, на която всички са се молили в църквата и албум „С песните на Родопите”, които сам изпълнява. Районният мюфтия  Бейхан Мехмед поздрави християнската общност с настъпващите Великденски празници и съобщи, че мюсюлманите са пред прага на месец Рамазан, и  пожела добрият комшолук между хората в Кърджали да продължи.  ", "date": "2019.04.22", "title": "\"Великден за всеки\" зарадва възрастни в Кърджали"}
{"url": "https://www.standartnews.com/sport/kaleyn-i-taseva-povedokha-za-svetovnata-kupa-390305.html", "text": "Боряна Калейн и Катрин Тасева са водачки в класирането на два от уредите на ранглистата на Световната купа по художествена гимнастика за 2019 година, съобщи БНР \r\nСлед три от общо четири състезания Калейн води в подреждането на топка с 90 точки. Втора е рускинята Александра Солдатова с 85 точки, а трета и четвърта са съответно Катрин Тасева с 80 точки и Невяна Владинова с 55. \r\nНа лента първа е Тасева с 90 точки, пред Солдатова с 85. Калейн е пета с 51 точки, а Владинова осма с 46. \r\nНа обръч Владинова е втора с 65 точки, а пред нея е само Солдатова с 90. Калейн е четвърта с 53 точки, а Тасева дели петото място с 50 точки. \r\nНа бухалки води Солдатова с 90 точки, а българките са съответно: Калейн дели петото място с 50 точки, Тасева е девета с 46, а Владинова - десета с 45. \r\nВ многобоя за Световната купа води Солдатова със 100 точки, Боряна Калейн е втора с 85, а Катрин Тасева - трета със 70. Невяна Владинова заема осмо място с 48 точки.  \r\nПоследната Световна купа за сезона е в Баку (Азербайджан) от петък до неделя. На нея индивидуално ще участват Катрин Тасева и Невяна Владинова. \r\nБългарският ансамбъл също ще играе в Баку, където ще се включат общо 25 ансамбъла.", "date": "2019.04.22", "title": "Калейн и Тасева поведоха за Световната купа"}
{"url": "https://standartnews.com/regionalni/sedem-lovni-storanstva-podredikha-izlozhba-ot-elenovi-roga-390266.html", "text": "Изложба на еленови рога събра любителите на ловни трофеи в резервата „Воден – Ири Хисар“. В експозицията тази година се включиха 7  стопанства от цялата страна. Лесничеите представиха украси от главите на благородни елени, отгледани в полетата на  „Паламара“, „Несебър“, „Мазалат“, „Росица“,  „Черни Лом“, „Дунав“ и „Воден - Ири Хисар“. \r\nТова е четвъртата изложба на еленови рога, организирана в стопанството на някогашния  чифлик на министър председателя Иван Багрянов, управлявал България в последните месеци преди  септември 1944 година. Рогата са събрани  в ловните полета на цялата страна през пролетта, когато благородните елени сменят украсата си.  ", "date": "2019.04.22", "title": "Седем ловни стопанства подредиха изложба от  еленови рога"}
{"url": "https://standartnews.com/biznes/naznachavat-zamministr-za-biozemedelie-plodove-i-zelenchutsi-390310.html", "text": "Министърът на земеделието Румен Порожанов е постигнал споразумение с протестиращите организации от секторите плодове, зеленчуци, картофи и биопроизводство. Това стана по време на среща, на която министърът  покани представители на протестиращите асоциации. По тяхно искане ще бъде назначен ресорен заместник-министър, който ще отговаря за биологичното земеделие, растениевъдството и картофопроизводството.  Той ще бъде предложен от бранша. Сред другите искания на производителите, по които се стигна до консенсус, са изготвяне на дългосрочен план за развитие на сектор „Плодове и зеленчуци“, стратегия за възраждане на българското биопроизводство, както и участие на представители на асоциациите в работни групи и консултативни съвети. \"Съвместно с биопроизводителите и производителите на плодове и зеленчуци, които бяха сред основните протестиращи, ще съставим съвместен план за действия, с който да подобрим състоянието на сектора\", каза земеделският министър. Утре в 11 часа ще бъде първата работна среща за \"първи стъпки и конкретен разговор по темите\", посочи той. От своя страна протестиращите казаха, че прекратяват протестните действия. На въпрос каква ще бъде съдбата на спорната наредба 5, която пряко засяга биопроизводителите, Румен Порожанов обясни, че се е съобразил с искането им да не се отнема лиценза на производителя при еднократно нарушение. Що се отнася до броя на пробите, обаче, ще обмислим нещата, коментира той. \"Съгласен съм с констатацията, че ведомството има нужда от допълнителен административен капацитет. Темата е отворена, ако има виновен, ще си понесе последствията\", каза още министър Порожанов. Той определи днешната среща - разговор като делови и конструктивен. \"Те са загрижени за сектора, защото мислят, че не му се обръща достатъчно внимание и аз ги разбирам\", посочи още земеделският министър.", "date": "2019.04.22", "title": "Ще има зам.-министър за биоферми, плод и зеленчук"}
{"url": "https://standartnews.com/mneniya/chukov-terort-v-shri-lanka-otgovor-na-nova-zelandiya-390264.html", "text": "Терорът в Коломбо може да се разглежда и като отговор на атаките от Нова Зеландия, когато на 15 март в град Крайстчърч бяха атакувани две джамии и загинаха 40 души. Мнението е на арабиста проф. Владимир Чуков, който бе гост в \"Добро утро, Българя\", пише dir.bg. По думите на професора, атентатът в Шри Ланка може да се нареди сред най-кървавите след  Втората световна война. Навлизаме в нов етап на радикализация, обект на която са религиозните символи, каза още арабистът. Въпреки поредното трето уверение за превземане на последния бастион на \"Ислямска държава\", вчера официално групировката е поела отговорността за терористичен акт в Риад, обясни той и добави, че сме далеч от момента, в който идеологията на ИД ще бъде победена. Много са факторите, които влияят за появата на радикализъм в иначе спокойната азиатска държава през последните десет години - Шри Ланка, коментира проф. Чуков. \"Някои от световните експерти директно обясняват това, което се случва спрямо християнските религиозни символи, с онова, което ние видяхме в Нова Зеландия. Дори, ако си спомняте, в един от предизборните митинги на държавен глава на наша съседна държава, от президент беше изречена фразата \"Те ще си платят\". Нещо, което е недопустимо в контекста на тези кървища, които видяхме в двете джамии в Нова Зеландия. Така че нещата не трябва да се подценяват. Този, който ги подценява, бърка\", каза той. Владимир Чуков обясни, че най-вероятно зад случилото се в Шри Ланка стоят завърнали се джихадисти от Сирия. Според декларация на сирийските кюрди в техните затвори се намират около 6 000 джихадисти от 50 държави. На територията на нашия континент има 54 такива страни, добави арабистът. Проф. Чуков каза още, че не се дава точен списък на нациите, излъчили радикализирани лица, които са в кюрдските затвори, но трябва да се мисли в тази посока. Взривовете в църковни храмове и хотели говори за различен почерк на нападателите, обясни арабистът. \"Спомняте си, че преди години се търсеше масовият ефект - максимален брой хора да бъдат убити, но в същото време в комбинация с атака на религиозни символи - това вече носи нещо специфично дори по отношение на Шри Ланка. Отделно трябва да кажем, че е атакувана и официална институция - загинали са трима полицаи и то, забележете, че камикадзе е бил човекът, който е атакувал сградата, в която са били тримата полицаи. Имаме съчетаване на 3 стила, които до този момент бяха реално видими отделни атаки, отделни терористични актове в миналото и в отделни държави\", каза той. Проф. Владимир Чуков коментира още, че въпреки игнорирането на напрежението между радикалните групировки по света, терористичните събития трябва да се обвържат с тях, които се оказват и печеливши след подобни нападения. На фона на уверенията, че тероризмът е победен, можем да станем свидетели и на последващи случаи на саморадикализация, смята арабистът.", "date": "2019.04.22", "title": "Чуков: Терорът в Шри Ланка отговор на Нова Зеландия?"}
{"url": "https://standartnews.com/kultura/dzhonas-bradrs-obyavikha-noviya-si-album-390316.html", "text": "Джонас Брадърс обявиха, че новият им албум „Happiness Begins“ ще излезе на 7 юни. „След като 7 години работихме самостоятелно, за да открием себе си, ние най-сетне се събрахме. Възнамеряваме да ви разкажем за пътешествието ни под формата на този запис. От всичките ни албум аз се гордея най-вече с „Happiness Begins“. Иска ми се да можехте веднага да го чуете, но ще трябва да изчакате още малко“, написа Кевин в своя Туитър. Братята му също се включиха в социланите мрежи да споделят вълнението си покрай албума. Освен новия запис, музикантите обявиха и бъдещите си изпълнения на живо. Както вече стана ясно, на 1 май те ще пеят по време на наградите „Billboard“. На 11 май ще гостуват в „Сатърдей найт лайв“. На 1 юни братята ще участват в музикалното събитие „2019 iHeartRadio Wango Tango“. За евентуалното бъдещо турне на групата все още няма информация.", "date": "2019.04.22", "title": "Джонас Брадърс обявиха новия си албум"}
{"url": "https://standartnews.com/sport/kaleyn-i-taseva-povedokha-za-svetovnata-kupa-390305.html", "text": "Боряна Калейн и Катрин Тасева са водачки в класирането на два от уредите на ранглистата на Световната купа по художествена гимнастика за 2019 година, съобщи БНР \r\nСлед три от общо четири състезания Калейн води в подреждането на топка с 90 точки. Втора е рускинята Александра Солдатова с 85 точки, а трета и четвърта са съответно Катрин Тасева с 80 точки и Невяна Владинова с 55. \r\nНа лента първа е Тасева с 90 точки, пред Солдатова с 85. Калейн е пета с 51 точки, а Владинова осма с 46. \r\nНа обръч Владинова е втора с 65 точки, а пред нея е само Солдатова с 90. Калейн е четвърта с 53 точки, а Тасева дели петото място с 50 точки. \r\nНа бухалки води Солдатова с 90 точки, а българките са съответно: Калейн дели петото място с 50 точки, Тасева е девета с 46, а Владинова - десета с 45. \r\nВ многобоя за Световната купа води Солдатова със 100 точки, Боряна Калейн е втора с 85, а Катрин Тасева - трета със 70. Невяна Владинова заема осмо място с 48 точки.  \r\nПоследната Световна купа за сезона е в Баку (Азербайджан) от петък до неделя. На нея индивидуално ще участват Катрин Тасева и Невяна Владинова. \r\nБългарският ансамбъл също ще играе в Баку, където ще се включат общо 25 ансамбъла.", "date": "2019.04.22", "title": "Калейн и Тасева поведоха за Световната купа"}
{"url": "https://standartnews.com/regionalni/nagradikha-pobediteli-v-tazgodishnoto-izdanie-na-za-khlyaba-nash-390268.html", "text": "С официално награждаване бе закрит XXI Национален ученически празник „За хляба наш...“. Отличията бяха връчени на младите творци, които и тази година показаха много умения, талант, знания и любов към българските традиции. Грамота и плакет за активно участие с най-много творби в конкурса „Рецептите на Баба“ получи Гимназия по туризъм и лека промишленост „Гоце Делчев“- Благоевград. Награди бяха връчени и в конкурсите „Приложно изкуство“ за ученици I-IV и V-VII клас, както и в „Макети“ за ученици в I-VII клас и VIII – XІІ клас. На сцената се качиха още и победителите в конкурсите „Млад дизайнер”: „Обреди”; „Драматизации”; „Рисунка“, I-IV клас; „Рисунка“, V-VII и конкурс „Есе” на тема: „Сред житата на моята родина“ и „Разказ” на тема „От зрънцето до хляба“ за ученици I-IV клас, V – VІІ клас. В различните категории участниците бяха оценявани от компетентно жури от специалисти в областта на науката и изкуството. XXI Национален ученически празник „За хляба наш…“ се организира със съдействието на Община Благоевград, Министерство на образованието и науката, Национален дворец на децата, РУО-Благоевград и Център за личностно и творческо развитие на децата на Благоевград.", "date": "2019.04.22", "title": "Наградиха победители в тазгодишното издание на „За хляба наш...“"}
{"url": "https://standartnews.com/regionalni/nad-100-risuvani-chadri-ot-detsata-na-tsltrdb-chast-ot-art-instalatsiya-390270.html", "text": "В Благоевград и тази година вдъхновяваща инсталация от чадъри, радва жители и гости на града. За първи път освен подсигурените чадъри от партньори на общината, има и такива, нарисувани от децата на града. Представители от ЦЛТРДБ нарисуваха цветни чадъри като показаха много въображение и креативност. На връх Цветница те бяха закачени по пешеходната ул. \"Тодор Александров\" и вече могат да бъдат видяни. Инсталацията е изградена по Еко стандарт от въже, щадящо дървесната растителност. \r\nОбщина Благоевград не спира да изненадва жителите и гостите на областния център с интересни и креативни идеи, които допринасят за празничното настроение в навечерието на Възкресение Христово.  ", "date": "2019.04.22", "title": "Над 100 рисувани чадъри от децата на ЦЛТРДБ част от арт инсталация"}
{"url": "https://www.standartnews.com/sport/livrpul-pak-povede-v-angliya-390228.html", "text": "Ливърпул победи като гост Кардиф с 2:0 и отноно се върна на върха в Англия. Двубоят бе от 35-ия кръг на Висшата лига. Жоржиньо Вайналдум (58) и Джеймс Милнър (81-дузпа) вкараха головете за гостите. Победата бе под №27 на Ливърпул през сезона. С нея \"червените\" вече имат 88 точки. Манчестър Сити е втори с 86, но има мач по.малко.", "date": "2019.04.22", "title": "Ливърпул пак поведе в Англия"}
{"url": "https://standartnews.com/regionalni/obshchina-blagoevgrad-otpuska-60-000-leva-za-dt-nikola-vaptsarov-390291.html", "text": "По предложение на кмета на Благоевград д-р Атанас Камбитов общината ще отпусне 60 хиляди лева за драматичния театър \"Никола Вапцаров\". Предложението бе гласувано на проведеното днес редовно заседание на общинския съвет в Благоевград. Средствата са предвидени в бюджета за 2019 година и ще бъдат насочени за подготовка на репертоарната програма по повод юбилейния 100-годишен творчески сезон на театъра. ДТ „Никола Вапцаров“ е създаден през 1919 г. и тази година празнува 100-годишен юбилей. Акцент в репертоара му по този повод ще бъдат класически произведения, разгледани по нов модерен начин и използвайки средствата на съвременния театър. Сред заглавията в програмата са „Портретът на Дориан Грей“ по Оскар Уайлд“, „Под манастирската лоза“ по Елин Пелин, „Емигранти“ от Славомир Мрожек, „Летящата принцеса“ по Джордж Макдоналд, „Евангелие според Никола“ – авторски спектакъл на Ставри Каранфилов за живота и творчеството на Никола Вапцаров. ДТ „Никола Вапцаров“ предвижда и съпътстваща програма, която включва показване на сцената на известни представления от историята на театъра, изложба на плакети, костюми, създаване на летопис.  ", "date": "2019.04.22", "title": "Община Благоевград отпуска 60 000 лева за ДТ „Никола Вапцаров“"}
{"url": "https://standartnews.com/regionalni/kamerna-opera-blagoevgrad-s-velikdenski-kontsert-390304.html", "text": "Оркестърът на Камерна опера–Благоевград ще изнесе концерт по повод предстоящия християнски празник Възкресение Христово. Проявата е организирана със съдействието на община Благоевград и ще се състои във вторник от 18 часа. В концерта ще вземат участие Славина Тенева - цигулка и Емилио Колпи (Италия) – контрабас. Диригент е Красимир Топалов. В програмата са включени произведения на Йохан Себастиан Бах, Моцарт, Ванхал, Паганини, Сарасате.    ", "date": "2019.04.22", "title": "Камерна опера-Благоевград с Великденски концерт"}
{"url": "https://www.standartnews.com/sport/pochina-legenda-na-tsska-390236.html", "text": "След продължителна битка с рака почина един от най-обичаните играчи в историята на ЦСКА и българския футбол Красимир Безински. Той е издъхнал на 57 години, предаде \" \". През 2017 година Безински беше диагностициран с рак на дебелото черво и започна битка за живота си. Той беше част от едно от най-славните поколения в историята на ЦСКА. Тази генерация на \"червените\", водена от Аспарух Никодимов, унижава английските грандове \"Нотингам Форест\" и \"Ливърпул\" в турнира за Купата на европейските шампиони. Красимир Безински е роден е на 29 юни 1961 г. в Благоевград. Играе за \"Пирин\", ЦСКА, \"Портимоненсе\" (Португалия), \"Ирони Ашдод\" (Израел) и \"Апоел\" (Петах-Тиква, Израел). В \"А\" група има 302 мача и 17 гола. Петкратен шампион на България през 1982, 1983, 1987, 1989 и 1992 г. с ЦСКА, шесткратен носител на купата на България през 1983, 1985, 1987, 1988, 1989 и 1993 и трикратен носител на КСА през 1985, 1986 и 1989 г. Полуфиналист за КЕШ през 1982 и за КНК през 1989 г. В евротурнирите за ЦСКА има 31 мача и 1 гол (18 мача с 1 гол за КЕШ, 7 мача в КНК и 6 мача за купата на УЕФА). Има 25 мача и 2 гола за националния отбор, на който е помощник-треньор от 21 декември 2005 г. Дълги години работи в чужина като треньор, след това беше скаут и помощник-треньор в ЦСКА. Поклонението ще е на 24 април от 11 ч в църквата \"Света София\".", "date": "2019.04.22", "title": "Почина легенда на ЦСКА"}
{"url": "https://standartnews.com/regionalni/blagoevgrad-otbelyaza-168-godini-ot-rozhdenieto-na-georgi-izmirliev-390272.html", "text": "Благоевградската общественост отбеляза 168 години от рождението на Георги Измирлиев – Македончето. Пред бюст-паметника на бележития български революционер се поклониха заместник-кметът Иво Николов, заместник-областният управител на Благоевград Иван Стоянов, представители на Областна администрация, на учебни заведения, културни институции, общественици и граждани. Ученици от СУ \"Георги Измирлиев\" в града припомниха част от живота и делото на своя патрон. Георги Измирлиев е роден на 21 април 1851 г. в град Горна Джумая в семейството на Димитър Измирлиев и Тона Икономова, местни общественици. Включва се в подготовката на Априлското въстание като помощник-апостол на Търновски революционен окръг. В разгара на подготовка е заловен след предателство и осъден на смърт чрез обесване. На 28 май 1876 г. в град Горна Оряховица присъдата е изпълнена.  ", "date": "2019.04.22", "title": "Благоевград отбеляза 168 години от рождението на Георги Измирлиев"}
{"url": "https://standartnews.com/regionalni/zaraboti-velikdenska-rabotilnitsa-v-blagoevgrad-390293.html", "text": "Заместник-кметът по култура и хуманитарни дейности на община Благоевград Христина Шопова официално откри тазгодишното издание на Великденска работилница. „Сигурна съм, че тук ще бъдат изработени най-красивите Великденски аксесоари и със сигурност ще успеем да създадем едно настроение и в жителите на Благоевград.  Няма по-хубаво от детския смях и глъч и аз много се радвам, че успяхме тази година да организираме Великденската работилница във фоайето на Община Благоевград. Благодаря на всички, които се включиха! В тези светли дни нека бъдем по-смирени, по-добри, с по-добро отношение към децата! Да бъдем по-позитивни и да се радваме на детския смях и глъч, а те да имат едно добро детство.  Пожелавам на всички светли християнски празници! На добър час!“, каза в приветствието си зам.-кметът. \r\n  \r\nПо време на откриването децата на Благоевград представиха богата музикално-танцова програма. \r\nВ рамките на четири дни /до 25 април/ жители и гости на града може да видят ръчно направени артикули, декупаж, картини и картички. \r\n  \r\nОбщина Благоевград пожелава весели празници на жителите и гостите на Благоевград!  ", "date": "2019.04.22", "title": "Заработи Великденска работилница в Благоевград"}
{"url": "https://www.standartnews.com/sport/pszh-specheli-titlata-vv-frantsiya-390252.html", "text": "ПСЖ спечели предсрочно титлата във футболното първенство на ФРанция. Това стана факт след като парижани победиха в последния мач от 33-ия кръг Монако с 3:1. И трите попадения за ПСЖ вкара звездата им Килиан Мбапе. Така 5 кръга преди края на първенството в Лига 1 ПСЖ има 84 т. На цели 19 назад е втория Лил.", "date": "2019.04.22", "title": "ПСЖ спечели титлата във Франция"}
{"url": "https://standartnews.com/regionalni/obshchinite-blagoevgrad-i-drama-ss-svmesten-proekt-390302.html", "text": "Кметът на община Благоевград д-р Атанас Камбитов и кметът на община Драма, Гърция- Кристолулос Мамсакос заедно разясниха дейностите по проект „LYSIS – Съвместни действия за разработването и прилагането на нови технологии за оптималното управление на водните ресурси в градската среда“. \r\n     \r\nД-р Камбитов благодари на партньорите от Гърция и изрази увереност за доброто изпълнение на проекта. \"Сигурен съм, че този съвместен проект е първата стъпка от едно успешно партньорство за в бъдеще. Да тръгнем със сума от близо 800 000 евро е показателно, дай Боже да реализираме проекти за 80 млн. евро. Знам, че можем и сме го доказали. Зад тези цифри стои нашата работа и постигнатите резултати са в полза на нашите градове и жителите в тях“, каза д-р Камбитов. \r\n     \r\nКметът на община Драма благодари и поздрави д-р Камбитов. „Виждам един много организиран и много подреден град. Смятам, че началото на това партньорство, с този проект е началото на едно много силно партньорство, което ще продължи и нататък, защото и двете общини са доказали, че може да се справим“, каза кметът на Драма Кристолулос Мамсакос. Проектът е финансиран с Договор за субсидия по Програмата за трансгранично сътрудничество ИНТЕРРЕГ V-A Гърция–България 2014–2020 г.  Водеща организация е Община Драма, която изпълнява проекта в сътрудничество с Община Благоевград, Община Павлос Мелас, Република Гърция, Солунския университет „Аристотел“ (Факултет по химия), Република Гърция и НПО „Активни младежи“, Република България. \r\n  \r\nГлавните цели на проекта са подобряване качеството на живот на гражданите и опазване на околната среда и по-конкретно да представи и да популяризира значението на новите интелигентни технологии в управлението на градските водни ресурси. Дейностите, които Община Благоевград ще изпълнява по проекта, са изграждане на 5 броя сонди и 5 броя съвременни поливни системи, намиращи се в ж.к. „Запад“, ж.к. „Струмско“ и в парк „Бачиново“, както и облагородяване на тяхното пространство. Срокът на договора е 24 месеца, а общият размер на бюджета на проекта е 739 955,00 евро.", "date": "2019.04.22", "title": "Общините Благоевград и Драма - със съвместен проект"}
{"url": "https://standartnews.com/svyat/ruski-lekari-prisadikha-3-organa-na-dete-390321.html", "text": "Лекари от Научния медицински изследователски център \"Акад. В. Шумаков\" в Москва са извършили успешно присаждане на бели дробове и черен дроб на 9-годишно дете с муковисцидоза, предаде ТАСС. Операцията е направена през февруари и е продължила 16 часа. Това е първото в света присаждане на три органа едновременно, съобщи на пресконференция руската министърка на здравеопазването Вероника Скворцова. Уникалната операция за първи път се прави на дете. Досега в научната литература са описани три подобни интервенции при пациенти на възраст 25-30 години, за съжаление неуспешни. Муковисцидозата е  , което обикновено се проявява в ранна детска възраст и засяга белите дробове и стомашно-чревната система. Характеризира се с чести усложняващи се инфекции, които изискват ежедневна рехабилитация и инхалаторна поддържаща терапия. Често пациентът с муковисцидоза приема над 30 таблетки ежедневно, отделя над 3 часа за лечението си и прави близо 10 инхалации. Причината за заболяването са два дефекта в така наречения CFTR ген, унаследени от двамата родители. Към момента са известни над 1600 различни мутации, които причиняват заболяването. 9-годишният Михаил е страдал и от цироза. Сложното в случая е било намирането на донорски органи, тъй като детето е тежало едва 30 кг. Сега то се чувства добре, движи се само и е готово за изписване.", "date": "2019.04.22", "title": "Руски лекари присадиха 3 органа на дете"}
{"url": "https://www.standartnews.com/sport/grigor-s-rekorden-spad-v-ranglistata-390254.html", "text": "Най-добрият български тенисист в момента Григор Димитров изпадна от топ 30 на световната ранглиста и вече е 43-и. Това стана факт, след като загуби още на 1/8 финала в Монте Карло от Рафа Надал. Така Григор не успя да защити 270 точки си за полуфинала преди година и загуби 15 позиции. Димитров вече има 1030 т. Лидер си остава Новак Джокович 11 160 точки. За последно Григор е бил извън топ 40 в света през февруари 2013 г., когато беше 41-ви. Настоящото класиране е най-лошото за него от 2012 г., когато завърши сезона на 48-о място. \r\nТази седмица хасковлията ще играе на АТР 500 турнира в Барселона, където започва от втори кръг.", "date": "2019.04.22", "title": "Григор с рекорден спад в ранглистата"}
{"url": "https://www.standartnews.com/sport/nashi-taekuondisti-bikha-svetovni-shampioni-i-vzekha-10-zlatni-medala-390301.html", "text": "Повече от отлично бе представянето на българските участници на завършилото шестото издание на силния международен турнир с ранг G1 София Оупън 2019.  Александър Джорджев и Даниел Ладжев грабнаха златните медали при юношите, а  Теодор Здравков взе сребро още в първия ден на надпреварата. Освен тях на най-високото място на почетната стълбичка се качиха още осем български представители  при деца и кадети. Във втория ден, когато се включиха мъжете и жените.  Йордан Колев бе повече от фантастичен в първата среща в категория до 80 кг, след като успя да отстрани световния шампион от Мексико Уриел Адриано. Колев направи уникална игра, като се наложи с 11-1, което впечатли абсолютно всички присъстващи в залата. В крайна сметка българинът спечели бронзов медал. Другите български отличия грабнаха Митко Джорджев и Кристиян Веселинов. Веселинов се изправи срещу европейския шампион  Тони Канает от Хърватска и въпреки добрата игра отстъпи в битката за златото. Митко Джорджев пък победи втория в света Рене Лизарага от Мексико, но отстъпи на турски представител в срещата за златен медал. Трето място при жените до 49кг. спечели Габриела Кацарова.  \r\nОбщата равносметка за България е 33 медала, от които 10 златни в различните възрастови групи. Златни медали - Теодор Христов, Станислав Митков,Елина Крумова, Ерика карабелева(деца) Християн Георгиев, Стефан Стаменов, Стефан Минчев, Денис Димитров( кадети), Даниел Ладжев, Александър Джорджев. Тези успехи идват само месец преди световното първенство в Манчестър  \r\nДоказателство за силата на турнира София Оупън е участието на две олимпийски шампионки. Мария Еспиноза (Мексико) и Джейд Джоунс (Великобритания), като към тях можем да прибавим и още няколко световни и настоящи европейски шампиони. Съвсем логично и двете величия в таекуондото спечелиха златни медали.", "date": "2019.04.22", "title": "Наши таекуондисти биха световни шампиони и взеха 10 златни медала"}
{"url": "https://www.standartnews.com/sport/ivo-balabanov-s-otlichno-byagane-na-shabla-rn-390295.html", "text": "Няколко от най-добрите български бегачи при мъжете се състезаваха във второто издание на шосейния пробег – Шабла рън на 21 април. Надбягването, което е част от инициативата на движението „Рън България“ на БФЛА, бе с основна дистанция 14.1 км и къса дистанция 2.7 км. Дългата дистанция от състезанието е старт-финал градския стадион и минава през нос Шабла, където е най-източната точка на България. Националите Иво Балабанов и треньорът му Йоло Николов започнаха да трупат преднина още в първите километри, за да се откъснат от основния си съперник Шабан Мустафа – многократен шампион и медалист на планинско бягане, маратон и кроскънтри. Иво бе в страхотна форма и завърши убедително напред за 44:34 (средна скорост 3:10 мин/км).  Николов бе втори с 46:17 пред Мустафа – 47:18. Четвъртият, който слезе под 50 минути на дистанцията бе Йордан Петров – 49:26. Минaлогодишният победител Павел Павлов завърши осми, въпреки че подобри времето си от миналата година с повече от 2 минути - 54:14 (56:18 през 2018-а). При жените победителка бе варненката Бояна Папазова, която измина дистанцията за 1:13:40. Папазова е член на варненския клуб за бягане „Фит ту рън“, а не гови представителки заеха също трето, четвърто и шесто място. Европейската шампионка на 400 м от 2006-а и национална рекордьорка на 400 м и 400 м с препятствия – Ваня Стамболова стартира на късата дистанция, където бяга с местни деца. Стамболова, бившият световен шампион на 200 м – Николай Антонов и кметът на община Шабла Мариян Жечев наградиха първите шест при мъжете и първите шест при жените. Основният партньор на „Рън България“ Спорт Депо подари шест ваучера за спортна екипировка на най-бързите три при мъжете и жените. Следващият кръг на „Рън България“ е на 6 май в Хисаря.", "date": "2019.04.22", "title": "Иво Балабанов с отлично бягане на Шабла рън"}
{"url": "https://www.standartnews.com/sport/sportt-po-tv-za-22-april-390271.html", "text": "17,50 Спорт тото 17,00 Футбол, България, Втора лига: Царско село - ЦСКА 1948 (пряко) 19,30 Волейбол, България, Суперлига: Нефтохимик - Хебър (пряко) 17,00 Футбол, Англия, Чемпиъншип: Сток - Норич; 19,15 Брентфорд - Лийдс (пряко) 22,00 Футбол, Англия, Висша лига: Челси - Бърнли (пряко) 14,30 Футбол, Англия, Лига 1: Портсмут - Ковънтри; 17,00 Олдъм - Мансфийлд Таун (пряко) 20,00 Футбол, България, Първа лига: Витоша - Ботев Вр (пряко) 12,00; 14,00; 16,00 и 18,00 Тенис: ATP 500 Барселона (пряко) 20,00 Футбол, Италия, Серия А: Наполи - Аталанта (пряко) 21,15 \"Спорт в обектива\" 19,30 Волейбол, Италия, Серия А: Плейоф (пряко) 12,00; 16,30 и 20,30 Снукър: Световно първенство в Шефийлд, трети ден (пряко) 15,00 Колоездене: Обиколка на Алпите, първи етап (пряко) 16,30 Колоездене: Купа на Франция \"Тро Бро Леон\" (пряко) 21,30 Футбол, Германия, Първа Бундеслига: Волфсбург - Айнтрахт (пряко)", "date": "2019.04.22", "title": "Спортът по тв за 22 април"}
{"url": "https://standartnews.com/regionalni/protest-v-zashchita-na-semeystvoto-390241.html", "text": "Протест срещу Националната стратегия за детето  организират недоволни старозагорци тази вечер пред регионалната дирекция \"Социално подпомагане\" в града.  Протестът е организираан в социалните мрежи под надслов \"Протест в защита на семейството\". \"Няма да позволим да посегнат на най - милото ни - на нашите деца!\", \"Да се обединим против налагането на чуждестранни порочни политики и практики!\", призовават инициаторите. Според един от организаторите на протеста - Ива Ангелкова, стратегията за детето поставя рамки, които нарушават семейните права и ценности. Тя и нейните колеги смтята, че неправителствените организии и гражданството трябва да участват в обсъждането, за да бъде коригиран. \r\n  Според неговите автори проектът на Националната стратегия за детето  е разработен в съответствие с целите и основните принципи на Конвенцията на ООН за правата на детето - право на живот, оцеляване и развитие, зачитане на неговото мнение, недопускане на дискриминация, защита на интересите на детето.", "date": "2019.04.22", "title": "Протест в защита на семейството"}
{"url": "https://standartnews.com/regionalni/turoperatori-i-blogri-ot-stranata-na-poseshchenie-v-iztochnite-rodopi-390259.html", "text": "Туроператори, блогъри и представители на медии бяха на обиколка в Източните Родопи. В продължение на три дни те посетиха 5 общини и се запознаха на място с най–известните им забележителности. В област Кърджали гостите посетиха Регионалния исторически музей и останаха впечатлени от богатото културно-историческото наследство на региона, представено в отделите „Археология”, „Природа” „Етнография”, експозицията „Църковно изкуство” и   експозицията „Кърджали –градът”. \r\n      \r\n„Инфотурът ще постави основите на едно добро партньорство между общините и туроператори за популяризиране и рекламиране на туристическите обекти”, каза пред участниците зам.-кметът  Веселина Тихомирова. Тя посочи, че през последните 6-7 години Кърджали е променил коренно облика си, превръщайки се в модерен европейски град чрез реализирани проекти, свързани с подобряване на инфраструктурата, опазване на околната среда, повишаване стандарта на живот. Подчертано бе, че с европейски средства се изгражда в момента Посетителски център в подножието на  Скалния град на траките ”Перперикон”. \r\n       \r\nМаршрутът на участниците в Инфотура започна с природния феномен Каменните гъби и  археологическия комплекс ”Перперикон”. Гостите участваха и в панорамна обиколка на Кърджали, която включваше Средновековния манастирски комплекс „Св. Йоан Предтеча”, Водното огледало, Пазара на производителите, градската джамия, парк „Арпезос–Север”. Групата от 40 души - представители на туроператорски фирми в страната, блогъри и журналисти, посети също общините Хасково, Минерални бани, Ивайловград  и Свиленград.  ", "date": "2019.04.22", "title": "Туроператори и блогъри от страната на посещение в Източните Родопи"}
{"url": "https://standartnews.com/biznes/pet-oferti-sa-podadeni-za-letishche-sofiya-390300.html", "text": "Пет международни компании с богат опит в сектора са подали оферти за концесията на Летище София, съобщава БТА. В момента комисията за провеждане на процедурата проверява дали подадените заявления отговарят на изискванията на тръжната процедура. Финансовите и технически оферти на допуснатите участници ще бъдат отворени на 9 май 2019 г. в открито заседание. Цялата документация по проекта е публикувана на уебсайта на летището и е достъпна за обществеността, за да се гарантира прозрачност на процеса, съобщиха от Международната финансова корпорация (МФК/IFC). Международната финансова корпорация (МФК/IFC), член на Групата на Световната банка, и Европейската банка за възстановяване и развитие (ЕБВР) подпомагат Министерството на транспорта, информационните технологии и съобщенията при провеждането на търга за концесията на летище София с прилагането на най-добрите световни практики. \"Ставаме свидетели на налагането на България като привлекателна инвестиционна дестинация в региона\", е заявил Фабрицио Дзарконе, постоянен представител на Световната банка за България, Чехия и Словакия, цитиран в съобщението. Според него ефективно работещите институции, които гарантират равнопоставеност на инвеститорите в съчетание с прилагането на регламентите на ЕС, са от изключителна важност за отключването на икономическия потенциал на страната. \"ЕБВР със задоволство отбелязва, че концесията привлича петима международни играчи с богат опит и доказани успехи в сектора\", смята Лариса Манастърли, директор на ЕБВР за България. \"Целта е да изберем солиден международен оператор с възможности да развие летището, за да отговори най-добре на нуждите на пътниците и на българската икономика. Това ще е добра новина и сигнал и за други инвеститори, които се надяват да дойдат в България\", е посочила тя. През последните две десетилетия в световен мащаб се наблюдава тенденция управлението на летищата да се поема от частния сектор, като в повечето случаи се използва моделът на публично-частно партньорство (ПЧП), включително чрез договори за концесия. В Европа през 2016 г. 41 на сто от всички летища имат частни акционери, което представлява увеличение с 22 на сто от 2010 г. насам. \"Чрез привличането на частен капитал и експертиза, летищните концесии могат да донесат значителни икономически ползи, като стимулират растежа на туризма, увеличат товарните превози и повишат качеството на услугите за пътниците. Всичко това води до намаляване на фискалната тежест за правителствата\", отбелязва Георги Петров, мениджър ПЧП инфраструктурни проекти за Европа и Централна Азия на IFC. Правителството на България цели да постигне подобни резултати за страната с концесията на летище София. Съгласно условията на концесията цялата летищна инфраструктура и активи остават собственост на държавата. На частния партньор ще бъдат предоставени права да управлява летището за срока на концесионния договор. На 5 юли 2018 г. правителството стартира открита, конкурентна тръжна процедура, за да избере най-квалифицирания партньор за управлението на летище София. Инвеститорът, който предложи комбинация от най-високо годишно концесионно възнаграждение и най-добра цялостна визия за устойчиво развитие на летището, ще спечели правото да го управлява. Победителят трябва да плати и фиксираното първоначално възнаграждение от 550 млн. лв.", "date": "2019.04.22", "title": "Пет оферти са подадени за Летище София"}
{"url": "https://standartnews.com/biznes/do-12-yuni-reshavat-za-patrulnite-korabi-390261.html", "text": "Кой ще спечели обществената поръчка за доставката на новите патрулни кораби ще стане ясно до 12 юни. До тогава докладът на междуведомствената работна група по проекта за придобиване на два многофункционални патрулни кораба ще бъде внесен в Министерския съвет, съобщи контраадмирал Митко Петев, командир на ВМС и заместник-председател на работната група, при отварянето на постъпилите оферти за придобиване на многофункционален патрулен кораб за ВМС. До 16 април са постъпили предложения от три компании - \"Fr. Lurssen Werft GmbH & Co.KG\" (Германия), \"МТГ - Делфин\" (България) и \"FINCANTIERI\" (Италия).  Проектът за придобиване на два многофункционални патрулни кораба е един от трите основни проекта на Министерството на отбраната. В методиката за оценка на офертите са залегнали четири показателя - способности, цена, индустриално сътрудничество, интегрирана логистична поддръжка. Работата на междуведомствената работна група ще се раздели на два периода - първо ще бъдат оценени техническите характеристики на предложението за съответствие, а след това ще започне работата на комисията по оценка на ценовото предложение на участниците, обясни Петев. Вторият период ще започне на 29 май, когато ще бъдат отворени ценовите предложения, след което ще се формира оценката по показателя цена и работната група ще подготви доклад за най-добрата и изгодна оферта, който ще бъде депозиран в МС до 12 юни тази година. Предвижда се първият от корабите да бъде придобит до края на 2023 г., а вторият - до края на 2024 г. Прогнозната цена на придобиване е почти 1 милиард - 984 милиона лева с ДДС. Способностите, които ще придобият ВМС, са борба с надводен, подводен, въздушен противник, контрол на корабоплаването, борба с асиметрични заплахи и способности за радио-електронна борба, обясни заместник-министър Анатолий Величков, който е председател на междуведомствената работна група. Целта на този проект е чрез придобиване на патрулните кораби да бъдат изпълнявани широк спектър от задачи по гарантиране на морския ни суверенитет и защита на националните интереси в морските пространства, както и замяна на остарели бойни кораби от състава на ВМС, които не подлежат на модернизация, отбеляза Анатолий Величков.  ", "date": "2019.04.22", "title": "До 12 юни решават за патрулните кораби"}
{"url": "https://standartnews.com/regionalni/na-tsvetnitsa-v-krumovgrad-pyakha-i-tantsuvakha-malki-i-golemi-390262.html", "text": "„Шарена великденска седмица“ започна в граничния Крумовград. Навръх Цветница пяха и танцуваха деца, младежи и възрастни. \r\nПразникът започна с дефиле на участниците – малчугани от детските градини, състави към  Детския комплекс, СУ „В.Левски“, ПГ по транспорт, самодейци от Фолклорен ансамбъл „Изворче“ и дружество „Тракия“. На сцената се качиха и местните вокални групи „Млади сърца“ и „Демет“, танцьорите от двата клуба „Ритмика“ и „Жарава“ от Крумовград и „Детелини“ от село Аврен. Специални гостите на Цветница в родопския град бяха и танцьорите от ансамбъл „Южняци“ към читалище „П. Яворов” Хасково с ръководител Васко Димов. В парка е  оформен и специален кът с неизменните  великденски символи – шарено яйце и заек, които  радват малки и големи. \r\n       \r\n„Да бъдем заедно на Цветница вече е традиция и общината покани жителите и гостите на Крумовград на пролетния  празник”, съобщи Дора Милева от отдел „Култура”.  ", "date": "2019.04.22", "title": "На Цветница в Крумовград пяха и танцуваха малки и големи"}
{"url": "https://standartnews.com/regionalni/detsa-uchiteli-i-roditeli-obosobikha-tsvetni-alei-v-dvora-na-dg-10-390260.html", "text": "Децата от втора група на ДГ №10 в Благоевград, заедно със своите учители г-жа Георгиева и г-жа Смилкова  и родителите си, засадиха цветя в двора на детското заведение. Инициативата, която бе организирана за християнския празник Цветница, имаше за цел да научи малчуганите на грижа и любов към природата. Така децата направиха и първата стъпка към формирането на ценности, към отговорност да пазят природата за следващите поколения. Предстоят още подобни инициативи. Деца от детската градина ще засяват тревни площи, предвидено е засаждане на био алпинеум, храсти и магнолии.  ", "date": "2019.04.22", "title": "Деца, учители и родители обособиха цветни алеи в двора на ДГ №10"}
{"url": "https://standartnews.com/regionalni/kmett-na-krumovgrad-otkri-sharena-velikdenska-sedmitsa-390263.html", "text": "С голям концерт на самодейци навръх Цветница в Крумовград започна „Шарена Великденска седмица”, в която деца и възрастни ще боядисват и рисуват яйца, ще редят изложби, ще проведат благотворителни инициативи, съобщиха от общинска администрация. Малчуганите от детските градини позираха за снимка с кмета на общината Себихан Мехмед и поведоха пъстроцветното шествие на участниците в празника. Кметът на общината откри тържеството и пожела на всички християни „да съхранят вярата в чудото на Възкресението, добротата и разбирателството, а във всеки дом да цари мир и благоденствие”. \r\n             \r\nАплодирани от много родители и гости на сцената в градския парк пяха и танцуваха децата от детските градини, групите към Детския комплекс, СУ „Васил Левски“, ПГ по транспорт, както и самодейци от Фолклорен ансамбъл „Изворче“, дружество „Тракия“, местните вокални групи „Млади сърца“ и „Демет“, танцовите клубове „Ритмика“ и „Жарава“ от Крумовград и „Детелини“ от село .Аврен. \r\n               \r\nГости на празника бяха танцьорите от ансамбъл „Южняци“ към читалище  „П.К. Яворов 1982“  Хасково с ръководител Васко Димов.  ", "date": "2019.04.22", "title": "Кметът на Крумовград откри „Шарена Великденска седмица”"}
{"url": "https://standartnews.com/biznes/proektite-za-plodove-i-zelenchutsi-sa-za-blizo-900-mln-390280.html", "text": "Проектите за плодове и зеленчуци по Програмата за развитие на селските райони /ПРСР/ са за близо 900 млн. лева. Те са по  инвестиционните мерки 4.1 и 4.2, а субсидията от страна на държавата е на стойност близо половин милиард лв. И ако това не е приоритетно, какво е, попита министърът на земеделието, храните и горите Румен Порожанов на среща със земеделски производители в Бургас. Тя е част от информационната кампания на агроведомствота за тази година, съобщиха от пресцентъра на МЗХГ. Като процент проектите по мярка 4.1 в сектор “Плодове и зеленчуци” са 43% от всички договори, а като стойност – 41%, изтъкна министърът. Специално за биопроизводителите субсидията е 140 млн. лв.  Половината от проектите и на младите фермери са за плодове и зеленчуци, а останалите – в животновъдството, отбеляза Порожанов. Той припомни, че само за последните 7-8 месеца МЗХГ разработи 5 нови държавни помощи за подкрепа на по-малките и средни стопани, сред които са сертифицирани по Global G.A.P., за хладилни съоръжения за плодове и зеленчуци, за минимандри и кланици. За подпомагане на животновъдството ще бъде разработен и пакет “де минимис” за говеда, биволи и овце. Плащанията вървят регулярно по индикативния график, другата седмица ще преведем т.нар. „зелени” плащания, посочи министърът. В срещата със земеделските производители в Бургас участваха кметът Димитър Николов, областният управител Вълчо Чолаков, зам.-министър Янко Иванов и представители на МЗХГ.", "date": "2019.04.22", "title": "Проектите за плодове и зеленчуци са за близо 900 млн."}
{"url": "https://standartnews.com/biznes/stroyat-khemus-mu-boaza-i-ptya-ruse-veliko-trnovo-390294.html", "text": "От утре, 23 април, започва поетапното строителство на автомагистрала „Хемус“ в участъка между Боаза и връзката с път I-5 Русе-Велико Търново, съобщават от АПИ. Проектът ще се изпълнява изцяло със средства от републиканския бюджет от държавното дружество „Автомагистрали“ ЕАД. Преди символичния старт на новото трасе, ще бъде проверен напредъкът при изграждането на отсечката между Ябланица и Боаза на АМ „Хемус“, която е близо 10 км. Строителството й започна в края на март м. г. и се финансира също с национални средства. Работата по нея напредва и е напълно реалистично да е готова през есента, около половин година по-рано от предвиденото. По договор отсечката трябва да е завършена през март 2020 г. За изграждането на 134,14 км от АМ „Хемус“ в участъка от пътен възел „Боаза“ до пресичането с път I-5 Русе - Велико Търново в края на миналата година правителството осигури от бюджета 1,12 млрд. лв. без ДДС. Трасето, което ще се изгражда от „Автомагистрали“ ЕАД, е разделено на 6 участъка. Изграждането на първите три участъка ще стартира тази година, а техническото проектиране на участъци 4, 5 и 6 ще бъде изпълнено през 2019 г. Целта е цялостното изграждане на АМ „Хемус“ в участъка от Боаза до пресичането с път I-5 Русе - Велико Търново да приключи до 2023 г.", "date": "2019.04.22", "title": "Строят Хемус м/у Боаза и пътя Русе-Велико Търново"}
{"url": "https://standartnews.com/svyat/trmp-i-makron-pozdravikha-zelenski-390237.html", "text": "Президентът на САЩ Доналд Тръмп е поздравил в телефонен разговор Владимир Зеленски за победата на изборите за президент на Украйна, предава УНИАН.  \r\nКакто е заявил говорителят на щаба на Зеленски Дмитрий Разумков пред „Новое время“, американският президент го е поздравил за провеждането на „блестяща кампания. \r\nФренският държавен глава Еманюел Макрон снощи беше един от първите чуждестранни лидери, които се обадиха на победителя на президентските избори в Украйна, комедийния актьор Володимир Зеленски, за да го поздравят, съобщи Франс прес. Макрон се обади на Зеленски, когото прие в Елисейския дворец по време на предизборната му кампания, \"за да го поздрави за неговата победа на 21 април 2019 г.\", съобщи френската посланичка в Украйна Изабел Дюмон в страните си в Туитър.  \r\nЗеленски от своя страна помести във Фейсбук снимка, на която държи мобилен телефон пред себе си. \"Моите най-искрени благодарности на президента на Френската република Еманюел Макрон за неговите поздравления\", гласи текстът под снимката на френски език.  \r\nМакрон беше единственият чуждестранен лидер, който се срещна със Зеленски преди вчерашния балотаж, отбелязва агенцията. Той прие кандидата от партия \"Слуга на народа\" в Елисейския дворец на 12 април, а малко по-късно същия ден се срещна и със съперника му, действащия президент Петро Порошенко.  \r\nСнощи Зеленски получи поздравления и от полския държавен глава Анджей Дуда, който го покани да посети Варшава. \r\n  Междувременно Централната избирателна комисия (ЦИК) е обработила 80,78% от електронните протоколи на избирателните секции за резултатите от гласуването във втория тур на президентските избори в Украйна, предава УНИАН.  \r\nСпоред данните, публикувани на официалния уебсайт на ЦИК, за кандидата Владимир Зеленски са гласували 73,09%, или 11 036 150 избиратели.  \r\nЗа неговия опонент – действащият държавен глава Петро Порошенко – 24,57%, или 3 709 935.  \r\nСпоред резултатите от Националния екзитпол, на втория тур на изборите за държавен глава за шоумена Зеленски са гласували 73%, а за Порошенко – 25,5% от избирателите. Според данните от 199 избирателни окръга, избирателната активност в неделя е била 62,07%. ", "date": "2019.04.22", "title": "Тръмп и Макрон поздравиха Зеленски"}
{"url": "https://standartnews.com/biznes/blgariya-specheli-deloto-sreshchu-fonda-na-oman-390256.html", "text": "Арбитражното дело, заведено на 22 октомври 2015 г. в Международния център за разрешаване на инвестиционни спорове срещу България от Държавния резервен фонд на Султаната Оман в качеството му на акционер в „Корпоративна търговска банка“, приключи в полза на България. Претенциите на Държавния резервен фонд се основаваха на твърдение, че България е нарушила стандартите за третиране на чуждестранни инвеститори, установени в Договора за взаимно насърчаване и защита на инвестициите между България и Султанат Оман, чрез действията на българското правителство, Българската народна банка и българския съд, свързани с поставянето под специален надзор на „КТБ“ АД и отнемането на лиценза на „Корпоративна търговска банка“. Държавният резервен фонд претендираше обезщетение в размер на 80 милиона евро, съобщи БНБ. В това дело България беше представлявана от експерти на Министерството на финансите и водещи адвокатски кантори. По време на защитата в Международния център за разрешаване на инвестиционни спорове бяха представени писмени свидетелства от представители на ръководството на БНБ, както и становища от авторитетни световни експерти. В резултат от успешната защита на българската страна Държавният резервен фонд на Султаната Оман се отказа от исковете си срещу БНБ и другите органи на Република България. Този изход на делото изключва и възможността същите искове да бъдат предявени наново пред този или друг международен трибунал. Приключването на делото в полза на България доказа законосъобразността на атакуваните от Държавния резервен фонд на Султаната Оман действия и решения на БНБ, свързани с „Корпоративна търговска банка“.", "date": "2019.04.22", "title": "България спечели делото срещу фонда на Оман"}
{"url": "https://standartnews.com/svyat/izdirvat-oshche-edin-blgarin-v-shri-lanka-390258.html", "text": "Мисията ни в Делхи издирва 13-ти българин в Шри Ланка. С посолството ни в Индия са се свързали неговии близки и са съобщили, че той е на почивка заедно с още петима свои приятели. Мисията ни в Делхи е в процес на установяване на неговото местонахождение. Досега дипломатите са установили контакт с общо 12 български граждани на територията на Шри Ланка, които са добре. Шестима от тях се намират в един от пострадалите хотели при атентатите в Коломбо, но не са били засегнати. Другите шестима са в различни градове извън Коломбо и са посъветвани да изчакат ситуацията да се успокои преди да пътуват. По последна информация на посолството ни в Индия министерството на външните работи в Шри Ланка официално е оповестило идентифицираните чуждестранни граждани, жертви на атентатите от 21 април, и сред тях няма български граждани. Сред загиналите чужденци са граждани на Индия, Португалия, Турция, Великобритания, САЩ. По последни данни на властите в Шри Ланка, 290 души са загинали при атентатите, а 500 са ранени. Българското посолство в Делхи е в постоянен контакт по линия на местното консулско сътрудничество с посолствата на страните от ЕС в индийската столица, където се подава актуална информация от Коломбо. Посолството ни е в постоянен контакт и с хотели, и с болниците в Коломбо, където са настанени пострадали при атентатите. Българските граждани са съветвани да поддържат връзка с посолството в Делхи, с близките си и да изчакат ситуацията в Шри Ланка да се нормализира. Тя постепенно се успокоява. Въведеният вчера полицейски час в столицата на Шри Ланка вече е отменен. Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявяват предпазливост, ако са в близост до големи събирания на хора, протести или демонстрации. При необходимост или при извънредна ситуация българските граждани могат да се свържат с посолството на Република България в Делхи на тел.: + 91 11 26115549; +91 11 26115550 , тел. в извън работно време: + 91 9910999498. Сигнали и молби за съдействие се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.  ", "date": "2019.04.22", "title": "Издирват още един българин в Шри Ланка"}
{"url": "https://standartnews.com/sport/livrpul-pak-povede-v-angliya-390228.html", "text": "Ливърпул победи като гост Кардиф с 2:0 и отноно се върна на върха в Англия. Двубоят бе от 35-ия кръг на Висшата лига. Жоржиньо Вайналдум (58) и Джеймс Милнър (81-дузпа) вкараха головете за гостите. Победата бе под №27 на Ливърпул през сезона. С нея \"червените\" вече имат 88 точки. Манчестър Сити е втори с 86, но има мач по.малко.", "date": "2019.04.22", "title": "Ливърпул пак поведе в Англия"}
{"url": "https://standartnews.com/svyat/nov-vzriv-v-stolitsata-na-shri-lanka-390290.html", "text": "Нова бомба е избухнала в столицата на Шри Ланка Коломбо преди минути, съобщава Ройтерс, като се позовава на очевидец. По данни на агенцията около една от църквите, в които в неделя имаше взривове, се е врязал камион, докато сапьорите са се опитвали да обезвредят неизбухнал още взрив. Властите в Шри Ланка обвиниха малко известната местна джихадистка групировка „Нешънъл Тоухийд Джамат“ за атентатите, които отнеха живота на най-малко 290 души и раниха други 500. Въпреки това никой още не е поел отговорност за атентата, а и вече се появиха информации от правителството, че мрежата е интернационална. Извънредно положение ще бъде въведено тази вечер в 19:30 по Гринуич (22:30 българско време), съобщават от канцеларията на президента. Не вярваме, че тези атаки са извършени от група хора, които са само от нашата държава, заявила говорителката на правителството Раджита Сенаратне. Има международно участие, без което атентатите са били невъзможни, уточнила тя.", "date": "2019.04.22", "title": "Нов взрив в най-големия град на Шри Ланка"}
{"url": "https://standartnews.com/svyat/konsult-ni-v-delkhi-situatsiyata-se-normalizira-390238.html", "text": "„Нямаме информация за това дали някой е поел отговорност за атентата. Ситуацията постепенно се нормализира. Полицейският час беше отменен тази сутрин”. Това заяви за \"Здравей, България\" Емил Миланов -  консул на Република България в Делхи, Индия. По думите му летището функционира, но има хаотична обстановка, достъпът е затруднен. „Препоръчваме на българските граждани да избягват райони на религиозни прояви и места в близост до религиозни храмове, както и да проявяват внимание край събирания на големи групи хора”, коментира още той. Миланов заяви, че има 8 български граждани, които вчера са се свързали с посолството и към момента са на сигурно място. „Препоръчваме на българите да се изчака пълното нормализиране на ситуацията преди да отпътуват окончателно от Шри Ланка, но ако решат да пътуват – да се провери обстановката по пътищата и да се предвиди повече време на летището, тъй като се извършват множество проверки”, посочи още консулът на Република България в Делхи.", "date": "2019.04.22", "title": "Консулът ни в Делхи: Ситуацията се нормализира"}
{"url": "https://standartnews.com/sport/pochina-legenda-na-tsska-390236.html", "text": "След продължителна битка с рака почина един от най-обичаните играчи в историята на ЦСКА и българския футбол Красимир Безински. Той е издъхнал на 57 години, предаде \" \". През 2017 година Безински беше диагностициран с рак на дебелото черво и започна битка за живота си. Той беше част от едно от най-славните поколения в историята на ЦСКА. Тази генерация на \"червените\", водена от Аспарух Никодимов, унижава английските грандове \"Нотингам Форест\" и \"Ливърпул\" в турнира за Купата на европейските шампиони. Красимир Безински е роден е на 29 юни 1961 г. в Благоевград. Играе за \"Пирин\", ЦСКА, \"Портимоненсе\" (Португалия), \"Ирони Ашдод\" (Израел) и \"Апоел\" (Петах-Тиква, Израел). В \"А\" група има 302 мача и 17 гола. Петкратен шампион на България през 1982, 1983, 1987, 1989 и 1992 г. с ЦСКА, шесткратен носител на купата на България през 1983, 1985, 1987, 1988, 1989 и 1993 и трикратен носител на КСА през 1985, 1986 и 1989 г. Полуфиналист за КЕШ през 1982 и за КНК през 1989 г. В евротурнирите за ЦСКА има 31 мача и 1 гол (18 мача с 1 гол за КЕШ, 7 мача в КНК и 6 мача за купата на УЕФА). Има 25 мача и 2 гола за националния отбор, на който е помощник-треньор от 21 декември 2005 г. Дълги години работи в чужина като треньор, след това беше скаут и помощник-треньор в ЦСКА. Поклонението ще е на 24 април от 11 ч в църквата \"Света София\".", "date": "2019.04.22", "title": "Почина легенда на ЦСКА"}
{"url": "https://standartnews.com/svyat/predi-12-dni-predupredili-za-ataka-v-shri-lanka-390242.html", "text": "Министърът на телекомуникациите на страната публикува в Туитър снимка на бележката. В записката, адресирана до няколко силови ведомства се казва, че от външна разузнавателна служба е получена информация за подготвян план за самоубийствени нападения и се препоръчва да бъдат взети специални мерки за сигурност. Основна цел на атаките бяха християнски общности, и по-специално католиците, които са по-голямата част от изповядващите християнството в Шри Ланка. Над 70% от 22-милионното население на Шри Ланка изповядва будизма, 12,6% - индуизма, мюсюлманите са 9,7% от населението, както и 1,5 милиона християни, повечето от тях католици. Властите в Шри Ланка вече са задържали 13 души, заподозрени за съучастие. Полицията е открила и камион, който може би е бил използван при атаките.", "date": "2019.04.22", "title": "Преди 12 дни предупредили за атака в Шри Ланка"}
{"url": "https://standartnews.com/sport/pszh-specheli-titlata-vv-frantsiya-390252.html", "text": "ПСЖ спечели предсрочно титлата във футболното първенство на ФРанция. Това стана факт след като парижани победиха в последния мач от 33-ия кръг Монако с 3:1. И трите попадения за ПСЖ вкара звездата им Килиан Мбапе. Така 5 кръга преди края на първенството в Лига 1 ПСЖ има 84 т. На цели 19 назад е втория Лил.", "date": "2019.04.22", "title": "ПСЖ спечели титлата във Франция"}
{"url": "https://standartnews.com/svyat/gotvyat-novi-atentati-v-shri-lanka-390255.html", "text": "Държавен департамент на САЩ предупреди, че терористични групи продължават да замислят атаки в Шри Ланка и казва, че вероятни мишени може да бъдат транспортни хъбове, молове, хотели, религиозни храмове, летища и други обществени места, предаде Ройтерс, на която се позова БТА. Седем атентатори камикадзе са извършили експлозиите в три църкви и три хотела в Шри Ланка вчера, заяви междувременно пред Асошиейтед прес съдебно-медицинският анализатор на шриланското правителство Ариянанта Велианга. Той разказа, че части от телата на нападателите са били събрани от места на експлозиите. Двама души са били замесени в атентата срещу хотел Шангри-ла в Коломбо. Останалите обекти - два хотела в Коломбо, една църква в Коломбо и още две църкви градовете Негомбо и Батикалоа са били атакувани от по един атентатор камикадзе. Две бомбени експлозии отекнаха часове по-късно в къща за гости и близо до надлез в Колобмо и все още се разследват. Броят на загиналите при нападенията нарасна днес на 290, а над 500 са ранените. Най-малко 35 чужденци са сред жертвите, сред тях има граждани на Япония, Китай, Индия, Португалия, Великобритания, САЩ, Турция. 19 чужденци остават в болници. Късно вчера вечерта самоделно взривно устройство беше намерено близо до летището на Коломбо и беше обезвредено, съобщи говорител на военновъздушните сили на Шри Ланка.", "date": "2019.04.22", "title": "Готвят нови атентати в Шри Ланка"}
{"url": "https://standartnews.com/sport/grigor-s-rekorden-spad-v-ranglistata-390254.html", "text": "Най-добрият български тенисист в момента Григор Димитров изпадна от топ 30 на световната ранглиста и вече е 43-и. Това стана факт, след като загуби още на 1/8 финала в Монте Карло от Рафа Надал. Така Григор не успя да защити 270 точки си за полуфинала преди година и загуби 15 позиции. Димитров вече има 1030 т. Лидер си остава Новак Джокович 11 160 точки. За последно Григор е бил извън топ 40 в света през февруари 2013 г., когато беше 41-ви. Настоящото класиране е най-лошото за него от 2012 г., когато завърши сезона на 48-о място. \r\nТази седмица хасковлията ще играе на АТР 500 турнира в Барселона, където започва от втори кръг.", "date": "2019.04.22", "title": "Григор с рекорден спад в ранглистата"}
{"url": "https://standartnews.com/svyat/islyamistka-grupirovka-otgovorna-za-atentatite-v-shri-lanka-390279.html", "text": "Според властите нападенията станали с помощта на международна мрежа Министърът на здравеопазването на Шри Ланка Раджитха Сенаратне заяви, че местна ислямистка групировка, наречена Нешънъл Таухид Джамаат, е отговорна за нападенията в църкви и хотели на Възкресение Христово, съобщават Асошиейтед прес и Франс прес. Министърът, който е говорител на правителството, каза на пресконференция, че нападенията са били извършени от седем атентатори камикадзета. Все още не са ясни причините за трите бомбени експлозии, станали по-късно вчера, след серията от взривове в три църкви и три хотела, допълва АП. Според министъра нападенията, отнели живота на 290 души, са били осъществени с помощта на международна мрежа, съобщават Ройтерс и БТА. „Не вярваме, че тези атаки са били извършени само от група хора, действащи само в нашата страна”, допълни той. „Има някаква международна мрежа, без която тези атаки нямаше да се увенчаят с успех”, каза министърът. Шриланските власти са започнали разследване за евентуалните връзки на местната групировка с чужди групи, допълва Франс прес. Преди 10 дни в полицейските участъци в страната е било разпратено предупреждение, че въпросната групировка подготвя атентати срещу църкви и срещу посолството на Индия в Коломбо, допълва Франс прес. Телевизия Ал Арабия казва, че групировката е поела отговорност за атаките, извършени вчера, предаде ТАСС. В нападението загинаха и 35 чужденци, сред които двама австралийци от едно и също семейство, петима британци, двама индийски политически представители, граждани на Турция, на Португалия, Китай, както и няколко американци. Сред жертвите има и трима датски граждани. Според Би Би Си и Ройтерс това са трите деца на датския милиардер Андерс Холш Поулсен. Същевременно президентът на Шри Ланка Маитхрипала Сирисена обяви, че от полунощ ще въведе извънредно положение в страната след нападенията, предадоха световните агенции. Президентът ще поиска и международна помощ за разследването на атаките. Междувременно в Коломбо е станал нова експлозия, съобщава Ройтерс. Устройството е взривено по време на работа по изхвърляне на бомби в камион близо до една от католическите църкви. За ранени сред служителите на реда или местните жители не се съобщава.", "date": "2019.04.22", "title": "Ислямистка групировка отговорна за атентатите в Шри Ланка"}
{"url": "https://standartnews.com/sport/sportt-po-tv-za-22-april-390271.html", "text": "17,50 Спорт тото 17,00 Футбол, България, Втора лига: Царско село - ЦСКА 1948 (пряко) 19,30 Волейбол, България, Суперлига: Нефтохимик - Хебър (пряко) 17,00 Футбол, Англия, Чемпиъншип: Сток - Норич; 19,15 Брентфорд - Лийдс (пряко) 22,00 Футбол, Англия, Висша лига: Челси - Бърнли (пряко) 14,30 Футбол, Англия, Лига 1: Портсмут - Ковънтри; 17,00 Олдъм - Мансфийлд Таун (пряко) 20,00 Футбол, България, Първа лига: Витоша - Ботев Вр (пряко) 12,00; 14,00; 16,00 и 18,00 Тенис: ATP 500 Барселона (пряко) 20,00 Футбол, Италия, Серия А: Наполи - Аталанта (пряко) 21,15 \"Спорт в обектива\" 19,30 Волейбол, Италия, Серия А: Плейоф (пряко) 12,00; 16,30 и 20,30 Снукър: Световно първенство в Шефийлд, трети ден (пряко) 15,00 Колоездене: Обиколка на Алпите, първи етап (пряко) 16,30 Колоездене: Купа на Франция \"Тро Бро Леон\" (пряко) 21,30 Футбол, Германия, Първа Бундеслига: Волфсбург - Айнтрахт (пряко)", "date": "2019.04.22", "title": "Спортът по тв за 22 април"}
{"url": "https://standartnews.com/svyat/nay-bogatiyat-datchanin-zagubi-tri-detsa-v-shri-lanka-390275.html", "text": "Притежава 1% от земята в Шотландия Най-богатият човек на Дания Андерс Холх Полсен и съпругата му загубиха три от четирите си деца по време на нападенията на католическия Великден в Шри Ланка, съобщи говорителят на модната фирма на Полсен, цитиран от Ройтерс. Бизнесменът е собственик на голяма модна фирма. Той притежава повече от 1% от цялата земя в Шотландия, според Forbes. Той отказа да даде повече подробности. Местните медии съобщиха, че семейството е било на почивка в Шри Ланка. Няколко дни преди атаките една от дъщерите на Полсен е споделила снимка във Facebook от почивката. При серията от бомбени атентати в църквите и луксозните хотели вчера в Шри Ланка загинаха 290 души и бяха ранени около 500. Един от следователите заяви в понеделник, че седем атентатори самоубийци са взели участие в атаките.  ", "date": "2019.04.22", "title": "Най-богатият датчанин загуби три деца в Шри Ланка"}
{"url": "https://standartnews.com/sport/nashi-taekuondisti-bikha-svetovni-shampioni-i-vzekha-10-zlatni-medala-390301.html", "text": "Повече от отлично бе представянето на българските участници на завършилото шестото издание на силния международен турнир с ранг G1 София Оупън 2019.  Александър Джорджев и Даниел Ладжев грабнаха златните медали при юношите, а  Теодор Здравков взе сребро още в първия ден на надпреварата. Освен тях на най-високото място на почетната стълбичка се качиха още осем български представители  при деца и кадети. Във втория ден, когато се включиха мъжете и жените.  Йордан Колев бе повече от фантастичен в първата среща в категория до 80 кг, след като успя да отстрани световния шампион от Мексико Уриел Адриано. Колев направи уникална игра, като се наложи с 11-1, което впечатли абсолютно всички присъстващи в залата. В крайна сметка българинът спечели бронзов медал. Другите български отличия грабнаха Митко Джорджев и Кристиян Веселинов. Веселинов се изправи срещу европейския шампион  Тони Канает от Хърватска и въпреки добрата игра отстъпи в битката за златото. Митко Джорджев пък победи втория в света Рене Лизарага от Мексико, но отстъпи на турски представител в срещата за златен медал. Трето място при жените до 49кг. спечели Габриела Кацарова.  \r\nОбщата равносметка за България е 33 медала, от които 10 златни в различните възрастови групи. Златни медали - Теодор Христов, Станислав Митков,Елина Крумова, Ерика карабелева(деца) Християн Георгиев, Стефан Стаменов, Стефан Минчев, Денис Димитров( кадети), Даниел Ладжев, Александър Джорджев. Тези успехи идват само месец преди световното първенство в Манчестър  \r\nДоказателство за силата на турнира София Оупън е участието на две олимпийски шампионки. Мария Еспиноза (Мексико) и Джейд Джоунс (Великобритания), като към тях можем да прибавим и още няколко световни и настоящи европейски шампиони. Съвсем логично и двете величия в таекуондото спечелиха златни медали.", "date": "2019.04.22", "title": "Наши таекуондисти биха световни шампиони и взеха 10 златни медала"}
{"url": "https://standartnews.com/svyat/datski-miliarder-zagubi-tri-ot-detsata-si-v-shri-lanka-390309.html", "text": "Сред стотиците жертвите на атентатите в Шри Ланка са три от общо четирите деца на най-богатия човек в Дания - милиардера Андерс Холш Поулсен, съобщиха световните агенциите. Не се знаят повече подробности, но е известно, че Андерс Холш Поулсен е пътешествал със семейството си на острова. Семейството е било в Шри Ланка за великденските празници, пише dir.bg. \"За съжаление можем да потвърдим слуховете\", заявява официалният говорител на една от фирмите на милиардера. \"Ние ви молим да уважавате неприкосновеността на личния живот на семейството и затова нямаме допълнителни коментари\", завършва прессъобщението. Датският бизнесмен Андерс Холш Поулсен, е роден през 1972 година и е син на Троелс Холш Поулсен основател на Bestseller, фирма за дрехи с над 15 000 служители. Сред най-известните й брандове са Jack&Jones, Only and Vero Moda. Наследявайки бизнеса на баща си, Андерс го развива и започва да прави инвестиции в недвижими имоти. Днес той е най-големият акционер във веригата за дрехи Asos и е най-големият частен собственик на имоти във Великобритания, пише в. \"Таймс\". Датчанинът притежава и редица сгради с историческа значимост, като замъкът Алдоури, намиращ се на брега на езерото Лох Нес в Шотландия. Любопитен факт е, че над 1% от територията на Шотландия е собственост на милиардера, пише \"Форбс\". Датчанинът е основател и на компанията Wildland, която изкупува земя, за да я превърне в природни паркове. Богатството на Андерс Холш Поулсен се оценява на 6,7 милиарда долара, като от 2015 до сега то се е увеличило с повече от 1 милиард. Според класацията на \"Форбс\" от 2018 година, Поулсен е най-богатият датски гражданин.  ", "date": "2019.04.22", "title": "Датски милиардер загуби три от децата си в Шри Ланка"}
{"url": "https://standartnews.com/sport/ivo-balabanov-s-otlichno-byagane-na-shabla-rn-390295.html", "text": "Няколко от най-добрите български бегачи при мъжете се състезаваха във второто издание на шосейния пробег – Шабла рън на 21 април. Надбягването, което е част от инициативата на движението „Рън България“ на БФЛА, бе с основна дистанция 14.1 км и къса дистанция 2.7 км. Дългата дистанция от състезанието е старт-финал градския стадион и минава през нос Шабла, където е най-източната точка на България. Националите Иво Балабанов и треньорът му Йоло Николов започнаха да трупат преднина още в първите километри, за да се откъснат от основния си съперник Шабан Мустафа – многократен шампион и медалист на планинско бягане, маратон и кроскънтри. Иво бе в страхотна форма и завърши убедително напред за 44:34 (средна скорост 3:10 мин/км).  Николов бе втори с 46:17 пред Мустафа – 47:18. Четвъртият, който слезе под 50 минути на дистанцията бе Йордан Петров – 49:26. Минaлогодишният победител Павел Павлов завърши осми, въпреки че подобри времето си от миналата година с повече от 2 минути - 54:14 (56:18 през 2018-а). При жените победителка бе варненката Бояна Папазова, която измина дистанцията за 1:13:40. Папазова е член на варненския клуб за бягане „Фит ту рън“, а не гови представителки заеха също трето, четвърто и шесто място. Европейската шампионка на 400 м от 2006-а и национална рекордьорка на 400 м и 400 м с препятствия – Ваня Стамболова стартира на късата дистанция, където бяга с местни деца. Стамболова, бившият световен шампион на 200 м – Николай Антонов и кметът на община Шабла Мариян Жечев наградиха първите шест при мъжете и първите шест при жените. Основният партньор на „Рън България“ Спорт Депо подари шест ваучера за спортна екипировка на най-бързите три при мъжете и жените. Следващият кръг на „Рън България“ е на 6 май в Хисаря.", "date": "2019.04.22", "title": "Иво Балабанов с отлично бягане на Шабла рън"}
{"url": "https://standartnews.com/kultura/yunesko-partnira-na-festivala-folklorna-magiya-390276.html", "text": "Регионален център-София на ЮНЕСКО ще бъде партньор на тазгодишното издание на националния фестивал за народно творчество „Фолклорна магия”. Събитието се провежда за втори пореден път в Банско. Организатор е националната фолклорна телевизия Фен Фолк ТВ със съорганизатор Община Банско. Изпълнителният директор на Регионалния център д-р Ирена Тодорова ще бъде член на журито, а в края на фестивалните дни ще връчи специалната награда на Регионалния център – плакет със знака на ЮНЕСКО, в категорията за представяне на автентични обичаи и традиции „На мегдана”. „Опазването и популяризирането на автентичното са във фокуса на нашата работа, но не по-малко важно е да откриваме онези хора и събития, които подпомагат изграждането на връзка между традиция и съвремие. Смятам, че фестивалът в Банско, на чиито сцени се изявяват хиляди участници от всяка фолклорна област на България, заслужава подкрепата ни”, каза Ирена Тодорова. „В търсене на най-истинните носители на българската традиция заедно с организаторите призоваваме самодейците да дойдат, за да покажат на нас и всички гости на фестивала колко красота крие нашето автентично изкуство.” Обичаите, занаятите, дори кухнята на дедите ни - всички те попадат във вниманието на РЦ-София, ЮНЕСКО, и ще намерят място на алеите в парка на Банско в средата на юли. „Да превърнем града в атрактивен модерен курорт или да запазим традициите си - такава дилема никога не е стояла пред нас. В Банско, както в много европейски градове, тези две неща се случват в хармония. Приемаме решението на Регионален център-София, ЮНЕСКО, като висока оценка за усилията и постигнатите резултати”, коментира Георги Икономов, кмет на Банско. Събитието е част от богатата лятна фестивална програма на планинския курорт.  Във връзка с участието си като партньор на „Фолклорна магия” Центърът ще заснеме и късометражен документален филм, посветен на носителите на нематериално културно наследство. Той ще представя участници, хора, практикуващи различни обичаи, занаятчии, както и атмосферата на събитието в Банско. Тазгодишното издание на фестивала е под наслов „Да съхраним заедно българщината!\". От тази година в него има и обособена възрастова група за най-малките – деца до 12 години.  Участниците се разделят на четири категории – пеене, свирене, танци и демонстрация на обичаи и традиции. „Целта на фестивала е да популяризира и съхрани българските традиции, фолклора, обичаите, културата и родното производство. Той дава сцена за изява на пазителите на българското народно творчество в лицето на самодейци, занаятчии и производители на традиционни български стоки от цялата страна”, коментира Виктор Касъмов, директор на „Фолклорна магия”.", "date": "2019.04.22", "title": "ЮНЕСКО партнира на фестивала Фолклорна магия"}
{"url": "https://standartnews.com/kultura/predstavyat-lyubovta-nikoga-ne-umira-vv-varna-390277.html", "text": "Театрално-музикален продуцентски център Варна, Държавна опера Варна откупи правата за поставянето на най-новия мюзикъл на Сър Андрю Лойд Уебър „Любовта никога не умира“, продължение на „Фантомът на операта“ със същите герои, но в друг контекст. Проектът е колаборация с Международния музикален фестивал \"Варненско лято\". Предпремиерните спектакли на 23, 24, 25 април 2019, 19.00, Варненска опера, ще бъдат безспорната кулминация на XX Великденски музикален фестивал – Варна 2019. Премиерните спектакли предстоят на 10 юли и 13 август 2019, 21.00 ч., в десетото юбилейно издание на Опера в Летния театър - Варна 2019. Мюзикълът, който има няколко редакции, сред които последната от 2017 г., идва в България още в началото на 2019 г. и Варненската опера е един от първите театри в света, които поставят тази последна творба на съвременния музикален гений Андрю Лойд Уебър. Режисьор, както винаги когато става дума за български постановки на Уебър, е проф. Светозар Донев. Несменяеми в постановъчния екип са диригентът Страцимир Павлов и хореографът Анна Донева. Сценография и костюми Нела Стоянова. Асистент режисьор Сребрина Соколова. Диригент на хора Цветан Крумов. \"С „Любовта никога не умира“ Андрю Лойд Уебър достига един свой личен връх, както сам признава в едно интервю. Тук той използва освен всички музикални похвати, с които си е служил досега, и нови. Всъщност „Любовта никога не умира“ е една истинска модерна опера, с пианисими във височините и огромни красиви фрази, които за пеене и издържане са достойни за една класическа опера. Като сложния квартет между четиримата главни герои, който напомня онзи прочут квинтет в „Кармен“ или дългите фрази, които веднага се асоциират с „Тоска“. Артистите, които участват в „Любовта никога не умира“, са избрани с национален кастинг. За ролята на Фантома са определени солистът на Варненската опера Пламен Долапчиев и Момчил Караиванов от Пловдив. В образа на Кристин се превъплъщават доказалите неведнъж многостранния си артистичен талант и обичани от публиката Илина Михайлова и Лилия Илиева. Солистката на Варненската опера Илина Михайлова ще бъде една от партньорките на сцената на големия Хосе Карерас в предстоящия му грандиозен концерт в зала „Арена Армеец“ на 11 май т. г. в София, част от прощалното му световно турне. Сребрина Соколова и Калина Жекова ще защитят образа на Мег, а като Раул ще видим Велин Михайлов и Нейчо Петров – Реджи. С ролята на сина на Кристин и Фантома прекрасно се справят, по мнението на целия екип, младите таланти Кристиян Славеев, Николай Бояджиев и Белла Петрова. Останалите роли изпълняват Вяра Железова, Миглена Страдалска, Лев Караван, Николай Колев, Филипа Руженова, Лиляна Кондова.", "date": "2019.04.22", "title": "Представят \"Любовта никога не умира\" във Варна"}
{"url": "https://standartnews.com/kultura/pocheten-askeer-za-ivan-nalbantov-390311.html", "text": "Иван Налбантов ще получи почетния „Аскеер“ на 24 май в Армията. Големият актьор ще излезе на сцената, която винаги е била най-важната в кариерата му.  На нея той е изиграл десетки роли, останали в златните хроники на родното изкуство. Тази година конкуренцията е концентрирана между Народния, Пловдив, „Зад канала“, „199“ и театър „София“. Академичната трупа има 17 номинации. Няколко от номинираните пък са класирали в съответните топ 3 със заглавия в различни сцени. Десетте категории за спектакли  включват представленията и техните творци с осъществена премиера в периода от 1 април 2018-а  до 31 март 2019-а. От общо 90 постановки 65 са от афиша на София. Трима драматурзи се конкурират с най-новите си творби - “Дебелянов и ангелите” от Александър Секулов в Пловдив, „Наблюдателите” от Константин Илиев в Народния, “Цигуларката на бога” от Стефан Цанев в Пазарджик.  Деян Донков за първи път влиза в топ 3 на режисьорите – той е номиниран за “Любовникът” в Народния барабар с постоянните отличници: Диана Добрева - за “Бащата” и “Дебелянов и ангелите” и Явор Гърдев за “Наблюдателите”. За титлата „най-добро представление“ в битка са „Дебелянов и ангелите“, „Празникът“ и „Спускане от връх Морган“. За водеща роля при дамите спорят Василена Винченцо за всичките си превъплъщения в “Кокошка”, Илиана Коджабашева за Леа Фелт в “Спускане от връх Морган” и Радина Кърджилова за Сара в “Любовникът”. При господата състезанието е между Валентин Ганев като Лаймън Фелт в “Спускане от връх Морган”, Владо Пенев като Андре в “Бащата”, Иван Бърнев като Хелге в “Празникът”.  Между дамите с поддържащи роли Аскеера си оспорват Анастасия Лютова като Шарла Смит в “Килър Джо”, Донка Аврамова-Бочева като Беатриче в “Защото на мама така ѝ харесва”, Ирини Жамбонас като Елизе в “Аз обичам, ти обичаш, тя обича”. При мъжете са номинирани всички актьори ангели в спектакъла на Пловдив за Дебелянов, Валери Йорданов за Петлето в “Опит за летене”, Стоян Младенов за Ансел Смит в “Килър Джо”. В топ три на сценографите са Венелин Шурелов с “Опит за летене”, Мира Каланова с “Дебелянов и ангелите” и “Бащата”, Никола Тороманов с “Дивата патица”, “Наблюдателите” и “Развратникът”. Авторите на костюми, които си оспорват статуетката, са Елис Вели за “Развратникът”, Мариета Големехова за “Нос”, Свила Величкова за “Драконът”, “Коя гад изяде кашкавала” и “Наблюдателите”. Тримата най-добри композитори за сезона са Калин Николов за музиката в “Празникът”, “Драконът” и “Наблюдателите”, Петър Дундаков за “Портретът на Дориан Грей”, Христо Намлиев за “Луда трева”, “Нос” и “Телефонът на мъртвеца”. При изгряващите звезди  в топ 3 са Александър Кънев като Гаврюшка в “Картоиграчи” в Плевен, Ненчо Костов като Дебелянов в “Дебелянов и ангелите” в Пловдив и Васил Левски в “Наблюдателите” в Народния, Полина Христова като Колежки асесор Ковальов в “Нос” в „199“. Галаспектакълът на 24 май е поверен на Иван Москов, който ще поставя по сценарий на Александър Чобанов и Христо Кабаджов, а за музиката, както винаги, ще се погрижи Дони.", "date": "2019.04.22", "title": "Почетен „Аскеер“ за Иван Налбантов"}
{"url": "https://standartnews.com/kultura/ariana-grande-zakri-coachella-390257.html", "text": "Ариана Гранде беше големият хедлайнер за втора поредна седмица на фестивала „Coachella“. С изпълнението си в неделя тя закри музикалното събитие и отново покани свой колега на сцената за дует. Този път феновете се насладиха на Джъстин Бийбър, който пее на живо за първи път от две години. Двамата изпълниха хита на Гранде „Sorry“ пред над двестахилядната публика. Появата на певеца бе толкова изненадваща за самия него, колкото и за феновете. Бийбър сподели след песента: „Нямах представа, че ще съм тук тази вечер. Отдавна не се бях качвал на сцена и трябваше бързо да вляза в ритъм. Много благодаря на Ариана за поканата. Междо другото, очкавайте още от мен скоро.“ Спекулира се, че Гранде ще получи хонорар от 8 милиона долара за участието си в „Coachella“.", "date": "2019.04.22", "title": "Ариана Гранде закри „Coachella“"}
