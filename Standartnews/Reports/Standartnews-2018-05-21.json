{"url": "http://standartnews.com/biznes/tema_ot_25_may_vsyaka_firma_s_pazitel_na_lichnite_danni-371786.html", "text": "Европейският съюз и България като част от него все повече се дигитализират, а институциите и фирмите продължават да събират лични данни, които досегашните нормативни актове на ЕС и у нас (включително и Законът за защита на личните данни) вече не могат да защитят адекватно. Именно това наложи приемането на новия Регламент GDPR, който да отговори на бързата дигитализация на европейското общество. GDPR ще засегне дейността на всички бизнеси, които обслужват като крайни потребители физически лица. Като се започне от големи компании, банки и търговски вериги и се стигне до най-обикновена аптека с 1-2 компютъра например, която работи с НЗОК и обработва данни на пациенти с реимбурсирани лекарства. Според изискванията на GDPR фирмите, администратори на лични данни, ще трябва да назначат \"Служител по защита на данните\" (DPO - Data Privacy Officer) или да сключат договор с външен консултант за тази позиция. Служителят по защита на данните ще отговаря за спазването на изискванията на регламента, ще консултира въвеждането на нови изискания, когато има такива и ще бъде и лицето за контакт с органите за защита на личните данни. Сред най-засегнатите от новия регламент ще бъдат електронните търговци. Те вече ще трябва да получават валидно по смисъла на GDPR съгласие от потребителите за използване на личните им данни. Онлайн търговците трябва да спазват новите завишени изисквания на GDPR за прозрачност и информираност на своите клиенти относно обработването на техни лични данни, които включват IP адрес, потребителско име, личен акаунт, данни за банкова сметка, история на предишни покупки, предпочитани стоки и пр. За целта онлайн търговците задължително трябва да публикуват на своите интернет страници лесно разбираеми правила за защита на личните данни, в които подробно да разясняват точно какви лични данни събират, на кого ги предоставят и за какво време ги съхраняват. GDPR засяга и всички онлайн търговци, които не са ситуирани в ЕС, но продават стоки и услуги на граждани на Общността, така че те също трябва да спазват изискванията на регламента. Регламентът засяга и работата на всички доставчици на сървърни услуги, специализиран софтуер, мобилни приложения и др.), които също трябва да отговарят на новото ниво за защита на личните данни, изисквано от GDPR. В противен случай онлайн търговецът може да бъде санкциониран за неизпълнение на изискванията на Регламента и да трябва да плати огромна глоба, равняваща се на до 4% от оборота му. Като всяко ново нещо, и влизането в сила на GDPR се използва за печелене на пари. През последните месеци интернет пазарът у нас буквално е залят от най-различни консултанти, които предлагат различни решения и услуги за въвеждането на изискванията на GDPR. Според експерти обаче, ако един онлайн търговец разполага с добър екип от професионалисти с юридически и компютърни знания, ако има въведени ясни политики за управление на сигурността на информацията и контрол на достъпа, както и процедура за спешно уведомяване на контролните органи при евентуален пробив на сигурността на данните, би трябвало и сам да се справи с привеждане на дейността си в съответствие с GDPR. Това става ясно също и от съобщение, публикувано на 11 май на официалната страница на Комисията за защита на личните данни (КЗЛД). От него става ясно, че във връзка с множеството запитвания на администратори на лични данни относно извършване на сертифициране за съответствие с GDPR, тя все още не е акредитирала никоя организация или дружество, които да извършват такова сертифициране. КЗЛД обаче обръща внимание, че сертифициращ орган може да бъде акредитиран и в друга държава, членка на ЕС. КЗЛД информира администраторите на лични данни и гражданите, че тя не е оторизирала и нито един обучителен център да провежда обучения в областта на защитата на личните данни, нито пък е одобрила обучителни програми за това. Администраторите нямат задължение да участват в такива обучения, категорични са от КЗЛД. Комисията организира мащабна разяснителна кампания във връзка с прилагането на GDPR, която ще продължи и след 25 май 2018 г. Тъй като голямата част от бизнеса обаче не разполага с необходимия експертен, а вече времеви и ресурс, се налага да потърси услугите на консултанти, които да му помогнат да отговори на изискванията на GDPR. Компаниите трябва да се ориентират към услугите на фирми, в които има не само IT експерти, но също и юристи, които са специалисти по защитата на лични данни,  както и одитори по информационна сигурност и по стандарта ISO 27001. Към някои от работодателските организации, като БСК например, вече функционира специализиран Консултантски център по GDPR. Що се отнася до потребителите, за да са сигурни, че техният онлайн търговец или фирма, чиито клиенти са, отговарят на изискванията на новия регламент, то преди да използват услугите им, те задължително трябва да се запознаят с политиката за защита на личните данни, която трябва да е публикувана на интернет страницата им. Ако такава информация не съществува - бягайте далече от тях. Ако търговецът спазва GDPR, то тази политика следва да съдържа подробно описание на вида и обема на лични данни, които той обработва, лицата, на които ги предоставя и за какъв срок. Освен това всеки потребител има право и да поиска от търговеца цялата негова информация, която той е обработвал и съхранявал преди влизането в сила на GDPR. Привеждането на дейността на онлайн търговците в съответствие с изискванията на регламента ще има и редица благоприятни ефекти за бизнеса. Това ще повиши нивото на потребителското доверие към онлайн търговията, което специално в България никак не е високо. Освен това GDPR задължава всеки търговец да обменя лични данни само с такива други търговци, които са въвели изискванията на регламента, тъй като в противен случай ще носят пълна отговорност при пробив на сигурността. Така големите компании и търговци, които работят с подизпълнители и доставчици на услуги, първи ще потърсят партньори, които са спазват Регламента. * Личните данни трябва да са точни и да бъдат поддържани в актуален вид. * Личните данни се съхраняват във форма, която да позволява идентифицирането на субекта на данните за период, не по-дълъг от необходимото за целите, за които се обработват. * Личните данни се обработват по начин, който гарантира високо ниво на тяхната сигурност. * Забранена е обработката на чувствителни лични данни, които се ползват с по-високо ниво на защита: данните за здравето, биометрия, расов и етнически произход, политически възгледи и др. * Клиентите на фирмите, администратори на лични данни, имат право на: - достъп до личните си данни - да поправят грешки в личните си данни - да изтриват личните си данни - да научат за предмета на обработка на личните им данни - да изтеглят личните си данни", "date": "2018.05.20", "title": "ТЕМА: От 25 май всяка фирма с пазител на личните данни"}
{"url": "http://standartnews.com/biznes/tarsyat_neft_i_gaz_v_nov_blok_v_cherno_more-371780.html", "text": "Министерството на енергетиката усилено подготвя документацията за обявяване на нова процедура за търсене и проучване на нефт и газ в шелфа и дълбоководната част на Черно море, научи \"Стандарт\". По всяка вероятност отново ще бъде обявена площта на бившия \"Блок 1-19 Свети Атанас\", съобщиха запознати. \"Блок 1-19 Свети Атанас\" беше с площ 1318 кв. км и се намираше в континенталния шелф и част от дълбоководието на изключителната икономическа зона на България в централната част на Черно море, на юг от бившето находище \"Галата\" и на север от \"Блок 1-14 Хан Кубрат\". За него беше обявен конкурс за търсене и проучване през 2011 г., спечелен от българската \"Блек сий енерджи\". След дълго изчакване обаче договор с нея не беше сключен и на 28 август 2012 г. кабинетът \"Борисов 1\" прекрати конкурса. Според геолози \"Блок 1-19 Свети Атанас\" е изключително перспективен и поради това конкурсът веднага ще привлече кандидати. Още в средата на 80-те години на ХХ в. там са извършени първите сондажи в нашия шелф от съветската сондажна платформа \"Сиваш\". При един от тях - в структурата \"Самотино море\" в Долнокамчийското понижение, южно от \"Галата\", \"Сиваш\" открива находище на газ с доста висок за България доказан дебит - над 200 хил. куб. м в денонощие. Поради доставките на евтиния тогава руски газ обаче не се стигна до добив и находището е изоставено. Името на бившия \"Блок 1-19 Свети Атанас\" може да бъде сменено, а съществува и вариант той да бъде обединен с площта на бившия „Блок 1-22 Терес\", който се намира в дълбоководието източно от \"Блок 1-14 Хан Кубрат\". За него бяха обявявани два конкурса, но оферти не бяха подадени, тъй като се смята за неперспективен. Докато се провежда конкурсът за бившия \"Блок 1-19 Свети Атанас\", се очаква компанията „Шел интернешънъл експлорейшън енд дивелъпмънт\" да направи проучвателен сондаж в \"Блок 1-14 Хан Кубрат\" при дълбочина на водния стълб около 1500 метра. Сондажът е планиран за ранната есен на тази година.", "date": "2018.05.20", "title": "Търсят нефт и газ в нов блок в Черно море"}
{"url": "http://standartnews.com/biznes/rozoproizvoditelite_prekratyavat_protestite-371776.html", "text": "Представители на  розопроизводителите и на дестилериите, които изкупуват розов цвят, подкрепиха  идеята за създаване на специален закон за розата, който да регламентира ясни  правила по цялата верига на производство. След тричасова среща в Министерството на  земеделието производителите обявиха, че спират протестите си. Розоварните ще изкупят розов цвят повече отколкото им е  нужен, за да не се стигне до унищожаването му, решиха от бранша. „Поеха ангажимента, че ще поемат допълнителни количества от  набрания розов цвят, за да може малко да се успокои обстановката при  розопроизводителите. Цената не бе коментирана. Себестойността на розовия цвят,  производството е 2 лв. и трябва да има съответна печалба на тези 2 лв.\", каза  Зара Клисурова от Сдружението на розопроизводителите. За да бъдат подпомогнати стопаните в кризисната ситуация, ще  бъде отпусната държавна помощ „Деминимис\". Тя обаче ще бъде предоставена само  на регистрирани земеделски производители. За да не се стига до такива ситуации,  спешно ще бъде изработен нов закон за розата, който ще изисква предварителни  договори за изкупуване на суровината и контрол по цялата верига. След няколкодневни протести на розопроизводителите срещу ниските изкупни цени на розовия цвят министърът на земеделието се среща днес и с дестилериите, които произвеждат розово масло. Според протестиращите цените на розите тази година са три пъти по-ниски отколкото миналата година и това води до загуби за земеделците и изкореняване на розови насаждения. \"Целта на днешната среща е да се разграничат коректните дестилерии от тези, които работят с вносна суровина. В момента има нелоялни производители, които ползват вносни продукти от Иран, Турция и Тунис, смесват ги с българското розово масло и по този начин компрометират качеството и марката му на световните пазари\", смята земеделският министър Румен Порожанов.", "date": "2018.05.20", "title": "Розопроизводителите прекратяват протестите"}
{"url": "http://standartnews.com/kultura/yaponets_sas_zlatnata_palma_spetsialen_priz_za_godar-371771.html", "text": "Японският режисьор Хироказу Коре-Еда спечели главната награда на 71-вия кинофестивал в Кан - \"Златната палма\", предадоха световните агенции. Италианският актьор Марчело Фонте бе отличен с наградата за най-добра мъжка роля за участието си в бруталната криминална драма \"Кучкарят\". Казахстанската актриса Самал Еслямова бе удостоена с приза за най-добра женска роля за главната роля в руската драма със съвременен сюжет \"Айка\". Определяният като \"великият революционер в киното\", 87-годишният световноизвестен кинорежисьор Жан-Люк Годар бе удостоен със \"Специална златна палма\".", "date": "2018.05.20", "title": "Японец със \"Златната палма\", специален приз за Годар"}
{"url": "http://standartnews.com/mneniya/antonio_tayani_pred_standart_balgariya_e_dobriyat_primer_za_zapadnite_balkani-371778.html", "text": "- Срещата препотвърди връзките между ЕС и неговите балкански партньори. Заедно трябва да очертаем по-близко сътрудничество, за да се справяме с общи предизвикателства в областта на сигурността, миграцията, икономическото развитие и свързаността. Албания, Босна и Херцеговина, Сърбия, Черна гора, Бившата югославска република Македония и Косово са вече неразривно свързани с ЕС географски, исторически и икономически. Те са вече вътре в нашите граници и съюзът не може да е завършен без тях. В моите мисии на Балканите подчертавах важността на това на тези страни да се даде сигурна европейска перспектива в името на стабилността, сигурността и просперитета на целия регион. В интерес на всички нас в Европа е да свържем здраво бъдещето на Западните Балкани с това на съюза. Ето защо ясно трябва да покажем, че процесът на присъединяване към ЕС на Западните Балкани е необратим. Процесът на интеграция трябва също така да бъде подкрепен, включително чрез финансови средства, чрез развитието на инфраструктурни мрежи, които са важни за свързаността и търговията между тези страни и ЕС. За тази цел следващият бюджет на ЕС трябва да включва фонд от поне 10 млрд. евро за стимулиране на инвестициите в Западните Балкани, като последващият ефект ще са десетки милиарди евро в региона. За да придвижим напред европейската перспектива на Западните Балкани трябва също така да засилим сътрудничеството си с конкретни проекти в няколко насоки, включително по-добра свързаност. В този контекст приветствам успеха на еврокомисар Мария Габриел в проправянето на пътя за намаляване и евентуално премахване на роуминга между ЕС и страните от Западните Балкани. -Преди всичко искам да приветствам лидерството и инициативата на премиера Бойко Борисов, който организира тази важна среща за ЕС и за Западните Балкани. България е пример за шестте страни от региона, тя е пристан на мир и стабилност. Страната ви изпълва региона с динамизъм за развитие. Назрял е моментът за тези шест страни без медиатори да засилят диалога и да имат отговорни отношения за решаване на противоречията. Българското председателство вече пое силен ангажимент за напредък на интеграционния процес на Западните Балкани, поставяйки твърдо разширяването в дневния ред на своята програма и придвижвайки напред този дневен ред, включително и на най-високо политическо ниво какъвто е случаят със срещата на върха. Разчитаме на продължаващата роля на България като привилегирован събеседник с нашите партньори на Западните Балкани.  България показа, че е надежден партньор, способен да спазва обещания. Поради тази причина също така съм убеден, че е назрял моментът България да влезе в Шенген при първа възможност. -България върши изключителна работа в ръководенето на Съвета на министрите. Заедно с българското председателство споделяме отговорността да направим Европа работеща, така че нашите граждани да виждат резултати по общите ни текущи предизвикателства: миграция, сигурност, създаване на работни места за младите хора. Програмата на българското председателство очевидно е фокусирана върху стремежа към Европа на консенсуса, конкурентноспособността и кохезията. Както казахме по-рано, ние споделяме българските приоритети, особено амбицията й да подкрепя и съпътства бъдещата европейска перспектива на нашите най-близки съседи от Западните Балкани. В това отношение България има специална роля. Тя е пример за успешно присъединяване към Европа. Десетте години на успешно членство в ЕС консолидираха нейната специална геостратегическа позиция и превърнаха България в стълб на регионалната стабилност. Приветствам също така вниманието, което българското председателство отделя на политиките за младите хора. В последното проучване на Евробарометър младите българи посочват борбата срещу безработицата като топ приоритет на ЕС. Ако искаме да създадем заетост за тях, трябва да привлечем повече инвестиции, особено в областта на дигиталните технологии, креативните индустрии и туризма. -Състоянието на съюза и благосъстоянието на всички граждани на ЕС зависи от решенията, които взимаме днес. Гражданите имат притеснения по въпроси като миграция, сигурност и отбрана, безработица и климатични промени. Те очакват от Европа защита и решения. Стените, границите и национализмът предлагат илюзията за противоотрова срещу глобализацията, при която изглежда, че обикновените хора нямат думата по който и да е въпрос. Тръмп, Брекзит и появата на авторитарни движения, които наблягат на важността на суверенитета и популизма в Европа, са симптоми на тази болест. Ако политиците се държат на разстояние и не отговарят на тревогите на гражданите, тяхното поведение подхранва гнева и създава благоприятна почва за тези търговци на илюзии. Единственото решение на това са политици, които са способни да слушат и да предлагат ефективни отговори чрез работата на един силен и сплотен съюз. Ако днес трябва да научим някакъв урок, той е, че глобализацията радикално промени нашето разбиране за суверенитет. Въпроси като сигурност и отбрана, управление на миграция, безработица и данъчна справедливост могат да бъдат решавани само на наднационално ниво. Ако искаме да защитаваме търговските си интереси, да браним иновациите и креативността, да гарантираме енергийната сигурност и да спасим планетата, се нуждаем от общи инструменти. Само като упражняваме заедно някои аспекти от националния си суверенитет, можем да защитим гражданите на ЕС в една сложна глобална среда. Европейска супер държава не е отговорът. Няма нужда ЕС да поема отговорност и за последния детайл от всяка политика; съюзът е по-силен, когато се съсредоточава в области, където наистина може да промени нещо. Нито една европейска държава, която действа сама, не може да се конкурира с гиганти като САЩ, Китай, Русия или Индия. Ако Италия беше част от Китай, щеше да е осмата по големина провинция като население. Всеки, който проповядва оттегляне зад националните граници, разпространява лъжа. Всеки, който обвинява европейската интеграция за проблемите ни, се цели в грешната мишена. Всъщност, ЕС е част от решението. Само работейки заедно и говорейки в един глас, страните в Европа могат да защитят своите граждани. В същото време трябва също така да си даваме ясна сметка за критиките, че съюзът е далеч от това да бъде ефективен. Само една различна Европа - по-политическа, по-демократична и по-силно базирана на солидарността, може да затвори пропастта между гражданите и институциите. -Европа, която гледа към бъдещето, се нуждае от ясна визия и от средства за осъществяване на тази визия. Следователно се нуждаем от политически бюджет, фокусиран върху приоритетите на гражданите, разполагащ с достатъчно ресурси и насочен към приоритетите на хората. Предложенията на Еврокомисията за собствените ресурси, увеличеното финансиране за иновации, изследвания, отбрана и малки и средни предприятия и удвояването на ресурсите за „Еразъм\" и за управление на миграцията са съвместими с резолюцията на ЕП, която приехме през март. Подходът на ЕК е правилен, но трябва ясно и високо да заяви, че цифрата от 1,1% от БВП на ЕС, която предлага, е недостатъчна. Ако искаме да имаме бюджет, съизмерим с предизвикателствата, пред които сме изправени, трябва да покажем смелост и амбициозност. Така че ЕП ще използва своите правомощия за съвместно взимане на решения до край, призовавайки за цифра от 1,3%. Това увеличение не трябва да идва от джобовете на гражданите на ЕС, които вече плащат много, а по-скоро под формата на нови собствени ресурси. Интернет гигантите, банките, които се занимават със спекулативни финансови трансакции, компаниите, които замърсяват околната среда с неразградима пластмаса, трябва да платят своя честен дял. Искаме също така да видим по-големи инвестиции в изследвания и иновации, за да укрепим лидерската роля на Европа в областта на науката и технологиите. Това финансиране заедно с инвестициите в квалификации е основата за конкурентноспособна индустриална политика, която ще ни позволи да се възползваме от възможностите, предлагани от дигиталната революция. Важно е също така да увеличим енергийната устойчивост и сигурност. Отбрана, сигурност, граничен контрол, управление на миграция, развитие на Африка, Западни Балкани – това са основни предизвикателства, с които можем да се справим само, ако имаме правилните ресурси. Важно е да постигнем в рамките на този парламент рамково споразумение за размера на бюджета, така че през 2021 г. той да може да влезе в сила. -Кохезионната политика е важна, за да не изоставя никой и тя се нарежда сред най-важните успехи на ЕС. Трябва да защитим това постижение и да видим, че продължава да е ефективно. Правилно е също така отпускането на някои видове финансиране да бъде обвързано с условието за спазването на ключови принципи и изпълнението на поетите ангажименти.  Неприемливо е някои страни да изискват солидарност с най-изостаналите им региони и в същото време да отказват да покажат солидарност със страни, които носят бремето на миграционната криза. Ангажиментът за насърчаване на по-голямото икономическо и социално сближаване между нашите региони е от самото създаване на ЕС. Още на конференцията в Месина през 1955 г. темата е на масата на разговори на бащите основатели. Те смятали, че без нарастващо сближаване между териториите и регионите му, ЕС няма да успее. Кохезионната политика е средство за икономически и социален прогрес навсякъде в Европа – от столиците до последното село, без никой да изостава в почти 300-те региона на ЕС. Брекзит и натискът върху националните бюджети днес пораждат съмнения за финансирането на кохезионната политика. В своята резолюция за кохезионната политика след 2020 г. ЕП даде да се разбере, че няма да приеме нейното отслабване. Икономическите и социалните различия между нашите региони все още са много големи. Различията в конкурентноспособността между териториите все още са релевантни. Днес се нуждаем от повече кохезия, не от по-малко. Това не означава, че нямаме нужда от промени. Трябва да направим кохезионната политика по-ефективна, по-лесна за използване, гъвкава и по-малко бюрократична. Насочена към нуждите на регионите и повече насочена към стратегически инвестиции за бъдещето на следващите поколения.   -Не можем да изоставим страните, които поради географски причини носят бремето на международната хуманитарна криза сами на предната линия. Всички страни-членки без изключение имат задължението да спазват ценностите, които са в основата на нашия съюз. Една от тези ценности е, че подслоняваме бягащите от война, насилие или преследване. Поради тази причина миналия ноември ЕП одобри с голямо мнозинство  ревизия на Дъблинския регламент, който цели да гарантира, че европейските правила за убежище са основани на честност, солидарност и последователност. Европейският съвет също започна да разглежда този въпрос. Преглед на Дъблинския регламент, който просто налага нови задължания на страните-членки, където имигрантът първо е влязъл, без да въведе честна и ефективна система за релокация на търсещите убежище, би представлявал стъпка назад по пътя към един по-сближен съюз. Европа, която е неспособна да покаже солидарност към бежанците, рискува да загуби душата си. В същото време трябва да покажем решимост в отпращането или гарантирането на незабавна реадмисия за тези, които нямат право да влизат в Европа. Всички пътища през Средиземно море трябва да бъдат затворени по същия начин както беше направено с Балканския на базата на инвестиции и споразумения с трети страни. Европа трябва да инвестира поне същите ресурси в Либия, Тунис, Мароко, Чад, Нигер и Мали както направи в Турция и Йордания като част от силен дипломатически процес в областа на икономическата политика и политиката на сигурност. Проблемът с миграцията трябва да бъде решен из корени. Нуждаем се от План \"Маршал\" за Африка. -Единственият отговор на популизма и национализма е да покажем с конкретни факти, че гражданите се чувстват по-добре с повече свободи, по-голям избор, с повече защита от Европа, която чува гласа им. За целта трябва да направим две основни неща. Първо, трябва да променим Европа, за да отговаряме по-ефективно на тревогите на гражданите. Второ, трябва много по-добре да обясняваме постиженията, които Европа е дала на гражданите си – от свободата на работа, учене и живот в 28-те членки, до по-големите възможности за бизнеса и малките предприятия да работят извън границите на родните им страни, до сигурността на продуктите на пазара и по-здравословната околна среда. Ако успеем да направим това, то тогава съм сигурен, че нашите граждани ще поставят всичко на везните и ще изберат отново Европа както направиха неотдавна в Холандия, Франция и Германия.", "date": "2018.05.20", "title": "АНТОНИО ТАЯНИ ПРЕД \"СТАНДАРТ\": България е добрият пример за Западните Балкани"}
{"url": "http://standartnews.com/kultura/harchat_1_mlrd_za_nov_film_ot_sagata_vlastelinat_na_prastenite-371764.html", "text": "Колосалната сума от един милиард долара ще бъде изхарчена за новия сериал по книгите на Дж. Р. Р. Толкин за Средната земя. Главният герой в поредицата, за която активно се заговори от миналата година, ще бъде Арагорн, а интригите и емоциите са фокусирани върху младите му години, съобщава порталът Theonering.net. Сюжетът ще отвежда към случките около бъдещия крал преди приключенията му с Фродо, Гандалф и компания. Арагорн е основен и много обичан образ от трилогията \"Властелинът на пръстените\" на Питър Джаксън. Във филмите на австралиеца  Виго Мортенсен влиза в ролята на владетеля. Питър Джаксън също е в екипа на предстоящата продукция, макар че все още не се говори за това дали тъкмо той ще седне в режисьорския стол. Феновете тръпнат в очакване да разберат кой ще играе младият Арагорн и кои звезди ще му партнират в проекта на „Амазон студиос\".", "date": "2018.05.20", "title": "Харчат $1 млрд. за нов филм от сагата \"Властелинът на пръстените\""}
{"url": "http://standartnews.com/svyat/antonio_tayani_pred_standart_balgariya_e_dobriyat_primer_za_zapadnite_balkani-371778.html", "text": "- Срещата препотвърди връзките между ЕС и неговите балкански партньори. Заедно трябва да очертаем по-близко сътрудничество, за да се справяме с общи предизвикателства в областта на сигурността, миграцията, икономическото развитие и свързаността. Албания, Босна и Херцеговина, Сърбия, Черна гора, Бившата югославска република Македония и Косово са вече неразривно свързани с ЕС географски, исторически и икономически. Те са вече вътре в нашите граници и съюзът не може да е завършен без тях. В моите мисии на Балканите подчертавах важността на това на тези страни да се даде сигурна европейска перспектива в името на стабилността, сигурността и просперитета на целия регион. В интерес на всички нас в Европа е да свържем здраво бъдещето на Западните Балкани с това на съюза. Ето защо ясно трябва да покажем, че процесът на присъединяване към ЕС на Западните Балкани е необратим. Процесът на интеграция трябва също така да бъде подкрепен, включително чрез финансови средства, чрез развитието на инфраструктурни мрежи, които са важни за свързаността и търговията между тези страни и ЕС. За тази цел следващият бюджет на ЕС трябва да включва фонд от поне 10 млрд. евро за стимулиране на инвестициите в Западните Балкани, като последващият ефект ще са десетки милиарди евро в региона. За да придвижим напред европейската перспектива на Западните Балкани трябва също така да засилим сътрудничеството си с конкретни проекти в няколко насоки, включително по-добра свързаност. В този контекст приветствам успеха на еврокомисар Мария Габриел в проправянето на пътя за намаляване и евентуално премахване на роуминга между ЕС и страните от Западните Балкани. -Преди всичко искам да приветствам лидерството и инициативата на премиера Бойко Борисов, който организира тази важна среща за ЕС и за Западните Балкани. България е пример за шестте страни от региона, тя е пристан на мир и стабилност. Страната ви изпълва региона с динамизъм за развитие. Назрял е моментът за тези шест страни без медиатори да засилят диалога и да имат отговорни отношения за решаване на противоречията. Българското председателство вече пое силен ангажимент за напредък на интеграционния процес на Западните Балкани, поставяйки твърдо разширяването в дневния ред на своята програма и придвижвайки напред този дневен ред, включително и на най-високо политическо ниво какъвто е случаят със срещата на върха. Разчитаме на продължаващата роля на България като привилегирован събеседник с нашите партньори на Западните Балкани.  България показа, че е надежден партньор, способен да спазва обещания. Поради тази причина също така съм убеден, че е назрял моментът България да влезе в Шенген при първа възможност. -България върши изключителна работа в ръководенето на Съвета на министрите. Заедно с българското председателство споделяме отговорността да направим Европа работеща, така че нашите граждани да виждат резултати по общите ни текущи предизвикателства: миграция, сигурност, създаване на работни места за младите хора. Програмата на българското председателство очевидно е фокусирана върху стремежа към Европа на консенсуса, конкурентноспособността и кохезията. Както казахме по-рано, ние споделяме българските приоритети, особено амбицията й да подкрепя и съпътства бъдещата европейска перспектива на нашите най-близки съседи от Западните Балкани. В това отношение България има специална роля. Тя е пример за успешно присъединяване към Европа. Десетте години на успешно членство в ЕС консолидираха нейната специална геостратегическа позиция и превърнаха България в стълб на регионалната стабилност. Приветствам също така вниманието, което българското председателство отделя на политиките за младите хора. В последното проучване на Евробарометър младите българи посочват борбата срещу безработицата като топ приоритет на ЕС. Ако искаме да създадем заетост за тях, трябва да привлечем повече инвестиции, особено в областта на дигиталните технологии, креативните индустрии и туризма. -Състоянието на съюза и благосъстоянието на всички граждани на ЕС зависи от решенията, които взимаме днес. Гражданите имат притеснения по въпроси като миграция, сигурност и отбрана, безработица и климатични промени. Те очакват от Европа защита и решения. Стените, границите и национализмът предлагат илюзията за противоотрова срещу глобализацията, при която изглежда, че обикновените хора нямат думата по който и да е въпрос. Тръмп, Брекзит и появата на авторитарни движения, които наблягат на важността на суверенитета и популизма в Европа, са симптоми на тази болест. Ако политиците се държат на разстояние и не отговарят на тревогите на гражданите, тяхното поведение подхранва гнева и създава благоприятна почва за тези търговци на илюзии. Единственото решение на това са политици, които са способни да слушат и да предлагат ефективни отговори чрез работата на един силен и сплотен съюз. Ако днес трябва да научим някакъв урок, той е, че глобализацията радикално промени нашето разбиране за суверенитет. Въпроси като сигурност и отбрана, управление на миграция, безработица и данъчна справедливост могат да бъдат решавани само на наднационално ниво. Ако искаме да защитаваме търговските си интереси, да браним иновациите и креативността, да гарантираме енергийната сигурност и да спасим планетата, се нуждаем от общи инструменти. Само като упражняваме заедно някои аспекти от националния си суверенитет, можем да защитим гражданите на ЕС в една сложна глобална среда. Европейска супер държава не е отговорът. Няма нужда ЕС да поема отговорност и за последния детайл от всяка политика; съюзът е по-силен, когато се съсредоточава в области, където наистина може да промени нещо. Нито една европейска държава, която действа сама, не може да се конкурира с гиганти като САЩ, Китай, Русия или Индия. Ако Италия беше част от Китай, щеше да е осмата по големина провинция като население. Всеки, който проповядва оттегляне зад националните граници, разпространява лъжа. Всеки, който обвинява европейската интеграция за проблемите ни, се цели в грешната мишена. Всъщност, ЕС е част от решението. Само работейки заедно и говорейки в един глас, страните в Европа могат да защитят своите граждани. В същото време трябва също така да си даваме ясна сметка за критиките, че съюзът е далеч от това да бъде ефективен. Само една различна Европа - по-политическа, по-демократична и по-силно базирана на солидарността, може да затвори пропастта между гражданите и институциите. -Европа, която гледа към бъдещето, се нуждае от ясна визия и от средства за осъществяване на тази визия. Следователно се нуждаем от политически бюджет, фокусиран върху приоритетите на гражданите, разполагащ с достатъчно ресурси и насочен към приоритетите на хората. Предложенията на Еврокомисията за собствените ресурси, увеличеното финансиране за иновации, изследвания, отбрана и малки и средни предприятия и удвояването на ресурсите за „Еразъм\" и за управление на миграцията са съвместими с резолюцията на ЕП, която приехме през март. Подходът на ЕК е правилен, но трябва ясно и високо да заяви, че цифрата от 1,1% от БВП на ЕС, която предлага, е недостатъчна. Ако искаме да имаме бюджет, съизмерим с предизвикателствата, пред които сме изправени, трябва да покажем смелост и амбициозност. Така че ЕП ще използва своите правомощия за съвместно взимане на решения до край, призовавайки за цифра от 1,3%. Това увеличение не трябва да идва от джобовете на гражданите на ЕС, които вече плащат много, а по-скоро под формата на нови собствени ресурси. Интернет гигантите, банките, които се занимават със спекулативни финансови трансакции, компаниите, които замърсяват околната среда с неразградима пластмаса, трябва да платят своя честен дял. Искаме също така да видим по-големи инвестиции в изследвания и иновации, за да укрепим лидерската роля на Европа в областта на науката и технологиите. Това финансиране заедно с инвестициите в квалификации е основата за конкурентноспособна индустриална политика, която ще ни позволи да се възползваме от възможностите, предлагани от дигиталната революция. Важно е също така да увеличим енергийната устойчивост и сигурност. Отбрана, сигурност, граничен контрол, управление на миграция, развитие на Африка, Западни Балкани – това са основни предизвикателства, с които можем да се справим само, ако имаме правилните ресурси. Важно е да постигнем в рамките на този парламент рамково споразумение за размера на бюджета, така че през 2021 г. той да може да влезе в сила. -Кохезионната политика е важна, за да не изоставя никой и тя се нарежда сред най-важните успехи на ЕС. Трябва да защитим това постижение и да видим, че продължава да е ефективно. Правилно е също така отпускането на някои видове финансиране да бъде обвързано с условието за спазването на ключови принципи и изпълнението на поетите ангажименти.  Неприемливо е някои страни да изискват солидарност с най-изостаналите им региони и в същото време да отказват да покажат солидарност със страни, които носят бремето на миграционната криза. Ангажиментът за насърчаване на по-голямото икономическо и социално сближаване между нашите региони е от самото създаване на ЕС. Още на конференцията в Месина през 1955 г. темата е на масата на разговори на бащите основатели. Те смятали, че без нарастващо сближаване между териториите и регионите му, ЕС няма да успее. Кохезионната политика е средство за икономически и социален прогрес навсякъде в Европа – от столиците до последното село, без никой да изостава в почти 300-те региона на ЕС. Брекзит и натискът върху националните бюджети днес пораждат съмнения за финансирането на кохезионната политика. В своята резолюция за кохезионната политика след 2020 г. ЕП даде да се разбере, че няма да приеме нейното отслабване. Икономическите и социалните различия между нашите региони все още са много големи. Различията в конкурентноспособността между териториите все още са релевантни. Днес се нуждаем от повече кохезия, не от по-малко. Това не означава, че нямаме нужда от промени. Трябва да направим кохезионната политика по-ефективна, по-лесна за използване, гъвкава и по-малко бюрократична. Насочена към нуждите на регионите и повече насочена към стратегически инвестиции за бъдещето на следващите поколения.   -Не можем да изоставим страните, които поради географски причини носят бремето на международната хуманитарна криза сами на предната линия. Всички страни-членки без изключение имат задължението да спазват ценностите, които са в основата на нашия съюз. Една от тези ценности е, че подслоняваме бягащите от война, насилие или преследване. Поради тази причина миналия ноември ЕП одобри с голямо мнозинство  ревизия на Дъблинския регламент, който цели да гарантира, че европейските правила за убежище са основани на честност, солидарност и последователност. Европейският съвет също започна да разглежда този въпрос. Преглед на Дъблинския регламент, който просто налага нови задължания на страните-членки, където имигрантът първо е влязъл, без да въведе честна и ефективна система за релокация на търсещите убежище, би представлявал стъпка назад по пътя към един по-сближен съюз. Европа, която е неспособна да покаже солидарност към бежанците, рискува да загуби душата си. В същото време трябва да покажем решимост в отпращането или гарантирането на незабавна реадмисия за тези, които нямат право да влизат в Европа. Всички пътища през Средиземно море трябва да бъдат затворени по същия начин както беше направено с Балканския на базата на инвестиции и споразумения с трети страни. Европа трябва да инвестира поне същите ресурси в Либия, Тунис, Мароко, Чад, Нигер и Мали както направи в Турция и Йордания като част от силен дипломатически процес в областа на икономическата политика и политиката на сигурност. Проблемът с миграцията трябва да бъде решен из корени. Нуждаем се от План \"Маршал\" за Африка. -Единственият отговор на популизма и национализма е да покажем с конкретни факти, че гражданите се чувстват по-добре с повече свободи, по-голям избор, с повече защита от Европа, която чува гласа им. За целта трябва да направим две основни неща. Първо, трябва да променим Европа, за да отговаряме по-ефективно на тревогите на гражданите. Второ, трябва много по-добре да обясняваме постиженията, които Европа е дала на гражданите си – от свободата на работа, учене и живот в 28-те членки, до по-големите възможности за бизнеса и малките предприятия да работят извън границите на родните им страни, до сигурността на продуктите на пазара и по-здравословната околна среда. Ако успеем да направим това, то тогава съм сигурен, че нашите граждани ще поставят всичко на везните и ще изберат отново Европа както направиха неотдавна в Холандия, Франция и Германия.", "date": "2018.05.20", "title": "АНТОНИО ТАЯНИ ПРЕД \"СТАНДАРТ\": България е добрият пример за Западните Балкани"}
{"url": "http://standartnews.com/sport/na_turnira_na_standart_slavka_bozukova_dogodina_vklyuchvame_i_naslednitsite-371784.html", "text": "За тези 15 години, в които организираме турнира, остаряхме и помъдряхме, имаше и спадове, и възход. Неизменното е този хъс за игра и победа, както и споделените емоции със сродните души. Това, че \"Стандарт\", единствен от медиите, вече 15 години прави такъв турнир показва, че ние сме изключително устойчиви. Това заяви след тенис-турнира на \"Стандарт\" Славка Бозукова, издател и главен редактор на \"Стандарт\". \"В днешното трудно време изкласяват само истинските неща - като \"Стандарт\" и Лидерите\", заяви тя. - Турнирът се случи и сега заради това, че ние сме \"Стандарт\" и сме упорити. И заради Пламен Вълков и Мариана Ненова, които винаги са в основата на организацията. Наред с красивата игра и приятните емоции и сега \"Лидерите\" показаха идея за благотворителност. Всички участници събраха 1880 лв., с които през есента ще направим по традиция на \"Дема\" и детски турнир \"Мастърс\". За следващата година, понеже сме новатори, а и лидер е този, който има последователи, ще въведем и категория родители с деца. Така кандидатите за участие ще имат 1 година да се подготвят и да видим освен възпитанието, което децата са получили, дали са придобили и спортни умения\", допълни Бозукова.", "date": "2018.05.20", "title": "НА ТУРНИРА НА \"СТАНДАРТ\". Славка Бозукова: Догодина включваме и наследниците"}
{"url": "http://standartnews.com/mneniya/cherveniyat_blaf_e_opasen_kato_teror-371791.html", "text": "Когато преди два дни премиерът Бойко Борисов упрекна червения лидер Корнелия Нинова, че само тя е отрекла успеха на българското европредседателство, изказването се възприе по скоро като пореден епизод от нажежения политически дуел. Защото срещата на върха ЕС - Западни Балкани в София получи недвусмислени адмирации от европейските лидери, но и ледено мълчание от родната опозиция. И това вече се приема в реда на нещата съгласно предприетата от левицата тактика да открива лъжицата катран във всяка каца с мед на властта. Вчера обаче червените пресолиха манджата като застанаха зад фалшива новина, която изправи на нокти цяла София. Лично депутатът от БСП Таско Ерменков предупреди публично, че водата в столицата е отровна. Страховитата версия мълниеносно обиколи всички сайтове и телевизии и Съответно и позлати всички фирми, бутилиращи минерална вода, които продават стоката си в София. Независимо от многобройните авторитетни и експертни опровержения, страховете на софиянци едва ли скоро ще си отидат. Все пак авторът на смразяващото съобщение не е анонимен хейтър, а дългогодишен депутат. А и спомените от заразената с уран вода в Хасково са все още много пресни. И ако тогава Елена Йончева яхна вълната на народното недоволство в региона, днес Ерменков явно се цели много по-високо.  Отровна вода в София, предизвикана не от подпочвени размествания, а от умишлено замърсяване на язовир \"Искър\" с химикали, сваля не само кмет, а и кабинет. Сигурно в главата на Ерменков и съмишлениците му това е перфектен  план, който връща БСП във властта без стачки и протести. Но, за тяхно съжаление, изпълнението беше твърде грубо и същото с бели конци - някакъв приятел на депутата чул за това от свои приятели. Без данни, без доказателства.  Класическа фалшива новина. Като тези, срещу които БСП скандираше и държеше речи на многохилядния протест на 1 май. Лицемерието  на социалистите може би си е техен проблем. Но мълчаинето им след гафа на Ерменков е оглушително. И поражда куп въпроси. Ако това е негова солова акция, защо Корнелия Нинова не се извини лично за паниката и притесненията на столичани, предизвикани от изказване на депутат от нейната партия ? Ако пък става въпрос за съгласувана атака, Сигурна тези въпроси ще бъдат зададени не само в България, но и от Европа. Все пак всички първи хора на ЕС бяха в София допреди дни. Твърде малка е вероятността всички експерти - и на столичната община, и на \"Софийска вода\", и  на хидролозите, и на ДАНС, едновременно да си сложат главата в торбата и да тръгнат да прикриват опасна вода в европейска столица. Това надхвърля дори най-смелите теории за световна конспирация. Опашатата червена лъжа обаче налива вода в мелницата на народното недоволство срещу  безнаказаността за подобно поведение. Все пак става дума за народен представител. И затова не е необходимо ГЕРБ да сезира прокуратурата за партенката на Ерменков, нормално е държавното обвинение само да се е самосезирало. Защото разпространяването на подобна фалшива новина има ефект като при терористичен акт- масова паника и истерия. В парламента пък е крайно време да спрат да се карат за заплати, а да говорят за морал.  И да поискат незабавно оставката на Ерменков. Иначе утре някой от опозицията ще реши да доразвие фалшивата новина на колегата си и ще ни вкара в национална катастрофа.", "date": "2018.05.20", "title": "Червеният блъф е опасен като терор"}
{"url": "http://standartnews.com/mneniya/zapadnite_balkani_prez_pogleda_na_teatara-371779.html", "text": "От 16 до 21 май във Враца  се събраха традиционно театрални трупи от Балканите,  , между които 7 спектакъла на театри от Сърбия, Румъния, Македония, Хърватска, Словения, Черна гора. България участва с особено силни изпълнения на любими актьори като Мариус Куркински в „Черното пиле\" по Николай Хайтов, на Иван Юруков в „Пилето, което казва ку\", както и на млади актьори, привлекли вниманието към комедията на Гогол „Ревизорът\", поставена от Нина Димитрова, а също и домакините от Враца, под режисурата на проф. Възкресия Вихърова, в спектакъла „Летене\". Театърът от Шумен представи известната пиеса на Константин Илиев „Нирвана\", а театър „199\"- адаптация по нашумелия съвременен роман на Милен Русков „Чамкория\". Нашият беден Северозапад, с фокус Враца, изнесе един голям театрален форум, който беше съзвучен с домакинството на България на Западните Балкани, като част от българската мисия – европредседателство  2018 -та. И ясно показа, че освен дипломация, разбирателство по икономически, инфраструктурни проекти, регионът ни има голям потенциал и опит в общуването чрез изкуство. Очертаха се силни творчески енергии, с които се славят Балканите, емоции и креативни идеи, както и висок професионализъм. Театърът е поле на сериозно общуване между  културите на Балканите и поради факта, че в трите зали на театъра –домакин Враца, всеки ден от фестивала влизаше публика, общуваше с различни проблеми и болки  на балканските страни. Въпреки обезлюдяването на региона, известен като най-бедният в ЕС, фестивалът функционира като инжекция за публичност, като  начин да покажем, че изкуството последно ще напусне българския Северозапад. Жилавият нашенец разбира, че Сред гостуващите спектакли на балканските театри особено впечатляващи с ярките си проблеми, които белязват днешното битие на съседите ни се очертаха - „Четирима братя\" на сръбския  театър от Крагуевац и „Дамата с камелиите\" от Загреб, Хърватска. Сръбското представление миришеше на земя, на примитивни страсти между четирима братя, които семейството свързва и разделя. И след всички трагични разправии кой ще наследи грижите за семейството и съответно земята, оставена им родителите, четиримата братя се прегръщат като неразделни. Те не напускат тази взривоопасна територия, маркират характерната патриархалност,наред с жестокостта и предрасъдъците на едно семейно обкръжение. Спектакълът дело на режисьора Драган Яковлевич заедно с четиримата силно въздействащи актьори, разкриха, че семейството може да бъде взривоопасна зона. Спектакълът от Загреб по известния сюжет на Дюма „Дамата с камелиите\" пък излъчваше горчивия аромат на скъпо платената свобода, когато с любовта си, нарушаваш нормите на обществото. Хърватското представление представи една забележителна актриса- Сенка Булич, която с емоцията и таланта си разтресе театралните рамки на фестивала на малките форми във Враца. Докато спектакълът от Сърбия се развива около една маса, където хвърчат искри и обвинения между четирима братя, то в този, от Хърватия се развихря на едно  легло, където И двата театрални факта от голяма класа изразяват типични проблеми на двете балкански страни. Българското участие в арт форума във Враца 2018-та има две характерни черти- показва нашето разбиране за малките театрални форми, като изградени преди всичко на добър текст, на силни автори и герои. На сцената на фестивала звучаха текстове на Николай Хайтов -„Черното пиле\", както и на Милев Русков- по романа му „Чамкория\" И двата театрални факта са моноспектакли- на забележителния Мариус Куркински и на спорния Захари Бахаров. Спорен защото театърът не е само текст и илюстрация на авторовия герой. Илюстратор на всякакви теми и ситуации направи и младия Иван Юруков пленник на една доста нетеатрална посока на реализация в малките форми. Сред българските участници се откроиха младите актьори. Много ярки, не илюстративни, знакови. Впечатляващо е изпълнението на Ирина Митева от спектакъла „Нирвана\" на Шуменския театър. Драматично и естетско, с особена крайност, самообладание и красота, при използване на всички актьорски средства. Смешно-страшни са и героите на Голол в спектакъла „Ревизорът\" , под режисурата на Нина Димитрова.Тези млади актьори прекрачиха с този свой безспорен успех от студентския театър в НАТФИЗ на сцената на Сатиричния театър. В този ред на подмладяване на кръвта в театъра, на гледните точки и средства наистина знаков е и спектакъла на домакините от Враца „Летене\", под режисурата на проф.- Възкресия Вихърова. Арт диалогът на територията на малките форми и търсения не спирал вече три десетилетия, чрез фестивала във Враца.Той показва една привлекателна територия, където балканците се изповядват и бележат чертите на времето и диалога с него.", "date": "2018.05.20", "title": "Западните Балкани през погледа на театъра"}
{"url": "http://standartnews.com/svyat/zaev_i_tsipras_saglasni_za_republika_ilindenska_makedoniya-371766.html", "text": "Премиерът на Република Македония Зоран Заев каза вчера, че неговото правителство и правителството на Гърция са се договорили за ново име на държавата, с което да се реши десетилетният спор между Скопие и Атина, предаде АП. По думите на Заев името \"Република Илинденска Македония\" е компромисно и се приема от двете страни. Македонските граждани ще имат думата в референдум за името на държавата, добави премиерът, цитиран от АП. По-рано днес македонската агенция МИА съобщи, че Заев се е срещнал с президента на страната Георге Иванов и с лидерите на партиите, за да ги информира за подробностите от разговорите си с гръцкия премиер Алексис Ципрас и за възможностите за пробив в спора за името на Македония.", "date": "2018.05.20", "title": "Заев и Ципрас съгласни за \"Република Илинденска Македония\""}
{"url": "http://standartnews.com/sport/oshte_edin_balgarin_stapi_na_everest-371767.html", "text": "Алпинистът Слави Несторов изкачи днес най-високия връх в света Еверест (8848 м), предаде Дарик. Той започна експедицията си в началото на месеца, като целта беше не просто да се изкачи на най-високата точка, а и да го направи за специална кауза. Алпинистът направи изкачването си откъм Непал, докато другият българин - Атанас Скатов, който се готвеше да атакува откъм Тибет, получи забрана от Китай заради планираното му солово изкачване. Несторов се опитва да повиши вниманието и знанието на хората за болестите, свързани с уринарни инфекции. Българинът бе споделил преди началото на експедицията, че над 43 млн. души страдат от такива инфекции, над 110 милиона мъже имат проблеми с простатата, а други 150 000 000 - еректилна дисфункция.", "date": "2018.05.20", "title": "Още един българин стъпи на Еверест"}
{"url": "http://standartnews.com/sport/na_turnira_na_standart_sport_i_biznes_s_triumf_v_liderite-371783.html", "text": "Много красиви изпълнения и емоции съпроводиха финалите от 15-ото издание на тенис турнира за известни личности \"Лидерите\" на \"Стандарт\". Перфектните условия предоставени и тази година от домакините от спортен комплекс \"ДЕМА\" в Младост 1А също спомогнаха за отличните изпълнения на корта. Купите, предоставени любезно от Българска федерация по тенис, и красивите награди от Първа инвестиционна банка (Fibank), както и вината от \"Бонония естейт\", накараха всички двойки да се раздадат максимално. Най-драматично се развиха събитията в групата до 55 г. Там сочената предварително за фаворит двойка на  зам.-председателя на парламентарната група на ГЕРБ Красимир Велчев и Рангел Марков, кмет на Банкя, бе спряна на полуфинала. Директорът на алпийците в БФСки Иван Каневчев и партньора му Генчо Генчев спечелиха с 6:2 и показаха, че не случайно са победители в турнира за 2017-а година. На финала те играха с другите фаворити Николай Божков (Бонония Естейт) и Анжел Ангелов, които сразиха на полуфинала с 6:2 Николай Гигов/Наско Костов. Битката за титлата започна с 2:0 за Божков/Ангелов. Силната игра най-вече на  Каневчев и партньора му обаче бързо даде резултат и те спечелиха за втора поредна година трофея с 6:4. В старшата група до последния мач достигнаха спортният тв корифей и многократен победител в турнира Сашо Йовков и неговият партньор Георги Илиев-Майкъла, бивш футболист на ЦСКА и настоящ бизнесмен. Те се изправиха срещу Косьо Илиев, шеф на пътностроителна фирма, и Иво Върбанов, собственик на счетоводна къща. Умората на Йовков, който преди това освен полуфинал при мъжете бе играл и мач в смесените двойки оказа решаващо влияние и те загубиха с 0:6. Първи при смесените двойки станаха изпълнителният директор на \"Контракт сити\" Георги Тодоров и Елвира Вергиева. В крайно драматичен сблъсък те оцеляха след като губеха с 2:5 от другите претенденти за титлата Ники Божинов (ТК \"Дипломат\") и Жанет Сайтова. По традиция купите на призьорите връчи лично издателят на \"Стандарт\" Славка Бозукова. За най-добрите имаше и стилни награди от Първа инвестиционна банка (Fibank). Подкрепа за турнира оказаха още \"Допел херц\", тонизиращите 4move и \"София спортна столица на Европа 2018\". Официалната топка на \"Лидерите\" 2018 пак бе от Wilson. След награждаването дойде ред и на сладкото изкушение от виенска салон \"Романс\". Красивата торта бе разрязана лично от Славка Бозукова и шефката на СК \"ДЕМА\" Мариана Ненова, след което подслади и всички участници и гости. Двойки, мъже до 55 г 1. Иван Каневчев - Генчо Генчев 2. Анжел Ангелов - Николай Божков 3. Красимир Велчев - Рангел Марков 3. Николай Гигов - Наско Костов Двойки, мъже 55 + 1. Косьо Илиев - Иво Върбанов 2. Сашо Йовков - Георги Илиев 3. проф. Генчо Начев - Коста Денчев 3. Георги Тодоров - Светозар Костадинов Смесени двойки 1. Георги Тодоров - Елвира Вергиева 2. Ники Божинов - Жанет Сайтова 3. Сашо Йовков - Диди Божинова Петнадесетото издание на тенис турнира „Лидерите\", организиран от спортен комплекс „Дема\" и вестник „Стандарт\", отново доказа, че състезанието вече се е наложило като марка и еталон за организация и спортсменство. В годините СК „Дема\" се прояви като лидер в съдаването на шампиони и организирането на  турнири от всякакъв ранг. Сега пред нашия екип стои ново предизвикателство – да работим за подобряване здравето на децата и населението като цяло. В последните години чрез редица научни изследвания категорично се доказва, че тенисът е спорт №1 в профилактирането на сърдечно-съдовите заболявания и поддържането на здравето. Другият основен фактор за изграждането и поддържането на здраво тяло е пълноценното и балансирано хранене. С нашия опит в обучението по тенис на хора от всички възрасти, комбиниран с курсовете по здравословно хранене и изготвянето на стриктно контролирани персонални режими, се надяваме да допринесем за повишаването на качеството на живот на нашите клиенти и приятели. Лидерите, които през тези дни участваха в турнира, чрез личния си пример ще подкрепят нашата мисия, а идеята за благотворителност в полза на детския тенис даде допълнителен смисъл на битките на корта. Благодарна съм, че чрез партньорството ни със „Стандарт\" имаме възможност да популяризираме ценностите и опита си сред все повече хора в страната. Участваме на \"Лидерите\" още от първото му издание. Лично на мен турнира много ми харесва. Условията тук на \"Дема\" са много добри, а и Мариана Ненова се справя перфектно с организацията. Хората с които играем и общуваме също са на ниво. Мачовете на корта са много завързани, а и след това в бистрото продължаваме със сладки приказки, които са неизменна част от турнира. Турнирът не можа да достигне нивото на кралската сватба във Великобритания, но за сметка на това бе изключително емоционален. Освен в чисто спортно технически аспект турнирът носи и голямо предимство на всички онези, които участват в него, защото дава възможност за много добри контакти, за настроение, самочувствие и всички останало, което прави човека щастлив. \"Лидерите\" 2018 е най-доброто, което може да направи вестник \"Стандарт\" и на това поприще. Събирате бизнеса, медиите, приятелите в един невероятен турнир. Дай Боже всяка година да имаме все повече участници. Тази година 15-ият юбилеен бе неотразим.", "date": "2018.05.20", "title": "НА ТУРНИРА НА \"СТАНДАРТ\": Спорт и бизнес с триумф в \"Лидерите\""}
{"url": "http://standartnews.com/svyat/dimitar_tsanchev_garantirahme_che_zapadnite_balkani_imat_evropeysko_badeshte-371768.html", "text": "Срещата на  върха ЕС- Западни Балкани, след 15 години, успя отново да извади на преден план  темата за европейското бъдеще на Западните Балкани. Шестте държави от региона  получиха втори шанс чрез Софийската среща. Това заяви постоянният представител на България в ЕС Димитър Цанчев пред  „Обединението  на европейските лидери около това, че държавите от Западните Балкани имат ясна  европейска перспектива е важен резултат, защото следва да се разглежда на  процесите, които текат в Европа. Често пъти се правят сравнения с предишния  форум в Солун. Не можем да не си дадем сметка обаче, че форумът в Солун се  проведе на вълната на еуфорията от  последното пето разширяване, в което участваха 10-те държави от Източна и Централна  Европа, част, от което, макар и с по-закъсняла дата, бяха и България и Румъния.  Днес, 15 години по-късно, Европа е доста по-различна. Умората върху  разширяването, фокусирането върху много сериозни вътрешни проблеми и изплуването  на преден план в редица държави на евроскептични партии, доведе до това, че  разширяването преди 1 година, когато България постави този приоритет беше  изключително непопулярна тема в Европа. Успехът на Софийския форум се състои в  това да извади тази тема, да обедини държавите членки около нея, да наложи тази  тема като начало на процес, който тръгва от София\", обясни Цанчев. Цанчев коментира съмненията, че присъединяването на  страните от Западните Балкани няма да бъде приоритет на следващите  председателства на Съвета на ЕС: „Естония, България и Австрия са част от едно председателско трио в рамките, на което се  провеждат срещи. В рамките на тези срещи, ние имаме уверението на австрийската  страна, че този приоритет на Българското председателство ще бъде запазен и  продължен. Със Софийската среща ние имаме гаранции, че този приоритет ще  продължи да се развива, защото в Софийската декларация като анекс са включени  конкретни инициативи, които оттук нататък ще работят, както държавите членки, така  и страните Западните Балкани. Също така на срещата участваха представители на  европейските и световните финансови институции, които се ангажираха с конкретно  финансиране\". Според него  проблемите между държавите на Балканите не са непреодолими и не биха попречили  на европейското интеграция на всички страните от Западните Балкани.", "date": "2018.05.20", "title": "Димитър Цанчев: Гарантирахме, че Западните Балкани имат европейско бъдеще"}
{"url": "http://standartnews.com/svyat/sasht_i_kitay_dogovoriha_spirane_na_targovskata_voyna-371790.html", "text": "Вицепремиерът и специален съветник на президента на Китай Лю Хе заяви, че САЩ и страната му са постигнали разбирателство по търговски и икономически въпроси. Хе поясни, че двете държави са си обещали да не влизат в търговска война, предаде агенция \"Синхуа\". Заместникът на министър-председателя на Китай подчерта, че Пекин и Вашингтон ще подобрят сътрудничеството в областта на енергетиката, високотехнологичните продукти, финансите, земеделската продукция и здравеопазването. Това сътрудничество е в резултат на развитието на китайската икономика и приноса й към усилията на САЩ да намали търговския дефицит, добави Лю. В събота в съвместно съобщение Китай и Белият дом обявиха, че Пекин ще направи поправки в законодателството и регулациите си, за да насърчи купуването на стоки от САЩ и да подкрепи американския пазар на труда.", "date": "2018.05.20", "title": "САЩ и Китай договориха спиране на търговската война"}
{"url": "http://standartnews.com/svyat/46_po_rihter_raztrese_albaniya-371765.html", "text": "Земетресение с магнитуд 4,6 по скалата на Рихтер е регистрирано миналата вечер в югозападната част на Албания, показва справка на интернет страницата на Европейския средиземноморски сеизмологичен център (EMSC). Земетресението е регистрирано в 20:14 часа местно време (21:14 българско) в събота на дълбочина 15 км. Епицентърът е регистриран на 115 км. южно от Тирана и на 32 км. югоизточно от Вльора. Няма данни за жертви и разрушения. Последвали са около 10 по-слаби афтершока с магнитуд 2,2 – 3,0 по скалата на Рихтер.", "date": "2018.05.20", "title": "4,6 по Рихтер разтресе Албания"}
{"url": "http://standartnews.com/balgariya/ombudsmanat_orisa_ochna_klinika_1_na_balkanite-371792.html", "text": "Омбудманът Мая Манолова ориса най-голямата и модерна очна клиника на Балканите. Заедно със зам.-кмета по финансите на столицата Дончо Барбалов, прерязаха лентата на новата „Vision\" на 19 май следобед. А игуменът на Троянския манастир – Величкият епископ Сионий, освети 5-етажната клиника в столичния ж.к. „Дружба\". Специално за откриването от Антверпен долетя един най-известните ретинални хирурзи в света – д-р Карл Клаес. Церемонията уважиха над 100 имените лекари, болнични мениджъри, партньори и доволни пациенти на „Vision\". Проект като този има всички предпоставки да се превърне в огромен успех – пожелавам това да се случи, коментира зам.-кметът Барбалов след като разгледа клиниката, оборудвана с 46 кабинета, 8 операционни и апаратура от последно поколение, невиждана в България. Омбудсманът Мая Манолова пък призна, че се радва каже „На добър час!\" на болница, която повече от 15 години не отстъпва от мисията си – да дава най-добрата грижа на пациента. „Аз съм хирург, който пътува по целия свят и с ръка на сърцето мога да кажа, че не съм виждал подобно място никъде другаде – и като оборудване, и като екип, и за мен е чест да съм част от него. Вярвам, че „Vision\" ще се превърне в топ център по офталмология не само на Балканите, но и в Европа\", каза светилото д-р Клаес. А Елена Кумбиева, която е управител на клиниката от първия й ден през 2003 г., благодари на екипа си за професионализма, ентусиазма и усилията през годините. И обеща на пациенти, приятели и партньори: „Ние ще останем същите и ще ви обичаме!\".", "date": "2018.05.20", "title": "Омбудсманът ориса очна клиника №1 на Балканите"}
{"url": "http://standartnews.com/balgariya/gerb_shte_sezira_prokuraturata_za_izkazvaneto_na_ermenkov_-371777.html", "text": "Ще сезираме ДАНС и прокуратурата за публикацията на Таско Ерменков за водата в София и питаме БСП и Корнелия Нинова как ще реагират. Това каза по време на брифинг народният представител от ПГ на ГЕРБ Станислав Иванов. „Г-н Ерменков е народен представител и той знае всички механизми и способи, според които може да се сдобие с нужната му информация, дори да предизвика изслушване в зала, за да се сдобие с необходимата му информация, преди да пусне такъв статус във „Фейсбук\". Защо го е направил той, не мога да кажа\", каза Иванов. Той отбеляза, че това не е първият такъв статус на Ерменков. „Предишният път той спомена, че САЩ и Ееропа могат да си гледат работата едва ли не и каза, че този статус го е написал по гащи. Ако това е така, къде са БСП, къде е г-жа Нинова, защо и дали те ще се намесят? Ако те не се намесят, защо няма да се намесят? Ако предишният път са се смяли на г-н Ерменков, този път отново ли ще се смеят? Тук става въпрос за 2 млн. жители на столицата, които се чудят какво да правят\", заяви Иванов.", "date": "2018.05.20", "title": "ГЕРБ ще сезира прокуратурата за изказването на Ерменков"}
{"url": "http://standartnews.com/balgariya/karadaya_prez_89ta_dogan_ni_obedini_po_patya_na_svobodata_narechen_dps-371782.html", "text": "„ДПС има силата да се бори  за каузата на свободата и демокрацията. Имаме силата да отстояваме  каузата за правата и свободите на  всички блгарски граждани. Тези, които се противопоставят на  свободата, нямат място  под знамето на демокрацията. Тези, които сеят омраза, нямат място  под знамето на демокрацията.\" Това обяви  председателят на ДПС Мустафа Карадайъ на традиционния митинг-събор в местността Демир баба теке край Исперих, където движението отбеляза в неделя   годишнината от майските събития  през 1989 година. „През 1989 година,  под  ръководството на нашия  почетен председател Ахмд Доган,  ние  се обединихме  по пътя към  свободата и демокрацията  под името ДПС. Този път  е и път на приятелството и разбирателството. Ние сме убедени в нашата кауза, но 29 години  по-късно  сме призвани отново  да бъдем на висотата на нашата кауза и сме длъжни отново да защитаваме  свободата и демокрацията в нашата родина\", заяви пред множеството  председателят  на движението. Карадайъ припомни, че още в началото на прехода Ахмед Доган е очертал пътя на развитието на България, който включва   членство в ЕС и НАТО. През 2004 година, когато  България влезе в НАТО, ДПС беше част от управлението  на България. През 2007 година, когато  станахме членове на ЕС, ДПС  беше  част от управлението на страната. Това е доказателство за огромния принос на движението за евроатлантическия път на развитие на страната. Трябва да се гордеем че днес, всички ние в ДПС имаме  силата единни да защитим  демокрацията  в нашата Родина, да преодолеем всяка опасност за нея в България.\" обяви лидерът на ДПС. Мустафа Карадайъ дойде в Исперих заедно с цялата парламентарна група на движението. Домакините подариха  на своя  председател  сувенир от буково дърво, отсечено от гората  край текето на мюсюлманския духовник. На него бе изписано посланието на Демир баба \"Ако търсиш Бога, търси го в човека!\" Присъстваха и народните представители д-р Хасан Адемов, Ерол Мехмед, Ихсан Хаккъ, Велислава Кръстева,Севим Али, Бюрхан Абазов, Танер Али, Имрен Мехмедова, Сергей Кичиков, ген. Симеон Симеонов, Джейхан Ибрямов, Хайри Садъков, Рамадан Аталай, Елхан Кълков, евродепутатът и лидер на Младежко ДПС Илхан Кючюк, членове на ЦОБ –Рушен Риза, Камен Костадинов, Дурхан Мустафа, кметове на ДПС от цялата страна, областни и общински председатели, ръководството на Младежко ДПС.", "date": "2018.05.20", "title": "Карадайъ: През 89-та Доган ни обедини по пътя на свободата, наречен ДПС"}
{"url": "http://standartnews.com/balgariya/prodavat_maturata_na_moduli_v_neta-371781.html", "text": "Тарикати предлагат матурата по български език и литература срещу заплащане в интернет и тази година. Този път обаче те я търгуват на модули. Ако искаш да изкараш само тройка и ти трябва само първи модул, в който се заграждат отговори, цената е 50 лв. Ако искаш да изкараш и трите модула, цената вече скача над 100. От МОН обясниха, че изтичането на отговорите е невъзможно, тъй като са взети всички мерки за сигурност. \"Още в петък прегледахме камерите и запечатахме залите, в които ще се държат изпити\", заяви директорът на 119-то училище Диян Стаматов. Видеонаблюдение е осигурено почти навсякъде, но има отделни стаи, в които камери ще липсват. Изпитите ще се пазят от 10 100 квестори. Изпитът започва в осем часа сутринта, като между всеки отделен модул има пауза. По време на първия учениците не могат да излизат. Те трябва да оставят мобилните си телефони, като същото трябва да направят и квесторите. По коридорите ще дежурят и родители, а видеокамерите ще се наблюдават и от МОН. Темата от третия модул, която е есе или съчинение, ще бъде обявена едва в 12 часа по БНР. Самите три изпитни варианта ще бъдат генерирани компютърно още в 5,30 часа сутринта. В 10 пък започва изпитът на седмокласниците, който се състои от два модула - тест и преразказ. Той служи за приемане в гимназия и тази година, като резултатите ще бъдат в точки. Минимум 30 точки трябва да изкара един седмокласник, за да бъде приет в гимназия. Максимумът е 100.", "date": "2018.05.20", "title": "Продават матурата на модули в нета"}
{"url": "http://standartnews.com/balgariya/yordan_tsonev_patyat_na_balgariya_kam_evropa_mina_prez_bosfora_kakto_kaza_ahmed_dogan-371788.html", "text": "Още през 90 г., създавайки ДПС, д-р Ахмед Доган пророчески предвиди европейското бъдеще на България. Той каза, че пътят на България към Европа минава през Босфора, и цялото общество му скочи. Едно от условията за ЕС бе да влезем в НАТО, а това можехме да получим от Турция. И именно оттам получихме първото одобрение - така нашият пък наистина започна от Босфора. Това припомни депутатът от ДПС Йордан Цонев пред Канал 3. \"Тогава предвиждаха чуждите служби, че България е най-вероятното място за етнически конфликт. Но той не се случи тук, а се случи в Югославия, където не го очакваха\", каза още Йордан Цонев. \"Българските мюсюлмани не избраха пътя на реванша, а на толерантността. В България това се случи и така се случи европейското бъдеще на страната. Това българските политици не трябва никога да го забравят\", припомни  той. Йордан Цонев изтъкна, че темата за приобщаването на Западните Балкани към ЕС е засегната първо от ДПС. За завършилата среща на върха на 17 май в София той каза:  \"Поздравявам кабинета и всички български партии и политици, оказа се, че те са разбрали, че това не е европредседателство на ГЕРБ, а на България\", каза той. Според Йордан Цонев България трябва да бъде лоялен  партньор на НАТО и ЕС. \"Държа да подчертая, че ние трябва да сме лоялни партньори в ЕС и в НАТО. Много ясно искам да кажа, че ДПС категорично е за това да бъдем абсолютно лоялни партньори в НАТО и ЕС. Това в никакъв начин не предопределя да имаме лоши отношения с когото и да било\", каза Йордан Цонев и добави: \"В конфликтните моменти не трябва да сме  в ролята на лаещо куче, а да сме на позициите на ЕС и НАТО.\" За залежалия в НС вече 4 месеца законопроект на Делян Пеевски и ДПС за прозрачността в собствеността на медиите, зам.-председателят на ПГ на ДПС каза: \"Първото, което да се направи, е прозрачността: коя медия как се финансира и кой е издателят. Обществото трябва да знае - тази медия е на този и се финансира оттук, оттук, по този начин. Следващите стъпки е как да бъде разрешено или забранено допълнителното финансиране\". По думите му ДПС иска едно - собствеността да е прозрачна. \"А дали това са чужди юридически лица, в това няма нищо лошо. Но когато една медия е собственост на офшорка, това не е добре. А има  българска голяма медия, която е собственост на офшорка. И нищо не е ясно.\" За атаките срещу законопроекта от страна на кръга Капитал, Йордан Цонев  подхвърли: \"Да беше се сетил господин Прокопиев да го внесе този закон, да ми го беше донесъл, и щях да го внеса\".", "date": "2018.05.20", "title": "Йордан Цонев: Пътят на България към Европа мина през Босфора, както каза Ахмед Доган"}
{"url": "http://standartnews.com/balgariya/zornitsa_rusinova_predvizhdame_ezhegodno_uvelichavane_na_minimalnata_rabotna_zaplata-371789.html", "text": "Темата за доходите е винаги актуална, няма политик , който да не иска да подпомогне гражданите да получават повече доходи. Освен ниските нива на безработицата, хубавото у нас са ръстът на средните доходи, а ръстът на минималната работна заплата е със 110%. Което значи, че действията на правителството са дали своя резултат, защото доходите идват от работеща икономика. Това заяви Зорница Русинова, зам.-министър на труда и социалната политика, пред Канал 3. \"В момента предвиждаме ежегодно увеличаване на минималната работна заплата, както обещахме в предизборната си програма на ГЕРБ\", добави Зорница Русинова. \"Средната работна заплата е близо 1100 лева - ръст средно 10% годишно. Тя идва от доброто развитие и повишаването на квалификацията. Затова нашата рецепта е да инвестираме в знания и умения, ако искаме да имаме високи резултати\". \"Около 20 милиона да помогнем на хора с увреждания  да работят - до 24 месеца ще субсидираме заплатата му, ако бъде нает от български работодател. Тези хора мога да минат за пръвпът през обучение - професионално, дигитално, езиково. Бонусът, който даваме за пъвпът е, че в рамките на 6 месеца след приключване н програматат, ако работодателят задържи човека с увреждани, щеполучи 6 заплати. Така щке дадем възможност за трайна заетост. Считам, че няма политик и общественик и ние като общество дължим многоповече на хората с увреждания\", допълни зам.-министърът.", "date": "2018.05.20", "title": "Зорница Русинова: Предвиждаме ежегодно увеличаване на минималната работна заплата"}
{"url": "http://standartnews.com/balgariya/vitseprezidentat_iska_natsionalna_politika_za_balgarskite_obshtnosti_zad_granitsa-371775.html", "text": "Крайно време е да имаме обща национална политика за българските общности зад граница, заяви вицепрезиденът Илияна Йотова, след като положи венец пред паметника на Св. Св. Кирил и Методий в Нитра и се поклони пред мощите на Св. Кирил в катедралата в града. Тя разговаря и с епископа на Нитранската епархия, Негово високопреосвещенство Вилиям Юдак. Посещението в Нитра, считана за словашкия Витлеем, е в навечерието на 24 май и част от своеобразната обиколка на Илияна Йотова по стъпките на двамата равноапостоли. След официалната част Йотова коментира пред медиите,че в момента темата за българите в чужбина е в правомощията на пет институции и всяка \"тегли чергата към себе си и накрая координацията не се получава\". По думите й националната стратегия, приета преди четири години, все още не работи. Затова през следващите дни ще бъде създадена работна група, която ще изготви проект на национална политика по отношения на сънародниците ни и ще я предложим на Народното събрание и на Министерския съве. Вицепрезидентът подчерта, че при обиколката си в навечерието на 24 май навсякъде е срещнала радушно отношение, много съвместни проекти за изследване делото на Кирил и Методий. За съжаление в България занемарихме тази голяма тема, макар че ние като че ли имаме най-голямата възможност и най-сериозните аргументи да продължим кирило-методиевото дело, да ги изучаваме не само в училищата, но и да бъде основна част от славистика, смята Йотова. В момента говорим в Европа за солидарност, за обща култура, за ценности, които слагаме в харти за права, а преди 11 века, без да ги записват, тези хора са създали тези ценности, обобщи тя. По-рано вицепцезидентът разговаря и с кмета на Нитра Йозеф Двонч. Пред него тя коментира, че страната ни настоява да бъде запазена сегашната кохезионна политика на ЕС и тя да не е за сметка на увеличаване средствата за отбрана и сигурност. По-късно през деня Илияна Йотова ще посети парка Калемегдан в Белград, където са били посрещнати учениците на светите братя Кирил и Методий и ще поднесе венец пред паметника на двамата равноапостоли. Сърбия е последната точка от четиридневната обиколка на вицепрезидента по стъпките на двамата братя.", "date": "2018.05.20", "title": "Вицепрезидентът иска национална политика за българските общности зад граница"}
{"url": "http://standartnews.com/balgariya/izvratenyakat_ot_17to_uchilishte_si_priznal_imal_registratsiya_i_za_krazhba-371757.html", "text": "Мъжът, който беше арестуван по сигнал за блудство с деца в столично училище, е признал вината си. Той е задържан в полицията за 24 часа, вече са му повдигнали обвинения. Извратенякът е криминално проявен - има регистрация за кражба. При първоначалните разпити в полицията 33-годишният Валентин Асенов е признал, че се е опитал да блудства с двете деца, които успели бързо да избягат от тоалетната, съобщи бТВ. Директорът на училището Антон Тонев нарича двете деца, подали сигнала към него, \"герои\" заради смелостта да го направят. \"Преди да започне срещата, докато родителите влизаха в училище, едно от децата разпознало човека, участвал в инцидента от предходния ден. Бащата на едно от децата помогна за задържането му и след това беше отведен в кабинета на заместник-директорката, повикахме Трето районно управление, те за по-малко от 3 минути дойдоха и го задържаха\", обясни директорът на 17-о училище Антон Тонев. Родители на деца, които са станали свидетели на инцидента, и днес се събраха пред училището. \"Дъщеря ми беше доста уплашена, разказа това, което разказаха и другите деца, че въпросният господин е доставчик в училището и е бил в коридора на първи клас\", заяви Аделина Панова, родител на дете свидетел. \"Тя по детски обясни, че господинът ги е привиквал в тоалетната. Прекалено е притеснена, детската психика е ранима\", допълни майката. Според нея проблемът не е в управата на училището или в това, че не е обезопасено, а от там, че общината няма средства и не полага достатъчно усилия за обезопасяването на училищата като цяло. Валентин Асенов е служител на един от най-големите хлебозаводи в София. Колегите му са отказали коментар по случая. Очаква се да бъде разпитан управителят на фирмата.", "date": "2018.05.20", "title": "Извратенякът от 17-то училище си признал, имал регистрация и за кражба"}
{"url": "http://standartnews.com/balgariya/shestvie_poe_kam_kopitoto_v_pamet_na_boyan_petrov-371769.html", "text": "Огромно множество от хора близки, приятели и познати на Боян Петров се отправиха към Копитото в знак на почит към алпиниста, който остана завинаги на Шиша Пангма. Това е маршрутът, който Петров е изминавал преди всяка своя експедиция. Според дошлите тази инициатива трябва да се превърне в традиционна, както и да има повече мероприятия свързани с емблеми като него, защото Боян Петров е пример достоен за уважение и човек постигнал огромни успехи. Сред поелите по стъпките на алпиниста са и редица политици, сред тях е бившият председател на НС Димитър Главчев. Сборната точка, от която тръгнаха хората, е в квартал „Княжево\". В емоционално съобщение във Фейсбук жената до Боян Радослава Ненова написа: \"...Аз винаги съм знаела, че не жена, а планина ще ми го вземе... Може би ми се говори за това какъв беше смисъла. Всичко започна от това, че моя мъж изчезна, а аз много исках да го намеря. Не съм хабила енергия да разсъждавам дали беше прав или не. Мисля, че геройството изобщо не беше в спортното постижение. Геройството дойде от това, че много хора надскочиха себе си в тази ситуация, бяха добри и това им харесваше, държави се сдобряваха... и това им харесваше, институции сбъднаха една на пръв поглед немислима акция, пилоти изпълниха уникален и единствен по рода си полет. Заливаха ме с мили писма и любов. Дори хейтърите тръпнеха за новина, за да нахейтят и да им олекне. Това е най-мащабната спасителна акция в историята на алпинизма... Странно нали, един солов играч ни накара да бъдем заедно до край и да изкачим нашия си Еверест. А аз просто исках да открия Боян, защото ще ми липсва.......\", написа Ненова.", "date": "2018.05.20", "title": "Шествие пое към Копитото в памет на Боян Петров"}
{"url": "http://standartnews.com/balgariya/kakvo_shte_e_vremeto_dnes-371753.html", "text": "Днес преди обяд над по-голямата част от страната ще бъде предимно слънчево. След обяд отново ще се развие купеста облачност, но само на отделни места ще превали и прегърми. Ще духа слаб до умерен вятър от север-североизток. Максималните температури ще са между 21 и 26 градуса. Над Черноморието преди обяд ще има разкъсана до незначителна облачност. След обяд ще се развие купеста облачност, но само на отделни места, главно по северното крайбрежие, ще превали краткотрайно. Ще духа до умерен вятър от север-североизток. Максималните температури на въздуха ще са 21-26 градуса. Температурата на морската вода е 17-22 градуса. Вълнението на морето ще бъде 1-2 бала. Над планините преди обяд ще бъде предимно слънчево. След обяд ще се развие купеста облачност и на места ще превали и прегърми. Ще духа до умерен североизточен, по билата - югозападен, вятър. Максималната температура на височина 1200 метра ще е около 15 градуса, на 2000 метра - около 8 градуса. През първите дни от следващата седмица вятърът ще се ориентира от изток-югоизток. Ще има и слънчеви часове, но и развитие на купесто-дъждовна облачност в часовете след обяд и до полунощ. В понеделник краткотрайни превалявания ще има на места из цялата страна, а във вторник - на малко места в Западна България.", "date": "2018.05.20", "title": "Какво ще е времето днес?"}
{"url": "http://standartnews.com/balgariya/borisov_obzhalva_deloto_sreshtu_elena_yoncheva-371774.html", "text": "Премиерът Бойко Борисов ще обжалва делото, по което той бе осъден от журналистката Елена Йончева. Адвокатът на Бойко Борисов Марин Марковски определи решението на първоинстанционния съд като съдебна грешка и заяви, че ще обжалва. \"Съдебното решение на Софийския районен съд е съдебна грешка, като пак се съобразяват причините, които са довели съда до тази идея да осъди Бойко Борисов без доказателства и без законно основание. Може би има и някакви политически симпатии, по някой път съдията не е съвършен човек. Така си го обяснявам, защото доказателствата категорично определят, че г-н Борисов не е извършил нещо, което да е от категорична на непрецизните изказвания\", обясни адвокатът, цитиран от Дарик. \"Затова ние ще обжалваме. Убеден съм, че втората инстанция ще ни даде пълната възможност с доказателства, които сме събрали, че става въпрос за груба съдебна грешка, която ще бъде поправена\", поясни още Марин Марковски. Премиерът Бойко Борисов и ГЕРБ са осъдени да платят 5000 лева на депутатката от БСП и журналист Елена Йончева по решение на Софийския районен съд.", "date": "2018.05.20", "title": "Борисов обжалва делото срещу Елена Йончева"}
{"url": "http://standartnews.com/balgariya/boy_na_fenove_i_raneni_bareti_na_mma_shou_v_plovdiv-371772.html", "text": "Осем души са задържани след сбиване в пловдивската зала \"Колодрума\" по време на бойното шоу, в което мериха сили едни от най-добрите кикбоксьори и боксьори в България. Ексцесиите са станали малко преди 23.30 ч. след очаквания с голям интерес двубой между фена на ЦСКА Владислав Кънчев от \"ANIMALS\" и Виктор Николов от \"Lauta Army\". Победа за пловдивчанина не се харесала на около 200 от феновете на ЦСКА, които били в залата. Към ринга полетели бомбички, столове, предмети, бутилки и чаши. По разкази на очевидци се е стигнало до масово сбиване между запалянковците на червените и 50-ина от привържениците на Локо Пловдив. Боят продължил и извън залата. Заради напрежението гала-вечерта бе прекъсната след 10-ата от общо 16 срещи. Конфликтът е бил преустановен с намесата на Специализирани полицейски сили. По случая работят служители на Пето Районно управление в Пловдив. 8 служители на реда са леко пострадали. 7 от тях са имали повърхностни травми заради избухнали бомбички, а 1 от униформените е бил напръскан със спрей,  съобщи шефът на полицията в Пловдив Атанас Илков. Той уточни, че охраната на залата, където са се провеждали схватки по кикбокс, е била поверена на частна охранителна фирма. Полицията не е била ангажирана с проверката на посетителите за внасяне на опасни предмети, а само е осигурявала реда отвън. Организаторите на спортното мероприятие са били от \"Варна\". 8 фенове на ЦСКА и \"Локомотив\" (Пд) са в ареста. Предстои материалите да бъдат докладвани в районната прокуратура.", "date": "2018.05.20", "title": "Бой на фенове и ранени барети на ММА шоу в Пловдив"}
{"url": "http://standartnews.com/balgariya/fandakova_vodata_v_sofiya_e_v_normite_i_se_pie-371773.html", "text": "\"Показатели за качество на питейната вода, доставяна на потребителите на територията на Столична община, са в норма, това показват данните от лабораторните изследвания на \"Софийска вода\" АД. Не отговаря на истината разпространяваното анонимно съобщение в социалните мрежи, в което се твърди, че водата на София е с нарушено качество. Поискала съм от \"Софийска вода\" да публикуват данните от лабораторните изследвания, които се правят при денонощния мониторинг на водата\", заяви кметицата на София Йорданка Фандъкова. \"Възложила съм да бъдат взети допълнителни проби от различни точки от водопреносната мрежа и да се изследват по всички показатели за допълнително спокойствие на гражданите на София. Освен това всеки сигнал, който бъде получен, се предава за изследване в Лабораторно изследователския комплекс, който следи качеството на водата по целия ѝ път от язовирите „Искър\" и „Бели Искър\" до доставянето на потребителите\", каза още тя. Столична община сигнализира компетентните институции за установяване на източника на анонимното невярно твърдение.", "date": "2018.05.20", "title": "Фандъкова: Водата в София е в нормите и се пие"}
