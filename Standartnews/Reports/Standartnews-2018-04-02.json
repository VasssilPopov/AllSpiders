{"url": "http://standartnews.com/biznes/koletnite_pratki_stavat_poizgodni-370019.html", "text": "Потребителите и бизнесът вече ще имат възможност да сравняват и избират най-добрите условия за доставка на закупени онлайн стоки. Това коментира председателят на Комисията за защита на потребителите (КЗП) Димитър Маргаритов по ТВ „Европа\" по повод новите правила за колетните пратки в ЕС и специалния сайт на Европейската комисия с тарифите на куриерските фирми за местни и трансгранични пратки. „ЕК си поставя за цел да събере и систематизира една голяма база данни, която ще бъде предоставена от доставчиците на такъв тип услуги. Тя ще съдържа информация за условията и цените, при които се осъществяват доставките на колетни пратки от съответния икономически оператор. Тази база данни ще бъде публикувана в специален сайт в интернет и от там потребителите ще могат да се информират и да сравняват условията\", обясни Маргаритов. „Когато един търговец предлага в своя онлайн магазин при условията на отпаднало геоблокиране стоки на една и съща цена за целия ЕС, той може да избере и съответния доставчик, който най-малко ще оскъпи сделката, за да бъде максимално изгодна и за неговия клиент\", посочи Маргаритов. Потребителят ще има възможност да направи сравнение и информиран избор на фирмата, която ще му предложи най-изгодни условия, когато реши да се възползва от правото на отказ от покупката в 14-дневен срок, тъй като в този случай разходите за връщането на стоката най-често са за сметка на клиента. Маргаритов обясни, че търсеният ефект с новите правила не е да се поставят пределни цени или да се унифицират тарифите, а да се даде възможност на двете страни за информиран и обективен избор по отношение на изгодността. Същевременно на национално равнище надзорните органи в съответните държави-членки ще могат да изискват всякакъв тип информация, която касае условията, при които тези доставчици предлагат своите услуги и да наблюдават дали те се спазват, както и да предприемат съответните мерки, когато това не е така. Така постепенно ще се стигне до намаляване на цените и до това разходите за куриерската услуга да не са чак толкова съществен компонент от една онлайн сделка, какъвто са сега.", "date": "2018.04.01", "title": "Колетните пратки стават по-изгодни"}
{"url": "http://standartnews.com/biznes/biovet_daryava_sportna_ploshtadka_na_peshtera_za_262_552_leva-370027.html", "text": "Компанията „Биовет\" АД ще изгради и дари на Пещера многофункционалната спортна площадка в двора на ОУ \"П.Р.Славейков\". Проектът бе изготвен от общината преди 3 години, но до този момент не са отпуснати целеви средства от бюджета на държавата за изграждането на съоръженията. До варианта най-голямото предприятие в Пещера и региона да финансира проекта се стигна след проведени разговори между кмета Николай Зайчев и „Биовет\" АД. На сесия на местния парламент миналата седмица общинските съветници дадоха съгласие компанията да реализира чрез дарение проект за изграждане на площадката на открито. Тя ще се състои от игрище за минифутбол, комбинирана площадка за баскетбол и волейбол, фитнес площадка, маса за тенис, външно осветление, изграждане на алеи, беседка, озеленяване и видеонаблюдение от „Биовет\". Стойността на проекта е 266 552, 47 лв.. Основната цел, която и ръководството на общината, и „Биовет\" си поставят с изграждането на спортните съоръжения, е създаването на по-добри условия за масов спорт сред децата и младежите в Пещера. \"Биовет е най-големият работодател и инвеститор в Община Пещера и региона. В края на миналата година дружеството стартира мащабна инвестиция за разширяване на производствените си мощности на стойност от 150 милиона евро. В резултат на това ще увеличим броя на работните места от 1110 на 1300. Това не е първата наша социална инициатива в помощ на общината и населението. Поредната стъпка в тази посока е този проект. Решението да направим това дарение отново идва да покаже нашата дългосрочна ангажираност към града и региона. „Биовет\" АД инвестира не само в нови производствени мощности и откриванете на нови работни места, но и в подпомагане на Община Пещера за изграждане на добра градска среда и условия за живеене, спорт и отдих на децата и жителите на Община Пещера\", отбеляза Кирил Домусчиев, председател на Надзорния Съвет на \"Биовет\".", "date": "2018.04.01", "title": "\"Биовет\" дарява спортна площадка на Пещера за 262 552 лева"}
{"url": "http://standartnews.com/lyubopitno/veche_polzvame_vsichki_uslugi_ot_mobilniya_si_operator_navsyakade_v_es-370007.html", "text": "От днес европейците ще имат достъп до онлайн съдържанието, за което са се абонирали у дома, където и да се намират в ЕС, съобщи пресслужбата на Европейската комисия. До момента например, нямаше възможност в чужбина да се гледат телевизионни програми. \"От 1 април, когато пътувате в ЕС, вече няма да пропускате любимите си филми, телевизионни сериали и спортни предавания, нито ще се лишавате от игрите или електронните книги, за които имате цифров абонамент. Правилата ще се прилагат за платени услуги, но доставчиците на безплатно съдържание също могат да се възползват от тях. Полза от тези разпоредби ще имат и доставчиците на онлайн съдържание, тъй като вече няма да им се налага да придобиват лицензи за държавите, в които пътуват техните абонати, се казва в изявление по темата на заместник-председателят на Европейската комисия Андрус Ансип и комисарят по въпросите на цифровата икономика и цифровото общество Мария Габриел. Отмяната на ограниченията, които не позволяваха на европейците да ползват при пътуване абонаментите си за цифрови медии и съдържание, е нов успех на цифровия единен пазар след ефективното премахване на таксите за роуминг, от което се ползват потребителите в цяла Европа от юни 2017 г. насам, се казва още в позицията.", "date": "2018.04.01", "title": "Вече ползваме всички услуги от мобилния си оператор навсякъде в ЕС"}
{"url": "http://standartnews.com/mneniya/shte_se_osvobodim_ot_greha_ako_badem_sas_spasitelya-370030.html", "text": "- Седмицата, която започна от днес - неделя Вайя - вечерта, е изключително важна, дори в древност наричана седмицата на пасхалния пост след светата Четиредесетница. Шестте седмици на Четиридесетницата са общо 6х7=42 дни, но в тях не влизат Лазаровден и Връбница, тоест остават 40-те дни на поста. Страстната седмица е извън него. През тази седмица дори църковното време е обърнато, за да ни помогне да се потопим в събитията от последните земни дни на Спасителя в Иерусалим. В понеделник сутринта след утренята се отслужва вечернята и така сутринта става вечер, а вечерта сутрин до Велика събота в полунощ, когато започва Пасхалната утреня. Седмицата се нарича Страстна от църковно-славянската дума „страст\", означаваща страдание, тоест „Седмица на Христовите страдания\". Сутрин излизаме от храма, навън е ден, но ние пребъдваме духовно в мрака на беззаконието, довело до временно отнетото Слънце на правдата – Христос Господ. Вечер излизаме от богослужба, но в душите ни грее светлината на Христовите спасителни страдания, които доведоха до изкупителната Му саможертва. По плът състрадаме, по дух разумяваме, съучастваме и съпроумяваме. През тази седмица е петъкът на Кръстното Разпятие, без който няма Възкресение. Молитвено причисляваме и себе си към онези човеци станали свидетели на тези събития, като водим вътрешната си самооценка и борба от мрак към светлина, от осъзнаване на беззаконието и отричането от него до приемането на Божия закон като единствено спасителен. - Светото Миро се състои от тридесетина съставки, които се накисват по време на Великия пост и през Страстната седмица буквално се вари в специален съд в притвора на храма. В древност се е палел огън, в който са се изгаряли остарелите одежди и храмови покривки, но днес се използва електричество, за да няма дим и пушек. По време на тридневното варене свещеници с епитрахили непрестанно четат св. Евангелие, с други свещеници постоянно разбъркват самото миро. - До Велики четвъртък, когато Патриархът и Синодните митрополити ще завършат мироваренето със специален молитвен чин, след което в специални съдове ще го занесат в синодната миротека за благочестиво съхранение. - С вяра, с целия си разум, с цялото си същество, с всичкото си „аз\" и със силно желание да проумеем какво се случва и да бъдем част от това велико събитие. Ако подчиним свободата си на Онзи, който дарява истинската свобода, защото Сам е свобода, ще получим именно освободеност от греха и свобода да сме едно с Христос, както в страданията, така и в тържеството на Възкресението.", "date": "2018.04.01", "title": "Ще се освободим от греха, ако бъдем със Спасителя"}
{"url": "http://standartnews.com/sport/rekord_na_maratona_v_stara_zagora-370010.html", "text": "Хиляди старозагорци и гости на града станаха свидетели на поредното трето издание на Маратон Стара Загора в който стартираха атлети от 17 нации. Той даде старт и на поредната верига от маратони, обединени под мотото „Бягането като начин на живот\". Организатори са Община Стара Загора, ММС, БОК, Асоциация „Спорт в свободното време\", СКЛА \"Берое\", СК \"Ракета\" и БФЛА. Шампион при мъжете е Ахмет Насеф (Ит) - 2:23,07 ч, а първи при жените победи Рут Матебо (Кен) с 2:48,11 ч. В полумаратона, който бе и валиден за държавното първенство стартираха 80 атлети от 31 клуба. Победата взе с резултат от световна класа Хилари Кипахумба (Кен) - 1:04,46 мин. Шампион на България е Исмаил Сенанджи (Евър Варна) - 1:07,04 мин, а при дамите Маринела Нинева (Локо Дряново) - 1:20,20 ч, а призьорите бяха наградени от главния организатор Анатоли Илиев. Всеки участник получи рекламна тениска, а успешно завършилите дистанциите 42 км, 21км и 10.5км бяха отличени и с медал за участие като спомен от събитието, имаше и парични премии за ветераните. Чрез томбола участниците получиха много предметни награди.", "date": "2018.04.01", "title": "Рекорд на маратона в Стара Загора"}
{"url": "http://standartnews.com/sport/bansko_priema_finalite_na_nauchi_se_da_karash_ski-370011.html", "text": "Ски курорт №1 Банско за поредна година е домакин на финалистите от 10-ото издание на проекта на Българската федерация по ски и Министерството на младежта и спорта \"Научи се да караш ски\". Победителите при момчетата и момичетата от Витоша, Парк Родопи, Пампорово, Осогово, Беклемето, Банско и Боровец получиха като награда 4-дневна ски ваканция на пистите под връх \"Тодорка\". Новите таланти в ските се обучават от професионалните ски инструктори на \"Юлен\" и са настанени в 4-звездната перла на града хотел \"Стражите \", където за тях се грижи екипа на управителя Димитър Ваканчин. В първия си ден от лагера в Банско финалистите се срещнаха и с президента на БФСки Цеко Минев и неговия заместник Георги Бобев. Двамата им пожелаха да продължат да обичат ските и планината. \"Това, че успяхме в последните 10 години да обучим 30 000 деца в проекта \"Научи се да караш ски\" е едно от най-големите постижения на федерацията ни, коментира Цеко Минев. - Българската федерация по ски бе наградена от ФИС като първата федерация успяла да реализира толкова мащабен проект в полза на децата и връщането им към снега. Това е проект пряко е свързан с планината и обичта на децата към зимните спортове, природата и нейното опазване. Желанието ни е тази програма да стигне до още повече деца, защото над 60% от миналите през нея остават в ските. Да се включат в \"Научи се да караш ски\" искат много училища и то от градове като Варна, Пловдив и Бургас, където няма в близост планина. Стотици писма има във федерацията и Районните инспекторати от желаещи да станат част от тази програма. Това е наистина признание за това което правим. За този период от почти седмица през който децата са в \"Научи се да караш ски\" те безплатно благодарение на Министерството на младежта и спорта,  спонсорите ни и всички курорти успяват да започнат да практикуват този наистина красив спорт - алпийските ски. Дано този проект продължи, защото чрез него децата стават по-здрави, обикват природата и искат да се сред нея и да практикуват любимия си спорт\".  През тази година програмата се осъществява с подкрепата на Мтел, Макс спорт и фирма VISTA AWT.", "date": "2018.04.01", "title": "Банско приема финалите на \"Научи се да караш ски\""}
{"url": "http://standartnews.com/sport/balgariya_s_evropeyska_titla_v_boksa_pri_zhenite-370014.html", "text": "Мелис Йонузова спечели европейската титла в категория до 69 кг от първенството на Стария континент по бокс за мъже и жени до 22 г. в Румъния. На финала тя не остави никакви шансове на полякинята Наталия Марчиковска, която е бронзова медалистка от световното за девойки в Индия миналата година, но при 75-килограмовите. Мелис проведе кратко проучване на съперничката си на ринга, след като се хвърли в атака и бе по-активната от двете до края на мача. В средата на третия рунд българката дори изпрати съперничката си в нокдаун. В крайна сметка и съдиите бяха единодушни и присъдиха победата на Мелис Йонузова с 5:0 гласа – 29:27, 30:27, 29:28, 30:27, 29:28. Това е първи златен медал от голямо първенство за състезателката на клуб „Омуртаг\" с личен треньор Фикрет Ереджебов. Тя има и бронз от европейското за девойки в Орду (Турция) през 2016 г., а миналата година в София остана пета. Довечера към 18:15 часа за своята пета титла на Европа на ринга в Румъния ще се качи Даниел Асенов. Той ще боксира в повторение на миналогодишния финал от същото първенство при 52-килограмовите срещу Габриел Ескобар Маскунано от Испания.", "date": "2018.04.01", "title": "България с европейска титла в бокса при жените"}
{"url": "http://standartnews.com/sport/katrin_taseva_s_palen_komplekt_medali_v_arena_armeets-370023.html", "text": "Българката Катрин Тасева спечели титлата на финала на бухалки и вече има пълен комплект медали на Световната купа по художествена гимнастика в София. Тасева изигра силно своята композиция и получи оценка от 17.850 точки. По-рано днес българката стана втора на обръч и трета на топка. Боряна Калейн завоюва бронз на обръч и се класира пета на топка. Втора на бухалки се класира Влада Николченко (Украйна) със 17.200 точки, а трета е Александра Солдатова (Русия) с 16.900 точки, която допусна грешки. Така до момента България има пет медала от днешните финали след титлата на ансамбъла на пет обръча. По-късно днес са финалите на лента при жените и на топки и въжета при ансамблите.", "date": "2018.04.01", "title": "Катрин Тасева с пълен комплект медали в \"Арена Армеец\""}
{"url": "http://standartnews.com/kultura/ot_lazarka_v_divotino_do_svetovnite_stseni-370009.html", "text": "Сорина Богомилова от много години е солистка на Националният ансамбъл за народни песни и танци \"Филип Кутев\". Тя е родена в пернишкото село Дивотино и държи да я представят като граовска певица. В личния си репертоар има много стари песни, научени от дивотинските баби. С тях тя е е получавала бурните аплодисменти на публиката по цял свят. Пътят към световните сцени е започнал от лазаруването в Дивотино. Лазарица в народния календар е голям празник. В днешното си духовно невежество сякаш не сме много наясно кое е евангелското събитие от земния път на Спасителя Христос, което се почита на този ден. А това е най-голямото чудо, извършено от Спасителя.  Светото писание разказва как Неговият приятел Лазар бил болен и при Иисус дошли сестрите Мария и Марта, за да Му кажат, че този, когото обича е болен.  Като чува това, Иисус отговаря, че тая болест не е за умиране, а за слава Божия и да се прослави чрез нея Син Божий. Така се стига до най-голямото чудо на Спасителя - Възкресението на починалия преди четири дни Лазар. Като отишъл до гробницата му в една пещера,  Иисус извикал: Лазаре, излез вън! Лазар станал, така, както бил положен в гроба, но Иисус   поръчал да му махнат погребалните повивки и да го оставят да ходи. \"Тогава мнозина от иудеите, които бяха дошли при Мария и видяха, що стори Иисус, повярваха в Него\" (Иоан 11:45), ни учи светото Евангелие.  За да стане ясно колко голям е този празник,  е редно да се отбележи, че  това е когато празничното богослужение в храма не е в неделя и се отличава с необикновена проникновеност и значимост. Специален е този празник и в народния календар - особено пъстър, весел и цветен. В Пернишкия край най-големият празник  за ергените са маскарадните игри  на Васильовден. Лазарица пък е най-големият момински празник,  не само в Граово, както се нарича тази част от Шоплука, където са Перник и Брезник.  На този ден групи малки момчета и моми - лазарки, обхождат къщите и поздравяват стопаните като пеят песни за всеки член от семейството. В лазаруването са важни момичетата,  но ги съпровождат и момчета. Те носят кошницата с яйцата, дарени от стопаните на къщата, които лазарките са благословили с песните си. А благословът пак е  за плодородие по полето, но и за лично щастие на хората от дома. Тези песни- благопожелания  са за  момче,  за момиче,  за децата,   за стопанката. Има и песни,  които се пеят по пътя, докато лазарките обикалят. Всичките тези песни се пеели само на Лазарица и по никакъв повод в друг ден от годината, спомня си сега именитата певица Сорина Богомилова, която има в репертоара си Като била малка от читалището ги организирали да лазаруват, но нейният татко не бил много съгласен Сорина да обикаля с тях. Тогава тя била само танцьорка в състава на читалището  и още не се изявявала  като певица, макар да пеела в училищния хор. Учителката й по музика усетила таланта й да пее и препоръчала фолклорният ансамбъл на тогавашния \"Дом на миньора\" в Перник с ръководител Боян Нанков, когото и досега Сорина определя като свой най-добър учител. При него певицата  се усъвършенствала,  докато завърши средното училище и още преди да навърши 18 години вече станала солистка, първо и за кратко в ансамбъла на армията, а след това, от 1985 г. до сега -  в Държавния ансамбъл \"Филип Кутев\". С ансамбъла граовската певица е участвала в концерти из цяла България и на много места по света. С квартета \"Деница\" и създаденото от нея трио \"Вечерница\", като солист с други формации  Сорина е представяла любимите си граовски песни в Япония, Индия, САЩ, Израел, където й предстои в скоро време концерт, на много други места по света. Навсякъде публиката ни  става на крака, аплодира ни бурно и много хора се просълзяват на песните ни, разказва  Сорина и допълва с малко тъга,  че у нас автентичните граовски песни са сравнително малко познати. Разбира се, тя има направени много записи за националното радио. От скоро с финансовата помощ на бизнесмена Марио Агонцев от Перник  тя заснема и клипове с най-популярните си дивотниски песни. Нейните песни се изучават в много от българските музикални училища. Пеят ги млади певици и тя с готовност им помага. Самата тя  е самородна и до голяма степен но всеки път с благодарност споменава имената на изпълнители, от които се е учила. За нея чистотата на местния фолклор и запазването на специфичните орнаменти в граовската песен с характерното й  т. нар. тресене е много важно. Сега много я радва това, че внукът й Бехи, който е само на три и половина години и живее с родителите си в Холандия,  сам пуска нейните песни и вече припява с видеото на баба си. Любимото му парче е шеговитата песен \"Събра се родата да жени момата\". Мъникът живее в четириезична среда и се справя с майчините езици на мама и тате, но и с английски и холандски. Но песните на баба Сори пее на дивотински. Бехи, дъщерята Снежанка и нейният съпруг Сеид, както и родителите й, които си живеят в Дивотино,  са най-важното нещо за Сорина, но тя е откровена, че все пак нейният живот си е народната песен.  В дългогодишната си кариера тя е участвала и в много и различни проекти. Работи с едни от най-известните поп изпълнители на България - Нели Рангелова, Диана Дафова, Графа и др. Нейният глас може да се чуе и в музикалното оформление на много филми и това се дължи на творческото й сътрудничество с  композитора и музикант Николай Иванов - Ом. Работила е с и е много забавно да се чуе как звучи граовската певица, изпълнявайки песен на японски език. Сега има нови проекти, свързани с Израел, където я канат за концерти и майсторски класове. Предстоят записи с едни от най-добрите македонски изпълнители по тяхна покана. Чака да се оправи времето, за да продължи да снима клипове с дивотински песни и се радва, че идеята й всяка година да се прави събор на граовския фолклор е на път да се сбъдне. А в родното й село Дивотино всяка година лазарки обхождат къщите. Момичетата пеят изпълняваната по света от Сорина старинна песен: Ой, Лазаре, Лазаре, тука ни са казали, че има мома и момче. Я момата годете, а момчето женете... Украсената с цветя кошница се носи от две момчета. В нея стопанката слага яйцата и другите дарове. Лазарките се хващат под ръка и отново запявят „Ой Лазаре...\" Кой знае, може пък между тези лазарки да е и някоя бъдеща именита изпълнителка като Сорина.", "date": "2018.04.01", "title": "От лазарка в Дивотино до световните сцени"}
{"url": "http://standartnews.com/sport/dvoyno_zlato_za_gratsiite_v_arena_armeets-370017.html", "text": "Българският ансамбъл спечели златния медал на финала на пет обръча на Световната купа по художествена гимнастика в \"Арена Армеец\" в София. Симона Дянкова, Лаура Траатс, Мадлен Радуканова, Теодора Александрова и Елена Бинева вдигнаха на крака публиката в залата със своето изпълнение и получиха оценка от 20.850 точки (най-високата им до този момент на Световната купа в София, 12.300 за трудност). Това е второ златно отличие за възпитаничките на Весела Димитрова след титлата в многобоя снощи. Сребърното отличие стана притежание на ансамбъла на Япония с 19.800 точки (12.000 за трудност). Италия спечели бронза с 19.650 точки. Ръководството на италианския тим подаде контестация за оценката, но тя беше отхвърлена. По-късно днес са финалите на бухалки и лента при жените, както и на три топки и две въжета при ансамблите.", "date": "2018.04.01", "title": "Двойно злато за грациите в \"Арена Армеец\""}
{"url": "http://standartnews.com/svyat/obzor_ot_dnes_onlayn_targoviyata_v_es_stana_podostapna-370016.html", "text": "Ако пътувате в страни от Европейския съюз, вече няма да пропускате любимите си филми, телевизионни сериали и спортни предавания, нито ще се лишавате от игрите или електронните книги, за които имате цифров абонамент. Дискриминационното геоблокиране при онлайн пазаруването и използването на различни предплатени услуги в ЕС падна от 1 април. Европейците имат достъп до онлайн съдържанието, за което са се абонирали у дома, където и да се намират в ЕС, съобщи пресслужбата на Европейската комисия. В специално изявление по този повод на зам.-председателя на Европейската комисия Андрус Ансип, комисаря по въпросите на цифровата икономика и цифровото общество Мария Габриел, българския министър на транспорта, информационните технологии и съобщенията Ивайло Московски и членовете на Европейския парламент Павел Свобода и Жан-Мари Кавада, се казва, че интересите на гражданите са в центъра на всички европейски инициативи в областта на цифровизацията. Досега някои доставчици не позволяваха да се пазарува или да се използват абонаменти в други държави, различни от родната. „До този момент не бе възможно да използвате абонаментите като HBO Go или Netflix, или Spotify, когато сте ги закупили у дома и пътувате в чужбина по работа или на почивка. Това от 1 април вече ще бъде възможно благодарение на правилата, които приехме в Европейския парламент\", заяви евродепутатът Ева Майдел, която е докладчик за Групата на ЕНП в Комисията по вътрешен пазар. Геоблокирането се считаше за дискриминационна практика, възпрепятстваща достъпа на бизнеса и потребителите до продукти и услуги на сайтовете в някои държави членки. Новите правила премахват и необоснованата бариера в електронната търговия. Очаква се, че мярката ще стимулира онлайн икономиката. Краят на геоблокирането означава по-широк избор и възможност за по-добри сделки. От улеснението ще се възползват 29 млн. потребители, изчислиха от ЕК. Новите правила са пряк отговор на промените в поведението и навиците на европейските граждани, които използват нови технологии. Между 2010 и 2014 г. разходите на потребителите за видео абонаменти са се увеличили със 113 % годишно, а между 2014 и 2015 г. броят на потребителите се е увеличил с 56 на сто. Поне 29 млн. души (5,7% от потребителите) в ЕС биха могли да се възползват от трансграничната преносимост, като в бъдеще техният брой ще нарасне значително. Очаква се до 2020 г. той да достигне до 72 млн. души. Почти 60 на сто от младите европейци заявяват, че възможността да ползват абонаментите си при пътуване е важен въпрос при избора на онлайн услуги. Преносимостта на тези услуги дава отговор на предпочитанията на потребителите, като същевременно ще помогне на доставчиците да увеличат броя на абонатите си.", "date": "2018.04.01", "title": "ОБЗОР: От днес онлайн търговията в ЕС стана по-достъпна"}
{"url": "http://standartnews.com/svyat/20_avtobusa_s_balgari_blokirani_na_srabskoungarskata_granitsa-370013.html", "text": "След подадени малко преди полунощ срещу 1 април сигнали в Министерството на външните работи за забавяне на около 20 автобуса с български граждани на ГКПП \"Хоргош-Рьоске\" на сръбско-унгарската граница, посолството на България в Будапеща е оказало незабавно съдействие на чакащите ни сънародници, съобщават от външното ведомство. След осем разговора с главния дежурен на МВР-Унгария е установено, че от март на граничните пунктове на Унгария се извършва постоянна операция \"Сухопътни граници 2018\". Това важи особено за уязвимите за миграционен натиск направления. Операцията включва тотална проверка на всички моторни превозни средства, влизащи в страната от Сърбия. Властите обръщат особено внимание на ТИР-автомобили и автобуси. Това е причината за забавянето на автобусите с българи, сред които и ученици. МВнР е уведомило своевременно подалите сигнала за операция \"Сухопътни граници 2018\". От ведомството напомнят, че отбелязването на католическия Великден, намаленият брой служители на граничен контрол и парламентарните избори в Унгария на 8 април също може да утежнят преминаването през страната. ГКПП \"Хоргош-Рьоске\" е върху основната пътна артерия, водеща от България към Виена.", "date": "2018.04.01", "title": "20 автобуса с българи блокирани на сръбско-унгарската граница"}
{"url": "http://standartnews.com/kultura/na_masata_desislava_stoyanova_i_sasho_kadiev-370006.html", "text": " Много добре си я спомням тази първа среща - в офиса на продуцентите ни на „Оборище\". Сашо е от хората, които бързо и лесно скъсяват дистанцията, така че беше забавно. Шегувахме се как ще стоим под шапката „Преди обед с Деси и Кадиев\". В онзи начален етап имаше идея да излезем с тези имена в противовес на естествените ни роли: „Аз Сериозната\" и „Той Лежерният\". Половин час по-късно вече снимахме демо за предаването.  Тогава Стоянова не приличаше на себе си от сега. Беше едно така по-скромно момиче - имаше много дълга коса, носеше дънки. Притеснена ми изглеждаше и уплашена. То всички бяхме уплашени, де. Говорихме си какво ще стане, наистина бяхме приели цялата работа малко на шега. Искам обаче да ви кажа, че от тогава ролите ни се обърнаха. Ако тя в онези времена беше професионален журналист, а аз професионален суетник, то сега професионалният суетник е тя. Само я погледнете как изглежда: ходи на процедури, редовна е във фитнеса, поддържа се красива и се притеснява как изглежда. Аз въобще нямам подобни притеснения, само това ще ви кажа.  Каквото можахме - сдържахме. Каквото не успяхме – изби. 6 февруари 2012-а започна с новините за наводнението в село Бисер, за жертвите и пострадалите. Така че далеч не беше най-ведрият и подходящ ден за старт на едно замислено като позитивно и усмихнато предаване, но се справихме. Някак си. Първият ни гост беше Мариус Куркински. Никога няма да забравя усещането, че времето не стига, за да го питам всичко, което искам. Култов спомен ми е как към края на интервюто след някакъв мой пореден въпрос Сашо ме отряза: Не, не, това не е важно, кажи еди какво си.   Така е, в първите ефири бяхме достатъчно стреснати и притеснени, за да успеем да не прехвърляме вината върху другия. Малко по-късно започнаха големи разправии на базата на нашите фундаментални разбирания за живота. От едната страна - строгата, желязна дисциплина на журналиста в лицето на Стоянова. В другия край на въжето - разхайтеният артист от софийски театър, който въобще не отдава значение на подробностите. И тук се получи сблъсъка, който трая немалко време. Но се оправи - отне ни само няколко години. И ето сега всичко е идеално. Слава Богу, предаването върви много добре. Екипът е страхотен, вече отлично наместен - всеки по веригата е точният човек, рейтингите са много добри. Даже вървят и нагоре през последните години, стигали сме изключителни резултати в отделни моменти - а извънредни за този сутрешен слот. Абе, въобще, добре са нещата - седем сезона. Живот и здраве, завършваме шест календарни години. Хората много ни гледат, пишат ни редовно, пращат ни писма. Понеже пътувам из цяла България да играя театър - че това ми е все пак професията, след представление ми казват: „Сашо, с Деси ви гледаме всеки ден. Много ви благодарим, че ви има. Толкова сте приятни, образователни, интересни - има какво да научи човек\". Абе, въобще, когато си вършиш работата със сърце, защото страстта е това, което  движи нещата, винаги има добри резултати.  С Танчето се запознах първо през разказите на Сашо за нея, а след това, честно казано, не помня кога и как стана запознанството на живо. Тя е прекрасна и Сашо е голям щастливец, че има жена като нея до себе си.  Запознах се с мъжа й Вельо случайно един ден пред телевизията. Той беше дошъл да я вземе. Тогава той нямаше особено високо мнение за мен, но после разбра, че съм прекрасен човек. И сега, като се видим, винаги си казваме прекрасни неща. После ги поканих официално на рожден ден на дъщеря си, те дойдоха с близнаците и така затвърдихме добрите отношения.  Жоро е много добър и много спонтанен човек. Не мисля, че „раздаването на правосъдие\" е жанр, който владее. Той е много добронамерен в даването на съвети. Не е от хората, които се налагат. Кипи от енергия, от нови идеи и това е страхотно. Освен това е ходеща „база данни\" за всички, които по някакъв начин някога са били част от културния живот у нас. Едно от прекрасните неща в „Преди обед\" е екипът, който успяхме да изградим в годините и това, че мнението на всеки се чува. Всички сме брънки от една верига, която движи вече добре смазаната машина на нашето предаване и се чувстваме прекрасно.  Жоро наистина е много благ и приятен.  Никога не раздава правосъдие в оня смисъл, авторитарния. Съгласен съм с Деси, че винаги знае какво да каже и то по много мек и умен начин, за да може хем да ти покаже къде грешиш, хем да ти даде акъл да се подобриш. Просто Тошев разбира от работа с хора – добър психолог е. Аз съм щастлив, че работим с него, защото той е много опитен и винаги може да ти каже точните думи.  Да. Много разтърсващи лични истории са били част от „Преди обед\". Истории за победи и загуби, за големи болки. Никога няма да забравя историята на 19-годишната Даяна, която почина след раждането на сина си заради лекарска грешка и неадекватната реакция на куп болници. Работих по този случай, когато детенцето й вече беше на 3 години, а виновните още не бяха категорично установени и наказани. В съзнанието ми се е запечатал един кадър – как майка й и синът й, който никога няма да види своята майка, излизат от апартамента в панелния блок в „Люлин\", на чиято врата виси некролог със снимка от абитуриентския бал на Даяна. Животът понякога е смазващо жесток. Това, което ме радва, е, че историите с добър край, преобладават в „Преди обед\". Веднага се сещам за две от поредиците ни, които сега се завръщат на екран – предизвикателството „Промени се\" и „Не/зависимите\". В новия сезон на „Промени се\" помагаме на няколко  човека, от които две бъдещи абитуриентки, да влязат в перфектната форма, като по пътя се научат как да се хранят, да спортуват и да живеят здравословно –нещо, което ще им е полезно за цял живот. Рестартираме това предизвикателство на фона на статистиката, която показва, че 1 от всеки 3 деца у нас е с наднормено тегло. В новия сезон на „Не/зависимите\" проследяваме отблизо стъпка по стъпка лечението на няколко човека, попаднали в лапите на зависимостта.  Интересното на нашата работа е, че всеки ден ни гостуват различни хора с различни съдби и човек винаги има какво да научи от тях и да се замисли, да се развълнува, да се зарадва, да се натъжи. Много истории са пораждали в мен тъга и емпатия. Участничка във „Фермата\", млада майка на момченце, беше загубила съпруга си. Мисля, той беше починал внезапно. В момента, в който тя разказваше, че се оправя сама с детето, я прекъснах: „Синът ти какво пита за баща си?\". И тя отговори как малкият задавал въпроса: \"Защо татко не ме взима от детска градина?\". И тук аз буквално се разплаках. Защото си дадох сметка, че и аз имам малка дъщеря, която ходи на детска градина, а аз я прибирам от там. В тоя момент си дадох сметка как в живота няма дадености. И че щастието и радостта на човека са не само  лична грижа, но и късмет, и Божия воля. Животът е толкова крехък. - Вкъщи се радват на моята работа. Критики съм имал, разбира се, и от Танчето, и от майка ми. Детето е още малко да си позволява подобни реплики, но сигурно скоро и то ще почне. Сред недостатъците и предимствата ми са моята самонадеяност и самоувереност. Тоест аз не приемам много забележки което по някой път ми изяжда главата. Така че нямаме особени търкания заради критиката към работата ми. - Да. Беше преди години. Мария, жената на Стефан Данаилов, светла й памет, беше още жива. Случайно се видяхме с нея в един парк. Тя много ме похвали: „Саше, всяка стурин те гледам. Удоволствие ми прави вашето предаване и твоето присъствие там. Радвам се за теб\". Много хубави думи. После съм питал Мастера какво мисли за работата ми и той каза, че нещата са много добре, че е с мен. Човекът наистина се радва - гледа ме, когато може. - Готвя се за нови репетиции, живот и здраве. А иначе играя театър редовно - имам десет активни представления, десет роли. Половината са ми в Малък градски театър „Зад канала\", където съм актьор на щат и откъдето тръгна моята театрална кариера. Другите са частни продукции. Пътуваме буквално из цяла България. Има седмици, в които съм във Варна, Сливен, Пловдив и се връщам. Следващата седмица пък съм в Бургас, в Разград. Дай, Боже, все да е така. - Ооо, 24 часа са много нищожно време за дейностите, които един съвременен, работещ човек извършва. Не знам защо така го организираха времето, това за мен е недомислена работа. Как да спиш поне една част от 24-те часа и да искат от теб да си страхотен на всичките фронтове. Да си свестен баща в семейството и да имаш време за близките си, да си вършиш работата добре и да имаш време за нея. Не е работата добре опечена - ако обичат да го увеличат това време. Аз съм „за\" всеки ден да е 48 часа. - Вероятно съм бил много малък, нямам ясен спомен. През годините съм го гледал много пъти, защото се върти почти денонощно по БНТ - хората го обичат и има защо. Много, много хубав филм с прекрасни актьори. - Със своята майка Катето Евро се спогаждам много добре. Ние си играем в едно представление – „Горката Франция\". Вече много години пътуваме с него из цяла България, играем го редовно. И в София го има в „Сълза и смях\" и се справяме чудесно и двамата. Аз й помагам понякога, когато нещо... Но вече няма какво да й помагам, тя си напредва жената. Бихме играли заедно и в друг спектакъл. - С времето. Сашо е свръхенергичен човек и някак си успява да съчетае телевизията с театъра и игрите по нощите - и това да не му пречи да функционира нормално. Как става тази работа – още една загадка, която не мога да разгадая. - В „Скъперникът\" на Лили Абаджиева е брилянтен, неслучайно взе „Икар\" за тази роля. Много харесвам и комедийните му превъплъщения. „Горката Франция\" и „Досадникът\" са представления, които задължително трябва  да бъдат гледани. Това е смехотерапия от най-високо ниво. - Мисля, че за първи път се видяхме на живо след едно представление в „Зад канала\". Говорихме си как Сашо е такъв, какъвто е - и това е положението. Хубавото е, че с времето ме напусна амбицията да го променям. Това е много важен житейски урок, който научих покрай него – да приемаш хората такива, каквито са. И да не им се сърдиш, че някои неща просто не ги правят така, както ти си представяш, че трябва. - Опитваме се. Безуспешно. 6-та година. - О, те са много. Не е задължително имената им да са известни. Истинските жени са тези, които знаят кои са и къде искат да бъдат, вярват в себе си, без да са самонадеяни. Умеят да се учат от грешките си, да мечтаят, да обичат и се обичат достатъчно, за да не се вграждат до обезличаване. - Не мисля. Винаги съм имала подкрепата на Вельо. Без да се натрапва, тя винаги е там, когато имам нужда. Знам, че мога да се опра. А за популярността - тя е правопропорционална на успеха на „Преди обед\". Въпреки че следим рейтингите и те са категорични, е много приятна изненада, когато на всяка крачка те спират хора, които буквално грейват и казват едно и също: „Гледаме ви, страхотни сте, продължавайте все така.\" Зарежда. Ние сме вложили много през тези 6 години и е прекрасно, когато виждаш, че това, в което ти намираш смисъл, носи смисъл и на публиката ти.", "date": "2018.04.01", "title": "НА МАСАТА: Десислава Стоянова и Сашо Кадиев"}
{"url": "http://standartnews.com/svyat/rusiya_razpitva_frantsiya_i_angliya_za_otravyaneto_na_skripal-369999.html", "text": "Външното министерство на Русия огласи вчера списъци с въпроси към Великобритания и Франция относно отравянето на бившия руски двоен агент Сергей Скрипал и неговата дъщеря, предадоха АП и ТАСС. Въпросите - 14 към Лондон и 10 към Париж - се съсредоточават до френското участие в разследването на покушението с нервнопаралитично вещество в английския град Солсбъри в началото на март. Великобритания обяви, че баща и дъщеря Скрипал са атакувани с вещество, разработено в бившия Съветски съюз, и посочи Русия като извършител на престъплението, което обвинение Русия отхвърля. С въпросниците Москва иска обяснение на какво основание към разследването са били привлечени французи и пита доколко те са експерти по бойните отровни вещества. Освен това руската страна се интересува как така френските експерти са установили, че използваното вещество в Солсбъри е с руски произход и разполагат ли във Франция с образци от групата бойни агенти \"Новичок\". Подобни въпроси са отправени и към британската страна, включително Лондон уведомил ли е Организацията за забрана на химическите оръжия за включването на Париж към разследването и предадени ли са на организацията изводите на френските следователи. Русия пита какво общо има Франция със случилото се с двама руски граждани във Великобритания и по кои свои процесуални законодателни текстове британците канят чужда държава да участва във вътрешно британско разследване.", "date": "2018.04.01", "title": "Русия разпитва Франция и Англия за отравянето на Скрипал"}
{"url": "http://standartnews.com/mneniya/na_masata_desislava_stoyanova_i_sasho_kadiev-370006.html", "text": " Много добре си я спомням тази първа среща - в офиса на продуцентите ни на „Оборище\". Сашо е от хората, които бързо и лесно скъсяват дистанцията, така че беше забавно. Шегувахме се как ще стоим под шапката „Преди обед с Деси и Кадиев\". В онзи начален етап имаше идея да излезем с тези имена в противовес на естествените ни роли: „Аз Сериозната\" и „Той Лежерният\". Половин час по-късно вече снимахме демо за предаването.  Тогава Стоянова не приличаше на себе си от сега. Беше едно така по-скромно момиче - имаше много дълга коса, носеше дънки. Притеснена ми изглеждаше и уплашена. То всички бяхме уплашени, де. Говорихме си какво ще стане, наистина бяхме приели цялата работа малко на шега. Искам обаче да ви кажа, че от тогава ролите ни се обърнаха. Ако тя в онези времена беше професионален журналист, а аз професионален суетник, то сега професионалният суетник е тя. Само я погледнете как изглежда: ходи на процедури, редовна е във фитнеса, поддържа се красива и се притеснява как изглежда. Аз въобще нямам подобни притеснения, само това ще ви кажа.  Каквото можахме - сдържахме. Каквото не успяхме – изби. 6 февруари 2012-а започна с новините за наводнението в село Бисер, за жертвите и пострадалите. Така че далеч не беше най-ведрият и подходящ ден за старт на едно замислено като позитивно и усмихнато предаване, но се справихме. Някак си. Първият ни гост беше Мариус Куркински. Никога няма да забравя усещането, че времето не стига, за да го питам всичко, което искам. Култов спомен ми е как към края на интервюто след някакъв мой пореден въпрос Сашо ме отряза: Не, не, това не е важно, кажи еди какво си.   Така е, в първите ефири бяхме достатъчно стреснати и притеснени, за да успеем да не прехвърляме вината върху другия. Малко по-късно започнаха големи разправии на базата на нашите фундаментални разбирания за живота. От едната страна - строгата, желязна дисциплина на журналиста в лицето на Стоянова. В другия край на въжето - разхайтеният артист от софийски театър, който въобще не отдава значение на подробностите. И тук се получи сблъсъка, който трая немалко време. Но се оправи - отне ни само няколко години. И ето сега всичко е идеално. Слава Богу, предаването върви много добре. Екипът е страхотен, вече отлично наместен - всеки по веригата е точният човек, рейтингите са много добри. Даже вървят и нагоре през последните години, стигали сме изключителни резултати в отделни моменти - а извънредни за този сутрешен слот. Абе, въобще, добре са нещата - седем сезона. Живот и здраве, завършваме шест календарни години. Хората много ни гледат, пишат ни редовно, пращат ни писма. Понеже пътувам из цяла България да играя театър - че това ми е все пак професията, след представление ми казват: „Сашо, с Деси ви гледаме всеки ден. Много ви благодарим, че ви има. Толкова сте приятни, образователни, интересни - има какво да научи човек\". Абе, въобще, когато си вършиш работата със сърце, защото страстта е това, което  движи нещата, винаги има добри резултати.  С Танчето се запознах първо през разказите на Сашо за нея, а след това, честно казано, не помня кога и как стана запознанството на живо. Тя е прекрасна и Сашо е голям щастливец, че има жена като нея до себе си.  Запознах се с мъжа й Вельо случайно един ден пред телевизията. Той беше дошъл да я вземе. Тогава той нямаше особено високо мнение за мен, но после разбра, че съм прекрасен човек. И сега, като се видим, винаги си казваме прекрасни неща. После ги поканих официално на рожден ден на дъщеря си, те дойдоха с близнаците и така затвърдихме добрите отношения.  Жоро е много добър и много спонтанен човек. Не мисля, че „раздаването на правосъдие\" е жанр, който владее. Той е много добронамерен в даването на съвети. Не е от хората, които се налагат. Кипи от енергия, от нови идеи и това е страхотно. Освен това е ходеща „база данни\" за всички, които по някакъв начин някога са били част от културния живот у нас. Едно от прекрасните неща в „Преди обед\" е екипът, който успяхме да изградим в годините и това, че мнението на всеки се чува. Всички сме брънки от една верига, която движи вече добре смазаната машина на нашето предаване и се чувстваме прекрасно.  Жоро наистина е много благ и приятен.  Никога не раздава правосъдие в оня смисъл, авторитарния. Съгласен съм с Деси, че винаги знае какво да каже и то по много мек и умен начин, за да може хем да ти покаже къде грешиш, хем да ти даде акъл да се подобриш. Просто Тошев разбира от работа с хора – добър психолог е. Аз съм щастлив, че работим с него, защото той е много опитен и винаги може да ти каже точните думи.  Да. Много разтърсващи лични истории са били част от „Преди обед\". Истории за победи и загуби, за големи болки. Никога няма да забравя историята на 19-годишната Даяна, която почина след раждането на сина си заради лекарска грешка и неадекватната реакция на куп болници. Работих по този случай, когато детенцето й вече беше на 3 години, а виновните още не бяха категорично установени и наказани. В съзнанието ми се е запечатал един кадър – как майка й и синът й, който никога няма да види своята майка, излизат от апартамента в панелния блок в „Люлин\", на чиято врата виси некролог със снимка от абитуриентския бал на Даяна. Животът понякога е смазващо жесток. Това, което ме радва, е, че историите с добър край, преобладават в „Преди обед\". Веднага се сещам за две от поредиците ни, които сега се завръщат на екран – предизвикателството „Промени се\" и „Не/зависимите\". В новия сезон на „Промени се\" помагаме на няколко  човека, от които две бъдещи абитуриентки, да влязат в перфектната форма, като по пътя се научат как да се хранят, да спортуват и да живеят здравословно –нещо, което ще им е полезно за цял живот. Рестартираме това предизвикателство на фона на статистиката, която показва, че 1 от всеки 3 деца у нас е с наднормено тегло. В новия сезон на „Не/зависимите\" проследяваме отблизо стъпка по стъпка лечението на няколко човека, попаднали в лапите на зависимостта.  Интересното на нашата работа е, че всеки ден ни гостуват различни хора с различни съдби и човек винаги има какво да научи от тях и да се замисли, да се развълнува, да се зарадва, да се натъжи. Много истории са пораждали в мен тъга и емпатия. Участничка във „Фермата\", млада майка на момченце, беше загубила съпруга си. Мисля, той беше починал внезапно. В момента, в който тя разказваше, че се оправя сама с детето, я прекъснах: „Синът ти какво пита за баща си?\". И тя отговори как малкият задавал въпроса: \"Защо татко не ме взима от детска градина?\". И тук аз буквално се разплаках. Защото си дадох сметка, че и аз имам малка дъщеря, която ходи на детска градина, а аз я прибирам от там. В тоя момент си дадох сметка как в живота няма дадености. И че щастието и радостта на човека са не само  лична грижа, но и късмет, и Божия воля. Животът е толкова крехък. - Вкъщи се радват на моята работа. Критики съм имал, разбира се, и от Танчето, и от майка ми. Детето е още малко да си позволява подобни реплики, но сигурно скоро и то ще почне. Сред недостатъците и предимствата ми са моята самонадеяност и самоувереност. Тоест аз не приемам много забележки което по някой път ми изяжда главата. Така че нямаме особени търкания заради критиката към работата ми. - Да. Беше преди години. Мария, жената на Стефан Данаилов, светла й памет, беше още жива. Случайно се видяхме с нея в един парк. Тя много ме похвали: „Саше, всяка стурин те гледам. Удоволствие ми прави вашето предаване и твоето присъствие там. Радвам се за теб\". Много хубави думи. После съм питал Мастера какво мисли за работата ми и той каза, че нещата са много добре, че е с мен. Човекът наистина се радва - гледа ме, когато може. - Готвя се за нови репетиции, живот и здраве. А иначе играя театър редовно - имам десет активни представления, десет роли. Половината са ми в Малък градски театър „Зад канала\", където съм актьор на щат и откъдето тръгна моята театрална кариера. Другите са частни продукции. Пътуваме буквално из цяла България. Има седмици, в които съм във Варна, Сливен, Пловдив и се връщам. Следващата седмица пък съм в Бургас, в Разград. Дай, Боже, все да е така. - Ооо, 24 часа са много нищожно време за дейностите, които един съвременен, работещ човек извършва. Не знам защо така го организираха времето, това за мен е недомислена работа. Как да спиш поне една част от 24-те часа и да искат от теб да си страхотен на всичките фронтове. Да си свестен баща в семейството и да имаш време за близките си, да си вършиш работата добре и да имаш време за нея. Не е работата добре опечена - ако обичат да го увеличат това време. Аз съм „за\" всеки ден да е 48 часа. - Вероятно съм бил много малък, нямам ясен спомен. През годините съм го гледал много пъти, защото се върти почти денонощно по БНТ - хората го обичат и има защо. Много, много хубав филм с прекрасни актьори. - Със своята майка Катето Евро се спогаждам много добре. Ние си играем в едно представление – „Горката Франция\". Вече много години пътуваме с него из цяла България, играем го редовно. И в София го има в „Сълза и смях\" и се справяме чудесно и двамата. Аз й помагам понякога, когато нещо... Но вече няма какво да й помагам, тя си напредва жената. Бихме играли заедно и в друг спектакъл. - С времето. Сашо е свръхенергичен човек и някак си успява да съчетае телевизията с театъра и игрите по нощите - и това да не му пречи да функционира нормално. Как става тази работа – още една загадка, която не мога да разгадая. - В „Скъперникът\" на Лили Абаджиева е брилянтен, неслучайно взе „Икар\" за тази роля. Много харесвам и комедийните му превъплъщения. „Горката Франция\" и „Досадникът\" са представления, които задължително трябва  да бъдат гледани. Това е смехотерапия от най-високо ниво. - Мисля, че за първи път се видяхме на живо след едно представление в „Зад канала\". Говорихме си как Сашо е такъв, какъвто е - и това е положението. Хубавото е, че с времето ме напусна амбицията да го променям. Това е много важен житейски урок, който научих покрай него – да приемаш хората такива, каквито са. И да не им се сърдиш, че някои неща просто не ги правят така, както ти си представяш, че трябва. - Опитваме се. Безуспешно. 6-та година. - О, те са много. Не е задължително имената им да са известни. Истинските жени са тези, които знаят кои са и къде искат да бъдат, вярват в себе си, без да са самонадеяни. Умеят да се учат от грешките си, да мечтаят, да обичат и се обичат достатъчно, за да не се вграждат до обезличаване. - Не мисля. Винаги съм имала подкрепата на Вельо. Без да се натрапва, тя винаги е там, когато имам нужда. Знам, че мога да се опра. А за популярността - тя е правопропорционална на успеха на „Преди обед\". Въпреки че следим рейтингите и те са категорични, е много приятна изненада, когато на всяка крачка те спират хора, които буквално грейват и казват едно и също: „Гледаме ви, страхотни сте, продължавайте все така.\" Зарежда. Ние сме вложили много през тези 6 години и е прекрасно, когато виждаш, че това, в което ти намираш смисъл, носи смисъл и на публиката ти.", "date": "2018.04.01", "title": "НА МАСАТА: Десислава Стоянова и Сашо Кадиев"}
{"url": "http://standartnews.com/svyat/na_velikden_papata_prizova_za_mir_v_svetite_zemi-370015.html", "text": "В посланието си \"Урби ет орби\" (Към града и към света) по случай католическия Великден папа Франциск призова за мир в Светите земи два дни, след като 15 палестинци бяха застреляни от израелски войници на границата между ивицата Газа и Израел, и заяви, че конфликтът в региона \"не пощадява беззащитните\", предаде Ройтерс. В посланието си от централния балкон на базиликата \"Свети Петър\" папата също призова да се сложи край на \"касапницата в Сирия\" и да се допусне там хуманитарна помощ, както и за мир в Южен Судан и Демократична република Конго. Франциск призова за \"помирение в Светите земи, които в тези дни също изпитват раните на продължаващ конфликт, в който беззащитните не са пощадени\", вероятно имайки предвид сблъсъците в ивицата Газа. Папата се помоли за мир за \"целия свят, започвайки с възлюбената и страдаща сирийска земя, чийто народ е изтощен от една сякаш безкрайна война\". Франциск призова за международна помощ за Венецуела, за да не се налага на още хора да напускат родината си заради икономическата и политическа криза. Той изрази надежда, че \"плодовете на диалога\" ще помогнат за мир и хармония на Корейския полуостров, където двете Кореи на 27 април ще се съберат на първата си среща на върха от повече от десетилетие. Франциск се помоли силата на Исусовото послание \"да донесе надежда и достойнство, където има лишения и маргинализация, където има мигранти и бежанци, така често отхвърляни от днешната култура на разхищението, и жертви на наркотрафика, трафика на хора и съвременните форми на робството\". Папата призова и за повече усилия за постигане на хармония в разделената Украйна и прикани света да не забравя жертвите на конфликти, особено децата, предаде Асошиейтед прес. Необходима е \"солидарност с всички принудени да напуснат родните си земи, които са лишени от най-насъщното за преживяване\", каза папата.", "date": "2018.04.01", "title": "На Великден Папата призова за мир в Светите земи"}
{"url": "http://standartnews.com/mneniya/yastrebi_kam_rusiya_ne_letyat_u_nas-370020.html", "text": "В петък България обяви, че няма да гони руски дипломати заради случая с отровения бивш руски шпионин Сергей Скрипал. Това, което забелязваме в последните няколко години в българската външна политика, е избягването на всякакви противоречия с основните геополитически субекти. Т.е. поддържане на отлични отношения с нашите евроатлантически партньори, което, разбира се, е основната ни външнополитическа линия, но също така и стремеж да нямаме конфликти с най-влиятелните геополитически играчи на Балканите – Турция и Русия. Срещата ЕС-Турция във Варна беше именно плод на тази външна политика. Въпреки много ниската точка на отношенията между Европа и Анкара, премиерът Бойко Борисов успя да запази много добри отношения с президента Реджеп Ердоган. И това в крайна сметка доведе до срещата във Варна. Това, което виждаме в случая с Русия, е подобно. Борисов в нито един момент, откакто е министър-председател, не си позволи остър тон срещу Русия. Нещо повече, дори поддържаше контакт с руския президент и по време на най-тежката криза около анексирането на Крим. Сега, при скандала „Скрипал\", на Европейския съвет Борисов дори изрази скептицизъм по случая, търсейки начин да не влиза в конфликт с Москва. Нещо повече, България не се нареди в отбора на страните, които експулсираха руски дипломати, а зае една много по-балансирана позиция. Тя извика посланика си в Русия Бойко Коцев на консултации. Важно е да се отбележи, че в тази ситуация България Този избор е направен от страната ни преди десетилетия, когато кандидатствахме за член на съюза. Така че такъв тип дилема не съществува. Въпросът е, че България е особена държава – нейното общество питае положително отношение към Русия. Това е доказвано многократно чрез емпирични изследвания, в това число и на изследователски център „Тренд\". Няма никакво съмнение, че за това има исторически, културни, религиозни причини, както и близостта между двата народа. Така че едва ли някой е изненадан от русофилските настроения у нас. В България който обяви ястребска позиция срещу Москва, неминуемо ще претърпи имиджова щета. Защото емоционалната връзка на много от хората с Русия е силна. От друга страна, България е една от най-зависимите в икономическо отношение държави от Русия. Ще дам пример с енергетиката – практически 100 процента от газа, който използваме, е руски. България по-трудно от други държави, които нямат такива зависимости и такива обществени настроения спрямо Русия, може да заема ястребски позиции към Москва. В този смисъл решението на Борисов е изключително точно и правилно – че зае по-балансирана позиция по случая „Скрипал\". Във вътрешнополитически план случаят „Скрипал\" И ГЕРБ, и Обединени патриоти практически нямат съществени разлики в позициите. Що се отнася до мнението на Цветан Цветанов, трябва да се отбележи, че той не е заемал друга позиция. Той казва, че трябва да бъдем солидарни с Великобритания, но не е заемал позиция, че трябва да експулсираме руски дипломати. Много пъти се е говорело за конфликт между Борисов и Цветанов, но винаги се е оказвало, че няма преки последствия. Не мисля, че и сега може да се говори за някакъв конфликт в управляващата партия. Нещо повече, тази позиция на българското правителство скрепи отношенията между ГЕРБ и Обединени патриоти, защото там имаше напрежение. От друга страна, БСП е поставена в ситуация, в която няма как да не подкрепи решението на правителството. БСП по принцип заема позиции, които са благоразположени към Москва. При нейния електорат русофилските настроения са почти доминанта. В този смисъл, ако в този случай БСП и Корнелия Нинова са сляпа опозиция и критикуват решението на правителството да не експулсираме руски дипломати, ще си направят електорално харикири. Завчера стана известно изказване на почетния председател на ДПС Ахмед Доган, че Русия е фактор, с който трябва да се съобразяваме, че Европа търси своето място и че светът не отива на добре. Тук трябва да кажа, че това, което наблюдаваме от десетилетие насам, е много ясен преход от еднополюсен свят, създаден след края на Студената война и в който Америка имаше доминантна роля, към многополюсен свят, в който има съществени фактори като Китай, САЩ, Русия. Лошата новина е, че Европа не може да намери своето място като самостоятелен субект на международната сцена. Тя по-скоро остава  икономически гигант, но политическо джудже. Проблемите са свързани най-вече с това, че съюзът се състои от 28 национални държави, които имат различни интереси. Че светът не върви на добре, мисля, че това е очевидно за всички ни. В този момент се намираме в най-ниската точка на отношенията между Запада и Русия. Според някои международни анализатори това е най-ниската точка от Кубинската криза насам. След украинската криза през 2014 г. сме в непрекъснат процес на задълбочаване на този конфликт между Запада и Русия. Ако това продължи, несъмнено ще се окажем пред ситуация на военен конфликт. Не разбирам защо хората не си дават сметка, че войната е близо. Ако не се подобрят отношенията между западния свят и Москва, ще изгубим контрол над ситуацията. Европа не е преживявала отдавна война, но не бива да смята, че тя е невъзможна. А цялата концепция на външната политика на руския президент Владимир Путин се основава на показване на сила. Ако той покаже слабост в някакъв момент, това би бил политическият фалит на този режим. Именно заради това аз не виждам как Русия ще направи стъпка назад в тази ситуация. Мнозина смятат, че България може да е посредник между ЕС и страни като Русия и Турция. В случая термина „посредник\" не е много добър, защото ние не сме трета страна, а сме член на Евросъюза. Това, което видяхме от срещата във Варна с Ердоган, е, че един национален лидер като Бойко Борисов беше останал в много добри отношения с турския президент, а в момента България председателства ЕС. Това позволи Борисов да изграе роля по-скоро на свръзка между Ердоган и европейските лидери. Това е политически капитал, който премиерът набра в последните няколко години, благодарение на това, че запази отношенията си на високо ниво с Ердоган. До голяма степен мотивът да го направи е, че на своя територия турският президент логистично контролира между 2,5 и 3 милиона бежанци. Нали си представяте какво би станало, ако България е в ниска точка на отношения с Турция? Спомняте си лятото на 2015 г., когато един милион бежанци влязоха на територията на ЕС. Тогава почнахме да говорим дали съюзът не е приключил като проект. Представете си това умножено по две или три и каква катастрофа би предизвикало. Няма съмнение, че голяма част от намиращите се в Турция бежанци искат да отидат в Западна Европа. А немалка част от тези хора ще минат през България. Ако това се случи, тук камък върху камък няма да остане, а Динко от Ямбол ще ни се струва като някакво послушно момче. В настоящата криза с Русия, по-вероятно е Австрия да изиграе ролята на канал за комуникация с Москва. Австрия не е член на НАТО, неутрална страна е, а България е член на Северноатлантическия алианс. Борисов изигра успешно своята роля, когато ставаше дума за Турция, но там се касаеше за отношения ЕС-Турция. А сега става дума за отношения между Русия и целия Запад. Това е много по-тежка ситуация и страна-членка на НАТО много по-трудно може да изиграе посредническа роля в това отношение.", "date": "2018.04.01", "title": "Ястреби към Русия не летят у нас"}
{"url": "http://standartnews.com/balgariya/shte_se_osvobodim_ot_greha_ako_badem_sas_spasitelya-370030.html", "text": "- Седмицата, която започна от днес - неделя Вайя - вечерта, е изключително важна, дори в древност наричана седмицата на пасхалния пост след светата Четиредесетница. Шестте седмици на Четиридесетницата са общо 6х7=42 дни, но в тях не влизат Лазаровден и Връбница, тоест остават 40-те дни на поста. Страстната седмица е извън него. През тази седмица дори църковното време е обърнато, за да ни помогне да се потопим в събитията от последните земни дни на Спасителя в Иерусалим. В понеделник сутринта след утренята се отслужва вечернята и така сутринта става вечер, а вечерта сутрин до Велика събота в полунощ, когато започва Пасхалната утреня. Седмицата се нарича Страстна от църковно-славянската дума „страст\", означаваща страдание, тоест „Седмица на Христовите страдания\". Сутрин излизаме от храма, навън е ден, но ние пребъдваме духовно в мрака на беззаконието, довело до временно отнетото Слънце на правдата – Христос Господ. Вечер излизаме от богослужба, но в душите ни грее светлината на Христовите спасителни страдания, които доведоха до изкупителната Му саможертва. По плът състрадаме, по дух разумяваме, съучастваме и съпроумяваме. През тази седмица е петъкът на Кръстното Разпятие, без който няма Възкресение. Молитвено причисляваме и себе си към онези човеци станали свидетели на тези събития, като водим вътрешната си самооценка и борба от мрак към светлина, от осъзнаване на беззаконието и отричането от него до приемането на Божия закон като единствено спасителен. - Светото Миро се състои от тридесетина съставки, които се накисват по време на Великия пост и през Страстната седмица буквално се вари в специален съд в притвора на храма. В древност се е палел огън, в който са се изгаряли остарелите одежди и храмови покривки, но днес се използва електричество, за да няма дим и пушек. По време на тридневното варене свещеници с епитрахили непрестанно четат св. Евангелие, с други свещеници постоянно разбъркват самото миро. - До Велики четвъртък, когато Патриархът и Синодните митрополити ще завършат мироваренето със специален молитвен чин, след което в специални съдове ще го занесат в синодната миротека за благочестиво съхранение. - С вяра, с целия си разум, с цялото си същество, с всичкото си „аз\" и със силно желание да проумеем какво се случва и да бъдем част от това велико събитие. Ако подчиним свободата си на Онзи, който дарява истинската свобода, защото Сам е свобода, ще получим именно освободеност от греха и свобода да сме едно с Христос, както в страданията, така и в тържеството на Възкресението.", "date": "2018.04.01", "title": "Ще се освободим от греха, ако бъдем със Спасителя"}
{"url": "http://standartnews.com/balgariya/nad_100_choveka_dariha_krav_v_natsionalnata_kampaniya-370026.html", "text": "В София повече от 100 кръводарители се включиха в кампанията под надслов \"Запалете свещичка, дарете кръв, дарете живот сега!\", която всяка година се организира на големия християнски празник Цветница от Националния център по трансфузионна хематология /НЦТХ/ и Българския червен кръст, и е с благословението на Българския патриарх и Софийски митрополит Неофит. От една единица дарена кръв се получават четири компонента. Добре е на пациентите да се прелива само тази съставка, от която те имат нужда. По този начин един дарител реално може да помогне на четирима души, е казала директорът на НЦТХ проф. Фани Мартинова при откриването на Националната кампания за насърчаване на безвъзмездното и доброволно кръводаряване. Тя е благодарила на всички, които са избрали в днешния празничен ден да се включат в благородната инициатива, особено на онези, които са го направили за първи път. По последни данни, в България с 85 процента, трайно преобладава т.нар. родствено кръводаряване, а безвъзмездното, каквато е и целта на днешната кампания, заема едва 25 процента. Стремежът е чрез неговото популяризиране доброволното дарителство да достигне 100 процента в световен мащаб, тъй като е от изключителна важност за осигуряването на достатъчни количества кръв и кръвни продукти, необходими за лечението на хиляди пациенти, посочват от БЧК.", "date": "2018.04.01", "title": "Над 100 човека дариха кръв в Националната кампания"}
{"url": "http://standartnews.com/balgariya/kmetat_na_varna_postizheniyata_na_boyko_borisov_sa_neosporimi-370022.html", "text": "„Безусловно постиженията на премиера в международен план са неоспорими и той се превърна в един от лидерите в Европа\". Това обяви кметът на Варна Иван Портних, който бе и сред организаторите на срещата между лидерите на Европейския съюз и турския президент Реджеп Ердоган. „Варна е специален град. Ние сме Морската столица на България, но и източната врата на ЕС. За избора на Варна трябва да благодарим на премиера, че оцени организационните ни умения. Това бе поредна такава среща – тук гостува и президента Макрон. Така че Варна за пореден път влезе в световния новинарски обмен\", коментира градоначалникът пред Канал 3. Относно позицията на България в усложнената международната обстановка - както отношенията между ЕС и Турция, така и разривът между Великобритания и Русия, той коментира: „Мисля, че наистина в тоази сложна обстановка е необходима балансирана позиция. Срещата във Варна също бе следствие от тази сложна обстановка. И в крайна сметка смятам, че правителството реагира по правилния начин и отстоява националния интерес. Така или иначе Варна е и ключов център в този черноморски регион, в който е и Русия и считам, че позицията да се търси диалог е правилна. Защото всичко друго пречи на развитието, като например икономическото развитие\", допълни Портних, като уточни, че Варна се радва на устойчив ръст на туристи, включително и на такива от Русия, които се очаква да се увеличат и през този летен сезон. Той обяви, че се очаква във Варна да бъдат инвестирани над 350 милиона в най-различни проекти. „Развитието на инфраструктурата в последните две години е изключително мащабно и това е видимо. През тази година имаме осигурено финансиране за проекти за над 350 милиона лева. Сред тях е обновяването на Аспаруховия мост, който ще облекчи трафика в града. Ще осигурим и обходен маршрут към курортите. Започнали сме обновяване и на трите основни булеварда в Аспарухово. Целта ни е тези ремонти, които сме започнали, да ги приключим още преди края на активния летен сезон. За есента имаме и други проекти, така че до края на годината ни очаква изключително сериозна работа. Инвестициите обаче не са само в направление инфраструктура, а и образование и спорт\", допълни Иван Портних, като не пропусна да каже, че в града ще бъде изградена първата от 30 години библиотека в страната, която ще е новата емблема на Варна.", "date": "2018.04.01", "title": "Кметът на Варна: Постиженията на Бойко Борисов са неоспорими"}
{"url": "http://standartnews.com/balgariya/obzor_bachvarova_reshenieto_na_balgariya_za_skripal_e_saobrazeno_s_natsionalniya_interes-370018.html", "text": "Процесът на обсъждане на българската позиция по случая „Скрипал\" не беше толкова лек, защото трябваше да отрази отговорността ни към страната към събитието. Откакто беше поставен този въпрос, непрекъснато се провеждаха консултации и дебати. В крайна сметка Съветът за сигурност стигна до това решение - че би било най-добре с оглед на националния интерес. Това каза Румяна Бъчварова - началник на кабинета на министър-председателя, по повод решението на правителството във връзка с отравянето на бившия руски агент във Великобритания, пред БНР. Множество държави от Европейския съюз и НАТО изгониха руски дипломати заради атаката, но нашата страна реши да не предприема подобни действия. Бъчварова опроверга десните политици, които окачествиха решението като „позор\", \"липса на съюзническа солидарност\", че се е стигнало до решението заради вътрешно коалиционни противоречия „Особените виждания на нашите коалиционни партньори също са един от аргументите, с който тази позиция е съобразена. Разбирам различните виждания по този въпрос на хората от десния сектор. Решението не беше лесно и не беше взето веднага. Искам само да припомня, че България като председател на Съвета на Европейския съюз, категорично осъди акта на използване на химическо оръжие във Великобритания и изрази солидарност с Великобритания. С гласа си подкрепихме решението на Съвета за отзоваване на европейския посланик, чрез представителите ни в НАТО подкрепихме гласуването на общото решение на организациите. Когато се стигна до нивото на националните решения, подходът беше да се вземе по-балансирано решение на базата на всичко, което знаем към момента\", коментира Бъчварова. Тя е категорична, че никой не е склонен да се усъмни в европейската принадлежност на Австрия или Гърция, които не са предприели мерки срещу Русия. „Не искам да звучи като оправдание пред хората, които имат коренно различно мнение, но мога да уверя че решението, което беше взето, отчиташе на първо място националния интерес\", каза тя.", "date": "2018.04.01", "title": "ОБЗОР. Бъчварова: Решението на България за \"Скрипал\" е съобразено с националния интерес"}
{"url": "http://standartnews.com/balgariya/strastnata_sedmitsa_povtarya_poslednite_dni_na_hristos-370029.html", "text": "Последната седмица от земния живот на Иисус Христос се нарича \"Велика\" или \"Страстна седмица\". Тази седмица проследява последните събития от земния живот  и страданията, водещи към кръстната смърт на Иисус Христос. Всеки ден от Страстната седмица е наречен велик и свят, и през всеки един от тях  Църквата възпоменава чрез специални богослужения пътя на Христос към Голгота. Службите през делничните дни на Великия пост са характерни с тъжните песнопения. През първите три дни на Страстната седмица Църквата припомня последното пребиваване на Господ в Йерусалим. В тези дни богослужението е твърде наситено: извършват се полунощница, утреня, часове с четене на Евангелието и литургия на преждеосвещените Дарове. На Велики понеделник евангелистите ни разказват как Божият син влязъл в Йерусалимския храм и го намерил пълен с търговци. Той ги изгонил, защото храмът е дом за молитва, а не тържище. Днес Църквата прославя Йосиф - син на Яков, който бил продаден от своите братя на пътуващи за Египет търговци. Там, в чуждата нему страна, той преминал през множество страдания, но фараонът го направил втори по власт и положение в цялото царство (Бит. 41:38-46). Подобно на Йосиф Христос бил предаден от евреите на езичниците, бил измъчван и страдал заради човешките грехове. Църквата ни предлага да размислим също над образа на безплодната смокиня (смоковница), която изсъхнала след като била прокълната от Господ. Велики вторник е ден за поучения и последни нравствени наставления: Господ Иисус Христос ни дава пример как да благотворим - не да даваме от излишъка си за тази цел, а като бедната вдовица да отделим от последните си материални средства. Във Велики вторник се чете освен притчата за талантите (Мат. 25:14-30) и тази за десетте девици (Мат.25:1-13). В нея се говори за пет мъдри и пет неразумни девици, а се подразбира пет мъдри и пет неразумни човешки души. Мъдрите имали чисти светилници и свещен елей, а неразумните - само чисти светилници. На празничната служба осветлението на църквата се усилва от запалването на свещите и елея, когато се пеят псалмите за многото милости Божии към избрания народ. На Велика сряда се припомня едно от последните събития преди спасителните за нас страдания на Господ: за многоценното миро, което в искреното си разкаяние една грешница изляла върху главата на Спасителя. Успяла да влезе в дома, където бил Христос, жената, носеща алабастърен съд с миро, искала да засвидетелства почитта си към Него. В бързината, да не й се пречи на доброто намерение, тя счупила съда, по-лесно да се разлее мирото. Скъпоценното миро струвало триста динария затова някои възнегодували против нея: \"защо е това прахосване?\", \"мирото можеше да се продаде и парите да се раздадат на сиромаси\". А Христос им отговорил \"сиромасите всякога имате при себе си, а Мене не всякога имате\", \"тя извърши добро дело за Мене (като) превари да помаже тялото Ми за погребение\". В същия ден си припомняме и решението на Синедриона да осъди Иисус Христос. Тогава Иуда Искариот отишъл при юдейските първенци и уговорил да Го предаде за тридесет сребърника. На Велики четвъртък е Тайната вечеря, която започва с  Божественото умиване (на нозете) на апостолите. След вечерята Христос с апостолите отишъл в Гетсиманската градина, където се молил до идването на предателя. Обикновено в четвъртък вечерта се служат т. нар. Дванадесет евангелия т.е. дванадесетте откъса от Евангелието, които разказват за Христовите страдания. Чрез тях вярващите стават свидетели на подигравките, мъките и кръстната смърт на Христос. На този ден свещенослужителите изнасят кръста от олтара, което символизира носенето му от Христос към Голгота. По време на маслосвета, всеки желаещ мирянин бива помазан с елей за здраве. На Велики петък е опело Христово. Постът на този ден е особено строг, не се яде и пие нищо. Не се служи Света литургия, защото в този ден Сам Господ принесъл Себе Си в жертва, а се извършва богослужение, наречено Велики и Царски Часове. На вечернята в храма се припомня и съпреживява Христовите страдания, смърт и погребение. Преди началото на службата, на специално издигнато място в средата на храма се издига \"гробът\" Христов, украсен с цветя, а на престола се поставя светата Плащаницa. По време на вечерното богослужение тя се изнася от олтара и се извършва опело Христово. Песнопенията са изцяло на български език и са посветени на страданията и смъртта Христови. Поклонението на плащаницата продължава две денонощия, до късно в събота вечер, когато тя се внася обратно в олтара минути преди пасхалното шествие на кръста. Вярващите идват в храма и носят цветя. Пристъпват към издигнатия гроб на Христос и се покланят на изображението. Целуват последователно плащаницата, Евангелието и Кръста и полагат цветята. След това се навеждат и преминават под издигнатото място. На Велика събота обикновено се служи утреня. Храмът се осветява и се провъзгласява вестта за жените мироносици, дошли на гроба. Свещеникът, носещ Евангелието и Плащаницaта, заедно с народа със запалени свещи обикалят около храма. Тази тържествена процесия свидетелства, че цялата вселена е очистена, избавена и възстановена от влизането на \"живота на света\" в смъртта. Свещениците сменят тъмните си великопостни одежди с бели пасхални. Сменя се и завесата на Царските двери, покровите на престола, жертвеника, аналоите и т.н. Тези промени и преобличания символизират триумфа на Христос над греха, дявола и смъртта. На края на литургията се благославя хляба и виното, а в много храмове се освещават козунаците, житото и яйцата. Богослуженията на Велика събота са най-високата точка в православната традиция.", "date": "2018.04.01", "title": "Страстната седмица повтаря последните дни на Христос"}
{"url": "http://standartnews.com/balgariya/toma_bikov_za_prav_pat_balgariya_vodi_tsyalostna_vanshna_politika-370021.html", "text": "Правителството се опитва да води цялостна външна политика. Срещата във Варна не се разглежда сама по себе си. И позицията на България за тази международна криза  между Великобритания и Русия – това не са отделни неща. И аз мисля, че за първи път от много време насам има цялостна външна политика, която отчита националния интерес на първо място и която отчита България като част от ЕС и НАТО. И която се опитва да преведе страната през много сложната ситуация, която е в момента. Това обяви депутатът от ГЕРБ Тома Биков пред Канал 3. „При президента и при Нинова има мислене на парче. Според тях във Варна е трябвало да се обсъдят тракийските бежанци. А темата всъщност беше мигрантската криза и от нея се получи много добър резултат. Позиция за Русия – Нинова я приветства. Преди това обаче каза, че санкциите трябва да паднат, а ние сме на обратното мнение. Ние имаме самочувствието да отстояваме националния интерес – както пред Русия, така и пред западните партньори\", допълни народният представител и обясни защо споменава президента Румен Радев и лидера на БСП Корнелия Нинова заедно. „По-рано се надявах, че президентът ще бъде президент на всички българи, но го слях с Нинова, защото все по-често виждам едно и също говорене. Президентът показа готовност да забие нож в гърба на правителството. Опита да го направи. Това стана преди срещата във Варна, като още преди това я обяви за провалена\", допълни Тома Биков. Според него с тази си позиция президентът не печели нищо, освен симпатиите на най-твърдите критици на правителството и най-твърдото ядро от електората на БСП. И отново го призова към действия в синхрон с кабинета. „Ако той иска да представлява страната, той трябва да има елементарна координация с правителството. Но след като не е доволен от срещата във Варна, нека сега той се срещне с Ердоган, с Туск, Юнкер, да обиколи всички европейски страни и пред тях да постави въпроса за тракийските бежанци\", каза още Биков. „Правителствето не действа на базата на чувствата си към една или друга държава. Действа хладнокръвно, в национален интерес, в интерес към българските граждани. Докато виждам как президента говори, когато става въпрос за Русия и как, когато става въпрос за някоя държава\", допълни депутатът от ГЕРБ. Относно искането на Корнелия Нинова да иска стенограма от срещата Борисов – Ердоган, той обасни: „Не е права да иска такава стенограма. Това показва от нейна страна неграмотност. Тя иска стенограма от разговор на четири очи. Нали затова е разговор на четири очи, за да няма такава стенограма. Да не говорим, че ако се разсекрети подобен разговор, после никой няма да иска да говори на четири очи с премиера. И не само той, а и всеки следващ\", каза още Биков.", "date": "2018.04.01", "title": "Тома Биков: За пръв път България води цялостна външна политика"}
{"url": "http://standartnews.com/balgariya/yavor_notev_patriotite_i_upravlyavashtata_koalitsiya_nyama_da_se_razpadnat-370024.html", "text": "Обединени патриоти няма да се разпаднат. Няма да се разпадне и управляваща коалиция. Такава позиция изрази зам.-председателят на Народното събрание и депутат от Патриотите от квотата на партия Атака Явор Нотев, пред Канал 3. „Нападките към патриотите са неефективни, не полезни, но въпреки това те продължават. Очакваме обаче да се уморят тези, които ги отправят\", обяви Нотев. Относно ролята на ДПС, най-вече като пазител на етническия мир, зам.-председателят на парламента коментира: „Не мисля, че всичко, което се случва в страната е резултат от действията на ДПС. И затова трябва да видим резултатите от последните избори, когато Обединени патриоти станаха трета политическа сила. И затова не бих се връщал назад и да коментирам изказвания на други сили. Аз бих гледал какво се случва в управляващата коалиция и в нашата коалиция\", допълни депутатът. Той констатира факта, че ДПС атакува само Обединени патриоти, но въпреки това е категоричен, че коалицията не е пред разпад. „Нападките срещу участието на Патриотите идват най-вече от ДПС. И те избликват без конкретен повод. Ако партия ДПС има възражения срещу формата на управление на страната, в което Обединени патриоти стои безусловно чрез двама вицепремиери, то критиката трябва да бъде масирана. Тя трябва да бъде отнесена и към голямата партия в коалицията. Те обаче не правят това. Те се фиксират само върху партиите от Обединени патриоти и най-вече Атака. Това е несериозна дейност. Относно вътрешните противоречия в Патриотите и присъствието им в управляващата коалиция той каза: „Има конкретни ситуации, в които прехвърчат искри, но прекалено рано е да се говори за разпад на коалицията. И коалицията на Патриотите и тази на управлението са факт. Ясно е, че няма да се напаснем напълно. Най-добре би било партия Атака да спечели пълно мнозинство, но това не е така. Затова ние работим в условия на коалиция и виждаме, че се работи добре. И няма процеси, които да дават основание да мислим, че тези коалиции са пред разпад. Различията в Обединени патриоти бяха факт още преди съставянето на коалицията, но се фокусирахме около нещата, които ни обединяват. Това обединение обаче не е стигнало до форма на пълно обединение, при което да имаме отказ на идентичност\". Според него има различия дори в управляващата партия ГЕРБ. „Дори премиерът не може да бъде спокоен, когато сочи път, който ние и множество хора одобряват. Дори един такъв лидер вижда опонент по конкретна тема в лицето на Цветан Цветанов. Не мога да знам дали има конфликт между тях, но смятам, че посланията, които те отправят са различни\", допълни Явор Нотев.", "date": "2018.04.01", "title": "Явор Нотев: Патриотите и управляващата коалиция няма да се разпаднат"}
{"url": "http://standartnews.com/balgariya/dve_zhertvi_v_katastrofa_na_patya_lovechtroyan-370028.html", "text": "Двама души са загинали в катастрофа на пътя Ловеч-Троян, след разклона за село Хлевене в посока Троян. Това съобщиха за Агенция „Фокус\" от пресцентъра на ОДМВР-Ловеч. Челно са се сблъскали два леки автомобила „Тойота\" с варненска регистрация и „Пежо\" с ловешка регистрация. Самоличността на жертвите все още се изяснява. Причините за катастрофата също се изясняват. Няма други пострадали. Пътят временно бешезатворен с обходни маршрути за пътуващите в посока Троян и в посока Ловеч.", "date": "2018.04.01", "title": "Две жертви в катастрофа на пътя Ловеч-Троян"}
{"url": "http://standartnews.com/balgariya/yastrebi_kam_rusiya_ne_letyat_u_nas-370020.html", "text": "В петък България обяви, че няма да гони руски дипломати заради случая с отровения бивш руски шпионин Сергей Скрипал. Това, което забелязваме в последните няколко години в българската външна политика, е избягването на всякакви противоречия с основните геополитически субекти. Т.е. поддържане на отлични отношения с нашите евроатлантически партньори, което, разбира се, е основната ни външнополитическа линия, но също така и стремеж да нямаме конфликти с най-влиятелните геополитически играчи на Балканите – Турция и Русия. Срещата ЕС-Турция във Варна беше именно плод на тази външна политика. Въпреки много ниската точка на отношенията между Европа и Анкара, премиерът Бойко Борисов успя да запази много добри отношения с президента Реджеп Ердоган. И това в крайна сметка доведе до срещата във Варна. Това, което виждаме в случая с Русия, е подобно. Борисов в нито един момент, откакто е министър-председател, не си позволи остър тон срещу Русия. Нещо повече, дори поддържаше контакт с руския президент и по време на най-тежката криза около анексирането на Крим. Сега, при скандала „Скрипал\", на Европейския съвет Борисов дори изрази скептицизъм по случая, търсейки начин да не влиза в конфликт с Москва. Нещо повече, България не се нареди в отбора на страните, които експулсираха руски дипломати, а зае една много по-балансирана позиция. Тя извика посланика си в Русия Бойко Коцев на консултации. Важно е да се отбележи, че в тази ситуация България Този избор е направен от страната ни преди десетилетия, когато кандидатствахме за член на съюза. Така че такъв тип дилема не съществува. Въпросът е, че България е особена държава – нейното общество питае положително отношение към Русия. Това е доказвано многократно чрез емпирични изследвания, в това число и на изследователски център „Тренд\". Няма никакво съмнение, че за това има исторически, културни, религиозни причини, както и близостта между двата народа. Така че едва ли някой е изненадан от русофилските настроения у нас. В България който обяви ястребска позиция срещу Москва, неминуемо ще претърпи имиджова щета. Защото емоционалната връзка на много от хората с Русия е силна. От друга страна, България е една от най-зависимите в икономическо отношение държави от Русия. Ще дам пример с енергетиката – практически 100 процента от газа, който използваме, е руски. България по-трудно от други държави, които нямат такива зависимости и такива обществени настроения спрямо Русия, може да заема ястребски позиции към Москва. В този смисъл решението на Борисов е изключително точно и правилно – че зае по-балансирана позиция по случая „Скрипал\". Във вътрешнополитически план случаят „Скрипал\" И ГЕРБ, и Обединени патриоти практически нямат съществени разлики в позициите. Що се отнася до мнението на Цветан Цветанов, трябва да се отбележи, че той не е заемал друга позиция. Той казва, че трябва да бъдем солидарни с Великобритания, но не е заемал позиция, че трябва да експулсираме руски дипломати. Много пъти се е говорело за конфликт между Борисов и Цветанов, но винаги се е оказвало, че няма преки последствия. Не мисля, че и сега може да се говори за някакъв конфликт в управляващата партия. Нещо повече, тази позиция на българското правителство скрепи отношенията между ГЕРБ и Обединени патриоти, защото там имаше напрежение. От друга страна, БСП е поставена в ситуация, в която няма как да не подкрепи решението на правителството. БСП по принцип заема позиции, които са благоразположени към Москва. При нейния електорат русофилските настроения са почти доминанта. В този смисъл, ако в този случай БСП и Корнелия Нинова са сляпа опозиция и критикуват решението на правителството да не експулсираме руски дипломати, ще си направят електорално харикири. Завчера стана известно изказване на почетния председател на ДПС Ахмед Доган, че Русия е фактор, с който трябва да се съобразяваме, че Европа търси своето място и че светът не отива на добре. Тук трябва да кажа, че това, което наблюдаваме от десетилетие насам, е много ясен преход от еднополюсен свят, създаден след края на Студената война и в който Америка имаше доминантна роля, към многополюсен свят, в който има съществени фактори като Китай, САЩ, Русия. Лошата новина е, че Европа не може да намери своето място като самостоятелен субект на международната сцена. Тя по-скоро остава  икономически гигант, но политическо джудже. Проблемите са свързани най-вече с това, че съюзът се състои от 28 национални държави, които имат различни интереси. Че светът не върви на добре, мисля, че това е очевидно за всички ни. В този момент се намираме в най-ниската точка на отношенията между Запада и Русия. Според някои международни анализатори това е най-ниската точка от Кубинската криза насам. След украинската криза през 2014 г. сме в непрекъснат процес на задълбочаване на този конфликт между Запада и Русия. Ако това продължи, несъмнено ще се окажем пред ситуация на военен конфликт. Не разбирам защо хората не си дават сметка, че войната е близо. Ако не се подобрят отношенията между западния свят и Москва, ще изгубим контрол над ситуацията. Европа не е преживявала отдавна война, но не бива да смята, че тя е невъзможна. А цялата концепция на външната политика на руския президент Владимир Путин се основава на показване на сила. Ако той покаже слабост в някакъв момент, това би бил политическият фалит на този режим. Именно заради това аз не виждам как Русия ще направи стъпка назад в тази ситуация. Мнозина смятат, че България може да е посредник между ЕС и страни като Русия и Турция. В случая термина „посредник\" не е много добър, защото ние не сме трета страна, а сме член на Евросъюза. Това, което видяхме от срещата във Варна с Ердоган, е, че един национален лидер като Бойко Борисов беше останал в много добри отношения с турския президент, а в момента България председателства ЕС. Това позволи Борисов да изграе роля по-скоро на свръзка между Ердоган и европейските лидери. Това е политически капитал, който премиерът набра в последните няколко години, благодарение на това, че запази отношенията си на високо ниво с Ердоган. До голяма степен мотивът да го направи е, че на своя територия турският президент логистично контролира между 2,5 и 3 милиона бежанци. Нали си представяте какво би станало, ако България е в ниска точка на отношения с Турция? Спомняте си лятото на 2015 г., когато един милион бежанци влязоха на територията на ЕС. Тогава почнахме да говорим дали съюзът не е приключил като проект. Представете си това умножено по две или три и каква катастрофа би предизвикало. Няма съмнение, че голяма част от намиращите се в Турция бежанци искат да отидат в Западна Европа. А немалка част от тези хора ще минат през България. Ако това се случи, тук камък върху камък няма да остане, а Динко от Ямбол ще ни се струва като някакво послушно момче. В настоящата криза с Русия, по-вероятно е Австрия да изиграе ролята на канал за комуникация с Москва. Австрия не е член на НАТО, неутрална страна е, а България е член на Северноатлантическия алианс. Борисов изигра успешно своята роля, когато ставаше дума за Турция, но там се касаеше за отношения ЕС-Турция. А сега става дума за отношения между Русия и целия Запад. Това е много по-тежка ситуация и страна-членка на НАТО много по-трудно може да изиграе посредническа роля в това отношение.", "date": "2018.04.01", "title": "Ястреби към Русия не летят у нас"}
{"url": "http://standartnews.com/balgariya/bezplatni_bileti_za_patnitsite_ot_plamnaliya_vlak-370012.html", "text": "БДЖ - Пътнически превози\" ЕООД ще компенсира всички свои клиенти, които са пътували с бързия влак № 8613 от София за Бургас на 30-и март 2018 г., съобщи БДЖ. Пътниците от композицията престояваха в гара Коньово поради възникнал пожар в третия вагон от състава на влака. Националният железопътен превозвач осигури превоз с автобуси за своите клиенти до Бургас. Поради късният час на пристигане в Бургас, пътниците бяха откарани с автобусите до своите домове. „БДЖ - Пътнически превози\" ЕООД ще предостави билет за избран маршрут на пътуване с влак в страната на всички потърпевши от престоя на композицията. Клиентите на националния железопътен превозвач могат да получат своята компенсация на билетните каси във всяка една гара от утре (2-ри април), като предоставят билета си от пътуването с бързия влак от София за Бургас.", "date": "2018.04.01", "title": "Безплатни билети за пътниците от пламналия влак"}
{"url": "http://standartnews.com/balgariya/katolitsite_praznuvat_velikden-369995.html", "text": "Днес католическият свят празнува Великден! Обикновено това става една седмица преди православния. Основната причина за това е, че православната църква определя датата за празнуване на Великден според Юлианския календар, а католическата църква - според Григорианския. И при двете църкви периодът, в който може да се чества Великден, е 5-седмичен, но за католическата църква този период започва по-рано.  Има и още една причина за различните дати на Великден. Това е обстоятелството, че на Запад празнуват Великден дори ако неделята след пълнолунието на пролетното равноденствие съвпадне с еврейската Пасха, докато в този случай на Изток определят за дата на празника следващия неделен ден.", "date": "2018.04.01", "title": "Католиците празнуват Великден"}
{"url": "http://standartnews.com/balgariya/vnimavayte_dnes_e_denyat_na_shegata-369996.html", "text": "Денят на шегата се празнува в различни страни по света на 1 април всяка година. Денят на шегата не е официален празник, но е спечелил широка популярност и се празнува като ден, в който много хора се шегуват и разказват забавни небивалици на своите приятели, семейство, учители, съседи и колеги. Различни са версиите за произхода на този празник. Смята се, че празникът идва от Древен Рим - там в средата на февруари празнували деня на Глупците. Друга версия за началото е от Неапол. Крал Монтерей получил риба по случай спирането на земетресението там. След година владетелят поискал точно същата риба. Такава обаче не намерили и готвачът приготвил друга, която много приличала на предишната. И макар, че кралят познал подмяната, той не се разгневил, а дори се развеселил. Оттогава станали обичайни шеги и лъжи на 1-ви април. Но от къде точно произлиза този празник, със сигурност не се знае. В Нова Зеландия, Великобритания, Австралия и Южна Африка шеги се правят само до обяд. Всеки, който се пошегува в друго време от деня получава псевдонима \"Априлски глупчо\". В Ирландия, Италия, Южна Корея, Япония, Русия, Германия, Канада и САЩ шегата властва през целия ден. Иранците си правят шеги на 13-ия ден от Персийската Нова година, който се пада на 1 или 2-ри април. Празникът се нарича \"Сиздах Бедар\" или празникът на природата, който се е празнувал още през 536 г. пр.н.е. Това кара мнозина да вярват, че Първоаприлският ден на шегата се е зародил от тази традиция. Според фламандския обичай децата заключват своите родители и ги пускат само, когато те обещаят да им дадат лакомство. На този ден по времето на династията Чосон в Корея било позволено царското семейство и придворните да се шегуват помежду си. Това бил първият снежен ден от годината. Хората се замеряли със снежни топки и после давали фалшиви оправдания. Уцеленият със снежна топка се смятал за \"губещ\" и трябвало да изпълни едно желание на човека, замерил го със сняг. В Германия и Австрия считат 1 април за нещастен ден, а родените на този ден за хора без късмет. В Шотландия 1 април е ден на кукувицата, тъй като там птицата е символ на глупостта. В Полша този ден е изпълнен с шеги, вицове и закачки. Дори държавните институции си позволяват да лъжат, а важната работа се отлага за друг ден.", "date": "2018.04.01", "title": "ВНИМАВАЙТЕ! Днес е Денят на шегата"}
{"url": "http://standartnews.com/balgariya/kandidatstudentite_pishat_za_paisiy_i_zlatniya_vek-369998.html", "text": "С изпит по история на България продължава първата кандидатстудентска сесия на Софийския университет за учебната 2018/2019 г. В 9.00 часа в 65-та аудитория в Ректората на Софийския университет „Св. Климент Охридски\" започна изпитът по история на България. Милен Къчев от  София изтегли вариант № 2 на теста и двете теми, от които ще избират явилите се на изпита по история на България: „Паисий Хилендарски и неговото дело\" и „Златният век на българската култура (краят на IX – началото на X век). Творци и постижения\". 957 са кандидат-студентите, подали заявления за явяване на изпита, съобщиха от универститета. Заместник-ректорът на Софийския университет проф. Ренета Божанкова приветства кандидатите и изрази увереността си, че всички са подготвени и ще представят отлично себе си и своите учители и наесен ще бъдат студенти на 130-годишната Алма матер. Деканът на Историческия факултет и председател на изпитната комисия доц. Тодор Попнеделев честити Цветница и пожела успех на кандидатите. Специалностите, за които кандидат-студентите могат да кандидатстват след успешно положен изпит, са: Философия; Социология; Политология; Публична администрация; Културология; Библиотечно-информационни науки; Публични информационни системи; Философия (на английски език); История; Археология; Етнология; История и география; Архивистика и документалистика; История и политика на Балканите; История и философия; Хебраистика; Педагогика; Социални дейности; Неформално образование; Предучилищна и начална училищна педагогика; Социална педагогика; Специална педагогика; Логопедия; Физическо възпитание и спорт. С изпит по история на България и изпит по български език и литература бъдещите студенти могат да запишат специалност „Право\", а с изпит по история на България и изпит по английски, немски, френски, испански, италиански или руски език (по избор) – специалностите „Международни отношения\" и „Регионално развитие и политика\". С успешно издържани изпити по история на България и изпит по английски, немски, френски, испански език (по избор) бъдещите студенти могат да запишат специалност „Европеистика\". С успешно положени изпити по история на България и по английски и френски език (по избор) може да запишат специалността „История и чужд език\".", "date": "2018.04.01", "title": "Кандидат-студентите пишат за Паисий и Златния век"}
{"url": "http://standartnews.com/balgariya/neofit_ni_pozdravi_za_tsvetnitsa-369997.html", "text": "Пожелавам честита Цветница на целия български народ, който пази църковните обичаи и народните обичаи, и се радва на всички добри постижения в своя живот. Това пожелание отправи патриарх Неофит към всички българи на влизане в патриаршеската катедрала \"Св. Александър Невски\", преди да отслужи празничната литургия за големия Господски празник Вход Господен в Йерусалим, наричан още Цветница или Връбница. Да бъдат честити всички, които празнуват на днешния ден и заедно с йерусалимските жители да пеем \"Осанна\" във висините. Благословен да бъде денят Господен, пожела българският патриарх. Божията любов и неговата велика милост, и общението в Светия дух да бъдат с всички нас - с всички българи. Честит и благословен празник Вход Господен в Йерусалим, наричан Цветница, заяви той в словото си след това. Пред миряните в храма българският патриарх говори за последната седмица от живота на Исус Христос - за Страстната седмица и за влизането му на днешния ден Цветница в Йерусалим. \"Исус Христос доброволно прие кръстната смърт, за да ни дарува своето спасение. До тази Богочовешка трагедия оставаше само една последна седмица и тя трябваше да започне от портите на Светия град Йерусалим, който беше център и средоточие на цялата старозаветна история и на дългото и трепетно очакване на обещания месия\", каза Негово светейшество. Той отбеляза, че тази единствена по рода си седмица - Страстната седмица, е започнала с \"Осанна\", преминала е през \"Разпни го\", за да завърши в утрото на Пасха с преславното Христово Възкресение. \"Макар и все пак да знаем това, ние всяка богослужебна година отново съпреживяваме и в тези съдбоносни дни с въодушевление посрещаме Господа при портите на Йерусалим. С внимание се вслушваме в притчите и в пророчествата, изречени от Него в храма, присъединяваме се към Светите му апостоли на Тайната вечеря, съпровождаме го в Гетсиманската градина и по мъчителния му път към Голгота. И независимо от съпреживяната тъга в този ден, на Неговото тържествено влизане в Йерусалим, в сърцата ни владее радост от това, че сме Христови и имаме Него - възкръсналия от мъртвите победител на смъртта, защото в Него е залогът и за нашата победа и спасение\", посочи в словото си патриарх Неофит. В този ден, който е през периода на постите, се разрешава риба. Според старите български обичаи имен ден празнуват всички, носещи имена на цветя, растения, храсти и дървета – Камелия, Цена, Цено, Цветан, Върбан, Върбинка, Виолета, Здравко, Здравка, Лилия, Латинка, Теменуга, Теменужка, Цвета, Цветанка, Цветелина, Ясен, Явор и др.", "date": "2018.04.01", "title": "Неофит ни поздрави за Цветница"}
{"url": "http://standartnews.com/balgariya/karadaya_tryabva_da_sme_aktivni_i_gotovi_za_vlastta-370005.html", "text": "Председателят на ДПС Мустафа Карадайъ присъства на заседанието на областния съвет на ДПС Кърджали. Той обясни, че  структурите трябва да се концентрират върху хората, които са подведени. „Тези, които са подведени, с ежедневен контакт, един по един трябва да ги върнем в ДПС\" каза Карадайъ. Той поясни, че ГЕРБ работят за откъсването на гласове от ДПС, за отслабването на ДПС,  защото не искат да преговарят със силно ДПС. „Ние трябва да сме активни в това противопоставяне и трявба да защитим хората си\" допълни той. Карадайъ каза, че партията трябва да бъде готова за властта. От една страна трябва да се спечелят изборите за да не може без ДПС да се сформира мнозинство, а друга страна  партията трябва да е наясно какво ще прави с властта и какви проблеми ще решава на хората. „В национален план най-много отива на област Кърджали да сме готови за управление\" заяви той пред кърджалийската структура на ДПС. За отношенията на ДПС с управляващите в Турция, Карадайъ поясни, че ДПС получава много добри призиви от Турция, но не може да разчита само на тях и допълни, че комуникацията и диалога продължава. Карадайъ заяви, че решенията за поведението на ДПС се вземат единствено и само от колективните органи на партията на съответно ниво и че никой от вън или от вътре не може да казва какво ще прави ДПС. Ние ще продължим по този начин, бе категоричен Карадайъ. Зам.-председателят на ДПС Ахмед Ахмедов бе категоричен, че ДПС е реална конкуренция, която предлага реални  политики. Той заяви необходимостта от изграждане на една ускорена програма за развитие, която ДПС предлага. Ахмедов акцентира върху значимостта на всеки един, като част от колективното тяло и убедено заяви,  че посланията на партията трябва да идват от структурите, а не от централно ниво. Зам.-председателят на ДПС и кметът на Кърджали Хасан Азис заяви, че ДПС Кърджали изпълни основната си цел, а именно запазване на цялостта на партията. Хасан Азис призова всеки един, който има свободата, толерантността, заедността като свои ценности да бъде част от обединението и силата, а не от разделението и безотговорността. На заседанието присъстваха и заместник-председателите на ДПС Ахмед Ахмедов и Хасан Азис, народни представители, както и всички общински председатели и общински кметове на ДПС в областта.", "date": "2018.04.01", "title": "Карадайъ: Трябва да сме активни и готови за властта"}
{"url": "http://standartnews.com/balgariya/zhalt_kod_za_silen_vyatar_v_16_oblasti_dnes-369993.html", "text": "През по-голямата част от деня ще продължи да духа умерен и силен поривист вятър от юг-югозапад. След обяд над западните райони вятърът ще се ориентира от запад-северозапад и с него температурите ще се понижат. Още сутринта от запад ще започнат валежи, които по-късно през деня ще обхванат цялата страна. След пладне ще има условия и за гръмотевици и градушки. Минималните температури ще са предимно между 7 и 12 градуса, a максималните ще са между 15 и 20 градуса. Атмосферното налягане ще се понижи значително и ще е по-ниско от средното за месеца. Жълт код заради очакван силен вятър е обявен в 16 области на страната днес. Предупреждението е в сила за областите Габрово, Велико Търново, Русе, Търговище, Разград, Силистра, Добрич, Варна, Бургас, Шумен, Сливен, Стара Загора, Ямбол, Хасково, Кърджали и Благоевград. След полунощ по долината на Струма ще духа силен и бурен южен вятър с пориви до 24 м/сек. Сутринта вятър ще се ориентира от запад-югозапад и ще отслабне. В районите на изток ще духа силен и бурен юг-югозападен вятър с пориви до 22-24 м/с. След обяд вятърът ще отслабне и ще се ориентира от запад-северозапад. В областите на юг - Бургас, Ямбол, Хасково и Кърджали, ще духа силен и бурен юг-югозападен вятър с пориви до 25 м/с. По-късно през деня вятърът ще отслабне и ще се ориентира от северозапад. Жълт код е в сила и за крайбрежните райони на Черно море. Там ще духа поривист южен вятър с максимална скорост 15-20 м/сек. Следобед вятърът временно ще отслабне, вечерта ще се ориентира от запад и отново ще се усили до 14-17 м/сек. В планините няма да е подходящо за туризъм. Ще бъде ветровито. Ще духа силен, по високите и открити части и бурен югозападен вятър. Облачността ще е значителна и ще има валежи от дъжд, над около 1900 м - от сняг. Ще има и гръмотевици. Максималната температура на височина 1200 м ще е около 8 градуса, на 2000 м - около 3 градуса. По Черноморието ще бъде ветровито. Ще духа силен поривист вятър от юг-югозапад. Привечер ще се ориентира от запад-северозапад и с него температурите ще се понижат. Облачността ще е значителна и след обяд ще има валежи от дъжд. Максималните температури ще са между 14 и 18 градуса. Вълнението на морето ще е 2-4 бала. Температурата на морската вода е 7-8 градуса. В понеделник ще има променлива облачност, само на отделни места ще превали краткотраен дъжд. Температурите се понижат още малко. В Северна и Източна България през по-голямата част от деня ще бъде ветровито. Към вечерта и там вятърът ще отслабне, през нощта в повечето райони и ще стихне, а облачността навсякъде ще намалее до ясно време. Във вторник сутринта минималните температури ще са близки до 0 градуса. През деня ще бъде слънчево, над западните райони с висока облачност. Ще се появи южен вятър и ще започне затопляне.", "date": "2018.04.01", "title": "Жълт код за силен вятър в 16 области днес"}
{"url": "http://standartnews.com/balgariya/tsvetnitsa_e_-369994.html", "text": "Днес православните християни отбелязват Цветница - деня, в който Спасителят е посрещнат в Йерусалим с маслинови клонки и цветя. Празникът винаги е в неделята след Лазаровден, една седмица преди Великден и е един от най-хубавите пролетни празници. Посветен е на тържественото посрещане на Иисус Христос в Йерусалим с маслинови и лаврови клонки. Празникът Цветница се отбелязва не само в православната, но и в католическата и протестантската църква. Според евангелските текстове, Христос влиза на магаре в Йерусалим, където го посрещат вярващите с клонки от маслина и го прославят като месиански цар. Предишния ден Христос е върнал към живота мъртвия Лазар и е посрещнат от жителите на Йерусалим като възкресител. Иисус Христос доброволно върви стъпка по стъпка към предначертания край на земния си живот. На службата в храмовете християните държат в ръцете си осветени върбови клонки, които заменят палмовите клонки - вайи, сякаш отново посрещат своя Спасител. Осветяването на върбичките се извършва на всенощното бдение в събота вечер. След богослужението християните отнасят осветените върбови клонки в домовете си за здраве и предпазване от болести и зло. Вярва се, че осветената върба има предпазна и възпроизвеждаща сила, затова тя се запазва цяла година пред домашната икона. Сутринта над портите на всяка къща се закачват венчета от върбови клонки, които предпазват от зло и неплодородие. Лазарувалите предния ден моми се събират на реката, като всяка носи свое венче и омесения предварително обреден хляб (кукла) и изпълняват обичая \"кумичене\". Венчетата и парчета от хляба се нареждат на дъсчица и се пускат по течението. Момата, чието венче излезе най-напред, се избира за \"кумица\" и тя повежда моминското хоро към своята къща. На този ден продължават Лазаровите обреди и обичаи. На този празник с кумиченето на лазарките завършва цикълът на моминските пролетни игри. Привечер на мегдана моми и ергени за последен път играят лазарското хоро, като за първи път след Великденските пости хорото е сключено. Седмицата, която започва в понеделник след Цветница, се нарича Страстната седмица. В нея християните съпреживяват мъките на Христос. Българите наричат празника още Връбница, Цветна неделя, Вая (Вайя), Куклинден или (в западните църкви) Палмова неделя. Имен ден празнуват всички, носещи имена на цветя, растения, храсти и дървета: Ангел(ина), Биляна, Божура, Виолета, Върба, Върбан, Върбинка, Гергин(а), Гроздан(к)а, Далия, Дафина, Делия, Делян(а), Дилян(а), Димитър-другото име на Богородичката е Димитровче, Динка, Детелин(а), Елица - идва от Ела, Жасмина, Здравка, Здравко, Зюмбюл(ка), Ива, Иглика, Калин(а), Камелия, Карамфил(к)а, Китка, Латинка, Лили, Лила, Лилия, Лиляна, Лора, Люлина, Маргарита, Магнолия, Малина, Нева, Невен(а),Незабравка, Петуния, Ралица, Роза, Росен, Росица, Смилян(а), Теменуга, Теменужка, Трендафил(ка), Фидан(к), Ангел(ина), Цвета, Цветан(а), Цветанка, Цветелин(а), Цветомир(а), Цветослав(а), Цвятко, Череша, Явор(а), Ягода, Ясен(а), Ясмина и др.", "date": "2018.04.01", "title": "Цветница е!"}
{"url": "http://standartnews.com/balgariya/39_semeystva_bez_dom_sled_pozhara_v_sandanski-370000.html", "text": "40 семейства останаха без дом след големия пожар в жилищен блок в Сандански. Апартаментите са опожарени много и едва ли някой от тях е годен да живеене, става ясно от репортаж на Нова телевизия. 39 от семействата имат алтернатива и ще живеят временно при свои близки и приятели. А едно от семействата с 8-месечно бебе, обаче, е настанено в апартамент под наем на сметката на Община Сандански. \"Пожарът е настъпил около полунощ. Баба и дядо са били тук. Излезли са по най-бързия начин от апартамента. Прозорците са изпочупени от огъня. Дядо не е в добро здраве. Разчитаме на подкрепа от държавата. Апартаментът не е застрахован\", разказа Марин, чиито баба и дядо са били в апартамента по време на пожара. До вторник сградата ще остане необитаема, като на хората е забранено да се връщат по домовете си. Архитекти и инженери ще направят обстоен анализ дали сградата става за живеене след пожара.", "date": "2018.04.01", "title": "39 семейства без дом след пожара в Сандански"}
{"url": "http://standartnews.com/balgariya/sedmichen_horoskop_31_mart__6_april-369958.html", "text": "Овен Умерени в емоциите Вие действате под натиска на изключително силен вътрешен подтик към свобода и независимост. Успоредно с това имате завиден духовен и физически потенциал. Избирате сами пътищата, които с вашите усилия трябва да се прокарат. А в личния живот излизате с оригинална идея за това как да покорите сърцето на партньора. Преди да приложите своите методи, моля, внимателно прочетете въведението и се съобразете с препоръките за дните в края на март и началото на април. Дори след това, сигурна съм, че мнозина от вас ще прибързат и поради това ги моля поне на 31 март и на 1 и 2 април да отвлекат вниманието си от цели и дейности, които ангажират предимно чувствата и честолюбието им. По тази начин ще се спасят от недоброжелателни критики, ще парират намеса в личните и професионалните си дела и ще се измъкнат от непродуктивни дискусии или съдебни дела. Телец Необходими са компромиси Необходимо ви е да изберете адекватно поведение за днешна дата. Това изискват звездните обстоятелства и ви подсказват да не приемате нищо за даденост, да очаквате обрати и да заделите финансов ресурс за успешно справяне с неочаквани разходи. Неправилно е да се ръководите от енергиите на подсъзнателното. Обикновено вие съумявате да се справите с тяхната сила, да ги покорите, вкарвайки ги в работа по конкретни задължения. Сега нещата изглеждат различно. Променя се светогледа ви, търсите нови ориентири за живота и преорганизирате приоритетите си. Настоящата седмица е част от този процес, но и се различа: осмислете необходимостта да се правят компромиси. Помирете се, овладейте желанията си, без да приспивате вниманието си с незначителни подробности. На 31 март ще се наложи да се откажете от свое намерение, за да запазите спокойствието под семейния покрив. Заради високия емоционален заряд на дните предлагам да сте внимателни при шофиране и при бораване с техника. Близнаци Знайте кога да се оттеглите Неусетно преминавате граници – мислите ви летят свободно, действията ви съдържат висока доза риск, желанията ви са подчинени на силни страсти и ревност. Това е силно стимулиращ енергиен потенциал, който трябва да бъде овладян, за да не се превърне в проблем, ако изпуснете юздите от ръце. Далечни проекти, места и хора по света са важните ви неща днес и те ще ви насочват накъде да вървите, с какво да се захващате и какво да отложите. С подобна визия за света и с идеи, които са примамливи, но не са добре структурирани, е трудно да си помисля, че няма да имате проблем там, където от вас очакват да сте точни и ясни до най-малката подробност. Трудно е и да сте непрекъснато готови за съпротива, за борба, тъй като така изтощавате организма си. Звездните аспекти предполагат да осъзнаете кога е нужно да се действа и кога да се оттеглите.  Предлагам ви на 31 март и на 1/2 април да оставите делника ви да плува по течението, докато вие търсите възможности да разтоварване и отдих. Рак Овладейте страстите си Вие мислите егоцентрично и егоистичните подбуди направляват действията и поведението в отношенията. Ретроградният Меркурий отнема много от полезната енергия, тъй като ви кара да се занимавате с неща, които не са по силите ви. Всеки трябва да преосмисли поведението и целите си, за да не попадне в плен на описаните импулси. Звездите имат своето послание към вас в този момент и ви подтикват да действате изцяло отдадено на задълженията и обещанията си, но и да намирате начин да сте еднакво ангажирани с професионално-служебни и лични дела. Няма как да угодите на всички, които усещат моментната ви сила и настояват да са близко до вас, но можете да направите така, че да няма недоволни. В същото време, ако на 31 март,  на 1 и на 2 април не подчините действията си и страстите на разума, бързо и без усилия и ще си създадете подобни проблеми, на онези, от които се опитвахте да избягате. И още нещо: околните, със сигурност, ще изтълкуват  желанието ви за надмощие като застрашаващо техните интереси. Лъв Не се доверявайте на непознати Толкова много дела сте набелязали в програмата си за седмица, че тя ще премине като един ден. Вие твърдо вървите напред, искате да следвате своите предварителни намерения и да изпълнявате очакванията на другите и ангажиментите си последователно и стриктно. И в един момент обаче неочаквано и нежелано мислите ви се втурват в миналото, изваждат събития и лица, които му принадлежат, поставяйки ги в нова роля или осветлявайки ги по различен начин. Това обърква програмата ви. Дали да посрещнете този момент със задоволство? Бих си позволила да определя, че вие имате  нужда от тази рертроспекция. Знае се и причината за нейната поява в живота ви – тя идва с въздействието на ретроградния Меркурий в комбинация с Уран и Сатурн върху вашето рождено Слънце. Не може и не трябва да останете равнодушни: вибрации, които си превеждате като подтик към противопоставяне на околния свят, на конкретни хора, сега трябва да бъдат впрегнати в работа. Още повече, че сте убедени, че постъпвате благоразумно, а шестото чувство ви нашепва:  не се доверявайте на непознати и търсете съвети единствено от онези, които са ви убедили в своята лоялност. Дева Поемате по нов път Зигзагообразно и хаотично на моменти се движи вашият делник. Започвате, отказвате се, тръгвате в друга посока. Вашите действия и поведение се ръководят изцяло от усещането за необходимостите, с които човек не се разминава в живота си. Веднъж те са скрити под повърхността, друг път, както се случва през седмицата, пренареждат мислите ни. Външна причина за тази странна и нелека ситуация са дадени във въведението. Вие правите изключение от общия тон на възприемането на описаните вибрации, защото не сте агресивни и настоятелни, а се опитвате през духовни практики и цели да дадете нова посока на своя живот. Успех!  След напрежението на 31 март и на 1 и 2 април, което ви съветвам да разредите с маловажни задачи и с целенасочени усилия за разведряване на обстановката, през втората половина от дните общуването с околните ще върви трудно, ако вие все така усърдно се стараете да доказвате правотата си. Помнете, че в този момент никой не се вълнува за чувствата ви. Везни Приземете очакванията Започвам с най-трудния ви ден от началото на 2018 година. Може да се твърди, че 31 март ще е и най-трудният до края й. Все пак нека сме доволни, че второто изречение ни дава надежда, на която да се уповаваме. Убедена съм, че днес всичко е във вашите ръце. Подреждането на делника, отношенията на работното място, взаимоотношенията с партньора и близките хора зависят от вашите усилия за постигане на разбирателство и хармония. Вярно е, че звучи  отговорно и задължаващо. Някои ще видят в тези предписания напълно неприемлива картина, тъй като определят в мислите си приоритети и намерения, които нямат нищо общо с тежненията за спокойни и балансирани отношения. Любовни терзания извън дома или конфликти на работното място са отговорни за безсънните ви нощи и за надпреварата ви с времето през деня. Звездните аспекти призовават да приземите очакванията си, да си дадете сметка за последиците и да преорганизирате желанията си, насочвайки тяхната енергия към ангажименти, поети преди време. Скорпион Заздравете интимна връзка Силата на аспектите, които Марс сключва през тази седмица с останалите планети, не може да ви уплаши. Той е вашият звезден управител и вие чудесно познавате неговия неукротим и войнствен нрав. И все пак. Желаете или не, попадате под светлините на прожекторите. С ръка на сърцето трябва да признаете, че това много ви се харесва. Единственото, от което се опасявам, е  да не би тази популярност да попречи на ваши намерения, тай като има неща, които смятате да запазите в тайна от обществото. Осветлени, те няма как да останат скрити. Сигурна съм и за друго: околните активно ще обсъждат поведението и успехите ви. В един момент това ще ви подразни, тъй като ще прозрете нечисти помисли и стремежи от тяхна страна. Не си позволявайте нападателност – това само ще усложни нещата. Забързаният  характер на дните ще се прояви по неочакван начин на 31 март. Тогава излезте от залисията на делничното и насочете  усилията си укрепването на важна за вас интимна връзка. Стрелец Не подписвайте договори От вас се очаква да проявите благоразумие. На работното място и в бизнеса се въздържайте от подписването на договори, споразумения. Отсрещната страна очаква да предложите компромис по отношение на общо дело и да търсите допирни точки за постигането на съгласие. Тези стъпки имат пряко отношение към бъдещето на изявата ви в професията, бизнеса. Моля, не позволявайте на честолюбието и амбициите да вземат решения вместо вас. Още повече, че нищо не е точно такова, каквото ви изглежда на пръв поглед. Най-вероятно, основната тема, която ще ви вълнува през периода, са финансите, състоянието на приходите и нарастващите разходи. Ако сега тръгнете да решавате генерален въпрос, знайте, че сте избрали неподходящ момент. Ще си позволя да ви посъветвам да отложите вземането на важни решения поне до втората половина на април, а при онези, които не могат да чакат до тогава - да се съобразят изрично с реалните параметри на своите възможности. Защо ви инициирам да постъпите така ли? Защото смятам, че не сте в състояние от днешната си позиция да видите как ще се променят обстоятелствата. Козирог Променяте позиция в последния момент Основните планети, които се явяват двигатели на процесите през настоящата седмица, се намесват в характера на световния климат от територията на вашия рожден знак. Планетите Марс, Сатурн и Плутон са там и подчертават силните и слабите страни на вашата природа като съответно ги проектират къде с напрежение, къде с натиск върху общия тон на дните ви. Ето защо през граничната седмица между март и април е невъзможно да се придържате към умереност! Действайки силово, вие се напрягате, разочаровате се и влизате в конфликт с някого, без да желаете. Както сами разбирате, странни дни ви очакват. Специално 31 март и 1/2 април са ви подготвили много изненади. Те изникват от всякъде и ще променят нагласата ви, подтиквайки ви в последния момент да променяте позиция, да застъпвате мнение, различно от предварителните очаквания. Ако не се страхувате да отклонявате темите в сублимния момент, ако търсите ново решение, виждайки, че губите контрол, ще ви остане време да се огледате и да си поемете дъх. Водолей Отдайте се на спорт Вие сте пълни, дори преизпълнени с енергия и желание за действие. Това е чудесно. Предлагам ви да ги изразходите, посвещавайки свободното си време на спортни мероприятия, заемайки се с физически дейности или да се отдадете на домакинстване. Така ще се открие простор за размисъл и действията няма да ви отвеждат до противоборства с околните по неразрешими теми и спорни въпроси. Не се стремете да се фиксирате върху един или друг проблем - така ще загубите част от силата на периода. Предизвикателството на дните е в преоткриването на неща, знания, възможности, до които не сте се докосвали. Изисква се и сила, и доза премерен риск, но вашият натюрел не отрича нито едно от двете. Нещо повече, те присъстват в поведението ви, когато сте целенасочени. Ако сте си мислили, че няма нещо, което да ви изненада, то тогава ще преживеете истински специални моменти между 31 март и 3 април. Риби Решавате стар финансов проблем Имам добри новини за родените под вашия знак. Актуалните планетни аспекти стабилизират настроението и ви дават сили да се справите с нещата, които иначе оценявате за непосилни. Предлагам ви да преминете през дните двойно по-уверени в себе си. Няма как да отрека, че периодът е специален, но вие сте получили указания как да плувате в дълбоките му води и ще докажете, че сте добри ученици с поведението си на 31 март и на 1, и на 2 април. Не удряте другата страна с истината по главата, а се опитвате да поясните вашата гледна точка и да й дадете възможност да разбере къде се заблуждава. И също, няма да позволите да ви налагат мнение, няма да казвате неща, които не мислите. Колкото по-уверени сте в собствените желания, толкова по-лесно ще ви е да ги постигнете. След кратката пауза за размисъл и пренастройване на мислите на 3 април, вие ще се впуснете в нова инициатива, която ще завършите в началото на май. Тогава ще останете доволни от резултата, защото разрешава с един замах стар финансов проблем.", "date": "2018.04.01", "title": "СЕДМИЧЕН ХОРОСКОП /31 март - 6 април/"}
{"url": "http://standartnews.com/balgariya/nikolay_neka_razpnem_grehovete_si-370002.html", "text": "Нека по време на Страстната седмица духовно да съпроводим Господ по пътя на неговите страдания, заедно с него да се изкачим на Голгота и там да разпнем греховете в себе си, за да възкръснем за обновен живот. Това каза в словото си пред събралите се десетки вярващи митрополит Николай след празничната литургия в храм „Св. Марина\". Митрополит Николай посочи, че сълзите, пролети за нас хората от Господ, ни задължават и ни призовават да се опомним, да дойдем на себе си, да се разкаем, да поемем нов живот, да разпнем в себе си плътта със страстите и похотта, да отхвърлим от себе си вехтия според предишното си живеене човек, който изтлява в прелъстителна похот. „Трябва да се обновим и облечем в новия човек, създаден по Бога в правда и святост на истината. Няколко седмици Светата Църква е отделила за тази цел – седмиците на Великия пост, който днес свърши. Дано не сме пропилели това благоприятно време на нашето спасение, на този ден на нашето спасение. Това са дни, в които можехме да помислим за себе си, за своето издигане и спасение. Но Бог е милостив и ни дава още време – дава ни времето на Страстната седмица. Време, в което можем да поплачем за греховете си, защото Спасителят ни утешава\", каза митрополит Николай.", "date": "2018.04.01", "title": "Николай: Нека разпнем греховете си"}
{"url": "http://standartnews.com/balgariya/spipaha_7_nelegalni_migranti_kray_turskata_granitsa-370003.html", "text": "В хода на специализирана полицейска операция служители на Главна дирекция \"Гранична полиция\" заловиха 7 мигранти, опитали да влязат нелегално в страната. В действията, проведени в зоната на отговорност на РДГП - Елхово, е участвал и хеликоптер от Специализирания отряд за въздушно наблюдение. Заловените са петима мъже и две жени, самоопределящи се като сирийци. Те опитали да влязат на българска територия в района на р. Тунджа, въпреки пълноводието. Това наложило провеждането на спасителна операция с екипи на Главна дирекция \"Пожарна безопасност и защита на населението\" от Ямбол. Задържани са още каналджията, иракски гражданин, който водел групата и двама българи, които я чакали на наша територия, съобщиха от Гранична полиция. Случаят е докладван на Районната прокуратура в Елхово. Образувани са 3 досъдебни производства - по чл. 279 - на нелегалните мигранти, по чл. 280 - на иракчанина и по чл. 281 - на българските граждани. Действията по разследването продължават.", "date": "2018.04.01", "title": "Спипаха 7 нелегални мигранти край турската граница"}
{"url": "http://standartnews.com/balgariya/tsvetanov_balgariya_da_se_chisli_kam_evroatlanticheskata_ne_kam_evraziyskata_obshtnost-370004.html", "text": "Трябва да се числим към евроатлантическата общност, а не към евразийската. Разбира се, че трябва да поддържаме добри отношения с Русия, но това, което те правят в момента, е недопустимо за 21 век. Това коментира пред представители на медиите в местността Рупите председателят на ПГ на ГЕРБ и заместник-председател на партията Цветан Цветанов. Според него, подкрепяйки Великобритания, ние подкрепяме развитите демократични общества. „Ние не сме разследващ орган, затова трябва да сме солидарни с общата европейска позиция\", обясни заместник-председателят на ГЕРБ. „Живеем в напрегнати времена, но аз вярвам, че разумът ще надделее. Мирът и спокойствието са гаранция за просперитет, но за целта трябва да спазваме демократичните ценности и да зачитаме суверенитета на всяка държава\", подчерта Цветанов. „От ПГ на ГЕРБ не допуснахме да влезем в тона на БСП. В петък те поискаха парламентът да излезе с обща декларация по случая „Скрипал\", но това щеше да е много грешен ход\", посочи председателят на ПГ на ГЕРБ и уточни, че когато Народното събрание излиза с позиция, връщане назад няма. „Затова ние се противопоставихме на това тяхно искане и на свой ред предложихме ако се приема някаква обща позиция – нека тя да кореспондира изцяло с тази на европейските лидери\", заяви той. По думите му БСП водят антиевропейска политика, която има за цел да изтика България извън евроатлантическата общност. „За разлика от тях, аз ще продължа да защитавам евроатлантическите ценности, каквото и да ми коства това\", категоричен бе Цветанов. Той каза още, че през годините много хора са напуснали България, но напоследък се наблюдава тенденция някои от тях да се завръщат. „Младите виждат благоприятните условия за развитие у нас и все повече от тях решават да търсят своята реализация именно в България\", обясни Цветанов.", "date": "2018.04.01", "title": "Цветанов: България да се числи към евроатлантическата, не към евразийската общност"}
