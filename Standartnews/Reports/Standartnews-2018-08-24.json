{"url": "http://standartnews.com/mneniya/targovtsi_naduvat_tsenata_na_hlyaba-375105.html", "text": "- На крайната цена на хляба влияят много фактори, не само цените на природния газ и електричеството. Както знаете, цената на първичната суровина за производството на хляб - пшеницата, тази година също се движи стабилно нагоре и вече забелязваме поскъпване с едни 30, дори 35 % спрямо миналата година, като колеги дори говорят, че в момента на порт Бургас хлебната пшеница достига 400 лв. за тон. Още един много важен факт в международен план също се отразява изключително негативно върху борсовата цена на пшеницата - реколтата, която очаква Русия тази година, е с 20 млн. тона по-малко от миналогодишната. Така че темата за цената на пшеницата с хлебопекарни качества наистина е много актуална, като тенденцията е само една - трайно нагоре. - Цената на брашното дори вече се покачи. А цената на природния газ, за която ме попитахте, влияе върху преработката на пшеницата, и то доста пряко, тъй като мелниците работят основно на природен газ. А поскъпването му е логично и очаквано, тъй като и цените на петрола напоследък също са се устремили нагоре. Но аз искам да продължа по-нататък и да споделя, че цената на човешкия труд в хлебопроизводството през последните две години се покачи близо три пъти! Нещо повече - според мене няма друг бранш в икономиката на България, който да е направил такова увеличение на заплащането. Сами разбирате, че хлябът се произвежда от квалифициран екип, а ние, за да запазим тези специалисти, за да не напуснат те държавата, както направиха много други през последните години, правим всичко възможно да им осигурим колкото се може по-добри доходи у нас. Ще продължа още по-нататък, като няма да подмина по никакъв начин и банковите лихви. Защото реално, ако трябва да изброим всички фактори, влияещи на хлебопроизводството - зърно, брашно, енергийни разходи, транспортни разходи, човешки труд, банкови лихви - а накрая именно хлебарят е този, който прави калкулацията за доставната цена на хляба. Искам дебело да подчертая - именно доставната цена, защото именно тука се крие голямата мистерия, която винаги е оставала невидима за българския потребител. Искам да обясня, че по веригата ситуацията с цената на хляба зависи от три фактора - производител, търговец, потребител, като потребителят плаща цената на хляба, която търговецът определя като крайна цена - и това е продажната цена на хляба. Като единствено и само в България - забележете, търговската надценка представлява 30 и повече процента от крайната цена на хляба. Така, съвсем условно казано, ако един хляб струва 1 лв., 30 стотинки отиват директно при търговеца. В същото време нетната печалба на хлебопроизводителя е 1 стотинка, а много често - дори и под 1 стотинка от всеки хляб. - Точно така! И причина за този абсурд са монополните структури в държавата, както и стоковата борса, които определят цената на хляба за българския потребител, а не хлебопроизводителите, които в по-голямата си част се намират в състояние на една перманентна неплатежоспособност. Именно това е и причината собствеността на много фирми хлебопроизводители непрекъснато да се сменя в опити за някакви оздравителни процедури в бранша. - Категорично искам да подчертая, че въпреки този абсурд в България не се задава нито зърнена, нито хлебна криза! Тук е и мястото да кажа, че качеството на зърното, което се използва у нас за производството на хляб по утвърден стандарт \"България\" по уникална, елементарна рецепта, която съдържа брашно, мая или квас, тъй като вече все повече работим и с квас, както и щипка сол и вода, е изключително високо. С това искам категорично да опровергая слуховете, че най-доброто българско зърно се изнася. Това е просто мит. Най-доброто зърно остава в България и се ползва за производството на българския хляб. - За съжаление тук не мога да дам конкретен отговор, защото съвременните предприятия с модерни, енергочувствителни линии, с добра организация и автоматизация на процеса, енергийните разходи са едни, а при малките хлебопроизводители енергийните разходи са съвсем други, и то - много по-високи. Освен това, знаете, цената на енергията за различните производители - големи и малки, също е различна. Големите производители плащат и цена \"Задължения към обществото\", която продължава да расте. А сега, влизайки в месеците, които съдържат буквичката \"р\", цената на газа винаги скача и се отразява в разходите на всички производители по веригата. - Няма кой да прогнозира каква ще бъде цената на хляба в който и да било обект, защото всеки доставчик там определя своята доставна цена и тя трябва да бъде приета от търговските вериги. Защо цитирам търговските вериги? Защото те държат 80% от пазара на хляб. Те реализират голяма печалба от най-бързо оборотната храна у нас, каквато е хлябът. Не говорим за 30 стотинки, а за много повече. И когато някой разказва, че има обекти и райони на държавата, в които вече има корекция на цената на хляба, макар и с няколко стотинки, определено считаме, че това е корекция, направена основно от търговеца и това е в полза единствено на неговата свръхпечалба от продажбата на един хляб. - Можете да сте абсолютно сигурни в това! Когато има промоция на хляб, а хлябът обикновено е в промоция през 70% от дните на годината, намалението на един хляб обикновено е около 15 стотинки. При това положение, нали разбирате, че въпреки тази промоция на търговеца му остават още едни 15, даже 20 стотинки. Търговските вериги имат строго определен бизнес план, който следват и който се изпълнява от българските потребители! Трябва да признаем и още нещо - никой не води никаква статистика търговските вериги какви надценки слагат на пазара, и то при положение, че имат монополно присъствие на него. Защото измамна е максимата, че те имат 35% присъствие на пазара. Всички ние сме потребители, много наблюдаваме пазара и знаем, че търговските вериги са всъщност основните реализатори на всички храни и именно чрез тях те стигат до крайния потребител. - Фалитите при хлебопроизводителите и смяната на собствеността на фирмите всъщност се случват непрекъснато. Ние не сме спрели този процес през последните 5-6 и повече години. Но това са процеси, които не са видими за обществото. Когато един бизнес оператор е принуден да продаде бизнеса си на безценица, явно той е изпаднал в несъстоятелност. И няма никаква гаранция, че следващият стопанин на този бизнес ще го направи успешен при тези условия. - Пазарът е в състояние да се саморегулира и  той го прави, въпреки тези йезуитски практики на големите вериги за смачкване на българския бизнес. Това, което предлагаме е корекция на поведението на държавните институции. За съжаление Европейската комисия няма регламент, който касае нелоялните търговски практики. В този смисъл изменението на закона за храните преди 2-3 години, касаещо нелоялните търговски практики на търговските вериги, не ни дава абсолютно никакви законови механизми за прозрачност. Въпросът е защо същите тези субекти във всяка друга европейска държава имат друг тип пазарно поведение?! Явно нещата могат да се случват, но все още - не и тук. - Не, ние не пледираме за държавна намеса в никакъв случай, защото можем да бъдем криворазбрани и някой да ни обвини, че търсим регулация. Не, не е така, тъй като е безумно да се търси регулация при реализацията на храна, която не ползва държавни субсидии. По-скоро пледираме държавата със съответните контролни механизми да направи обстоен анализ с каква надценка придружава реализацията на хляба до крайния потребител от страна на търговците. Още нещо предлагаме и смятаме, че е дошло времето това да се случи - за въвеждането на диференциран Данък върху добавената стойност, който за хляба да е 5%. Един такъв ДДС всъщност ще задържа за много дълго време цената на хляба, ще открие работни места, ще ликвидира сивата икономика и в същото време ще напълни с косвените данъци и пенсионна, и здравната система. И вече е крайно време този диференциран ДДС за хляба да бъде въведен именно сега. Диференциране на ДДС ставката на хляба има в страни, които имат постоянен финансов дефицит. Забележете - Гърция и Румъния имат диференцирани ДДС ставки и продължават да мислят за тяхната още по-голяма диференциация, а ние сме държава, която и в момента има обявени 3 млрд. лв излишъци. Няма аргументи, които да защитават обратното мислене от страна на финансовото министерство.", "date": "2018.08.23", "title": "Търговци надуват цената на хляба"}
{"url": "http://standartnews.com/mneniya/burite_pri_sasedite_krepyat_vlastta-375108.html", "text": "Поредните бури в чаша вода. Така бих окачествил случилото се с Търговския регистър и застрахователната компания \"Олимпик\". Това са неприятни инциденти, но са неща, които се случват във всяка една държава. Ако има някакво подозрение, че има някакъв умисъл по отношение на Търговския регистър, тогава положението  е много сериозно. Просто такива гафове понякога произтичат, това е нормалният ход на нещата. Като цяло напрежение в държавата има, но като се огледаме около нас, някак си засега успяваме да поддържаме ниво като на остров на стабилността. Въпреки противоречията вътре в управляващата коалиция мисля, че нещата зависят от управляващите. И не виждам някакъв интерес, който ще доведе до това коалицията между ГЕРБ и Обединени патриоти и да се тръгне на някакъв такъв вариант. Най-вероятно, според мен, кабинетът \"Борисов 3\" ще изкара по-голямата част от мандата си, ако не и целия. Добрата новина е, че управлението ни е по-стабилно от всичките ни съседи, като се огледаме на всички посоки. Имам предвид всичко това, което става и в Сърбия, и в Гърция, и в Турция, и в Македония. Нека просто да видим политическата обстановка там в сравнение с нашата. България може да се похвали със стабилност и растеж, а това са  двата основни фактора, които крепят една съвременна държава. Разбира се не е това, което ни се иска- естествено, че искаме да е по-добре, имаме някакви по-големи възможности, но така или иначе ситуацията е относително благоприятна. Хората имат претенции, голяма част нямат доверие в политиците, нямат доверие в институциите. Но в същото време имат пълно чувство на здрав разум, че тази стабилност може да се изгуби и да стане по-лошо. И от тази гледна точка общественото мнение е някак си да се пази статуквото, да се пази стабилността, И това е преобладаващото мнение сред българите. Разбира се, от септември  ситуацията ще стане по-различна с началото на новия политически сезон. Вече мина българското председателство на Съвета на ЕС, което също беше стабилизиращ фактор. Наесен със сигурност ще видим по-остри  политически противоборства. Въпреки това мисля, че тази тенденция да няма големи трусове в управлението ще продължи, тъй като хората все пак разчитат на стабилността, която им дава в момента статуквото. При положение, че икономиката върви добре, нещата винаги са по-спокойни. Големите проблеми са в малкия и средния бизнес, за който няма работещи институции. Знаем, че няколко десетки фирми правят националния продукт и ако искаме да направим решаващ скок напред и промени, трябва просто да се промени тази ситуация. Но тук се искат сериозни реформи, каквито не се правят. Няма как с тревога да не следим какво се случва с турската лира, все пак за нас Турция е много важен търговски партньор. Ще има нови баланси след кризата. Ако стане много зле  ситуацията със съседите, няма как да не ни се отрази и на нас.", "date": "2018.08.23", "title": "Бурите при съседите крепят властта"}
{"url": "http://standartnews.com/balgariya/anita_meyzer_se_okaza_s_namalena_prisada-375097.html", "text": "Апелативният съд измени присъдата на Анита Желева, позната като Анита Мейзер, която по-рано беше призната за виновна в убийство по непредпазливост на съпруга си и в предлагане на подкуп на полицаи. Присъдата за непредумишленото убийство беше намалена на 3 години затвор. За предложения подкуп на полицай съдът намали наказанието й на 2 години затвор и глоба от 4000 лева. След групиране на двете наказания състав на Апелативния съд е наложил по-тежкото. Това е 3 години затвор, като е присъединена и глобата в размер на 4000 лева. В гражданската част на присъдата на Варненския окръжен съд също има изменения. Апелативният съд е намалил размера на обезщетението за майката на починалия съпруг на Анита от 150 000 лева на 100 000 лева. Искът за над 100 000 лева е бил отхвърлен. Мейзер е осъдена да заплати на държавата 2435 лева разноски по делото в Апелативния съд. Решението може да се обжалва пред Върховния касационен съд в 15-дневен срок. Смъртта на съпруга на Мейзер бе при необичайни обстоятелства в дома им. Разследващите установиха, че Мейзер завързала краката, ръцете и врата му със свински опашки по негово настояване, от които той трябвало със сила да се освободи сам. Демонстрацията трябвало да бъде заснета от подсъдимата, за да послужи на културиста Димов пред бъдещи работодатели. Експериментът обаче бил несполучлив и Николай Димов се задушил. По-късно Мейзер сама се обадила в полицията, а при разпита предложила подкуп.", "date": "2018.08.23", "title": "Анита Мейзер се оказа с намалена присъда"}
{"url": "http://standartnews.com/biznes/plovdiv_predade_domakinstvoto_na_spirits_selection_na_kitay-375107.html", "text": "Следващата страна домакин на международния конкурс за високоалкохолни напитки Spirits Selection by Concours Mondial е Китай. Новината бе обявена на специална церемония в Пловдив. В края на тазгодишния конкурс, на който домакин бе градът под тепетата, зам.-кметът по културата и туризма на Пловдив инж. Александър Държиков символично предаде огромна чаша за напитки на кмета на гр. Лвиан Уан Ливей (Wang Liwei) от китайската провинция Шанкси. Събитието се състоя в залата, за провеждане на дегустациите в присъствието на всички международни експерти и гости на Конкурса. По традиция бе излъчен кратък филм за следващия град–домакин. В церемонията за обявяването на Лвиан като град-домакин на Spirits Selection 2019 участваха и Бодуа Аво, Председател на Concours Mondial de Bruxelles и създател на Spirits Selection, Тиери Хейнс, директор на конкурса, Меглена Михова и Кристоф Сепулведа от „Пробежекс\" - представители на Spirits Selection и Concours Mondial у нас. Лвиан е втория по икономически показатели град в Китай с вековна история и 4-милионно население. На територията му се намира планината Хуа Шанг – един от символите на китайската цивилизация. В града е и една от основните бази за производство на четвъртата най-известна марка китайски алкохол в света. Статистиката сочи, че годишно в света се произвеждат 24 млрд. литра високоалкохолни напитки, 1/3 от които - в Китай. Вчера пловдивският конкурс Spirits Selection, който беше организиран с подкрепата на Министерството на икономиката и община Пловдив, приключи с концерт на Фолклорен ансамбъл „Тракия\" на Античния театър.", "date": "2018.08.23", "title": "Пловдив предаде домакинството на Spirits Selection на Китай"}
{"url": "http://standartnews.com/svyat/vaorazhen_naraga_do_smart_dve_zheni_v_parizh_predi_da_bade_likvidiran-375099.html", "text": "Въоръжен с нож мъж уби двама души и рани сериозно един човек в парижкото предградие Трап, предадоха световните агенции, като се позоваха на полицейски източници. По-рано се съобщаваше за един убит и за двамата тежко ранени, уточни БТА. Нападателят е бил ликвидиран от полицията. При атаката той се барикадирал в къща в квартала и това наложило намеса на елитни полицаи, допълва Асошиейтед прес. В Туитър вътрешният министър Жерар Колон потвърди, че въоръженият мъж е бил неутрализиран. Той приветства бързата полицейска реакция и достойната за пример мобилизация на силите за сигурност, предаде ДПА. Телевизия Бе Еф Ем Ти Ви съобщава, че нападателят е викал \"Аллах е велик\", предаде Ройтерс. Според телевизията въоръженият мъж е бил на около 30 години и в миналото е бил съден по обвинения за тероризъм, но бил оправдан, предаде ТАСС. Властите се опитват сега да установят дали става дума за терористична атака, предаде Франс прес. Според източник от антитерористичните служби петдесетина души са преминали през структура, наречена \"мрежата на Трап\", която изпращала бойци в редиците на джихадистите в Сирия и Ирак. Правителството включи Трап, предградие с около 30 000 жители, в списък на 30-те френски квартала, в които да вложи повече средства и да прати повече полицейски служители с цел подобряване на сигурността. Двете жертви на нападението с нож днес в парижкото предградие Трап са майката и сестрата на нападателя, предаде Ройтерс, като се позова на френското вътрешно министерство. Третият пострадал е случайна минувачка, която е с тежки наранявания след атаката, посочва Асошиейтед прес. По-рано през деня представител на френските власти заяви, че полицията проучва дали става дума за семеен скандал. Терористичната организация \"Ислямска държава\" пое отговорност за атаката, но не представи доказателства нападателят да е ставал неин член, отбелязва Ройтерс.", "date": "2018.08.23", "title": "Въоръжен наръга до смърт две жени в Париж, преди да бъде ликвидиран"}
{"url": "http://standartnews.com/balgariya/zemedelskiyat_ministar_ostavki_na_tozi_etap_ot_moya_strana_nadolu_nyama_da_ima_-375100.html", "text": "Оставки на този етап от моя страна надолу няма да има, категоричен бе министърът на земеделието Румен Порожанов по време на пресконференция днес. „Ако има претенции към работата на министерството и на БАБХ, това е отделно политическо решение\", коментира Порожанов. Според него въпросът се е политизирал още в началото. Той поясни, че колкото и да не са лицеприятни мерките, те са предприети според изискванията. „Ние поискахме на председателски съвет да обясним, защото дотогава никой по никакъв начин не поиска информация от нас\", заяви Порожанов. Има двойно тълкуване на термина втори проби. Аз още тук искам да кажа, че ако днес съм казал втори проби, има се предвид пробите, които в момента взимаме в 20-километровата зона около тези пет населени места, за да се потвърди има или няма допълнително разпространение на болестта. Не се говори за проби, свързани с петте населени места, в които има подобни заболявания. Това стана ясно от думите на министъра във връзка със съмненията, изразени от лидера на БСП Корнелия Нинова. „Може би ще се наложи да обясня и за термина „някои хора говорят\", че по този начин се укривали европари. Ако иска някой да каже нещо, да застане с думите си и да носи отговорност за това, което казва. Хората казват така, ама други казват иначе, е много лесно от гледна точка на това да се говорят неща, които не са достатъчно сериозни\", заяви Порожанов във връзка със съмненията на БСП. Към момента нямаме тема, свързана със затваряне на еврофондовете, каза още Порожанов в отговор на Нинова. „Ако някой цели да предизвика аналогична атака, за да каже, че и на нас са ги затворили, нека да се опита\", каза Порожанов по адрес на БСП. „През 2014 г. бяха затворени ОП „Регионално развитие\" и програма „Околна среда\". Всички строители стояха и никой не получаваше пари от 1 януари 2014 г. до времето на служебното правителство\", каза още министърът. Във връзка с участието на депутата от БСП Кристиан Вигенин на форум в Брюксел по темата за чумата, министърът изрази надежда, когато се говори пред ЕК, да има сериозно отношение към разговора. „България успя да покаже като председател на ЕС, че е една изключително добра администрация, както в сектор „Земеделие\", така и в останалите\", коментира министърът. „Темета с фондовете и много сериозна и не трябва да се използва за политически спекулации\", заяви Порожанов. На въпрос дали ще търси отговорност на лидера на БСП Корнелия Нинова, министър Порожанов заяви, че не е гледал пресконференцията ѝ, но след като го направи, ще прецени.", "date": "2018.08.23", "title": "Земеделският министър: Оставки на този етап от моя страна надолу няма да има"}
{"url": "http://standartnews.com/kultura/novi_prozhektsii_na_filmi_organizirat_v_parka_na_voenna_akademiya-375077.html", "text": "\"Кино в парка\" за трета поредна година ще даде възможност на жителите на София да гледат филми на открито в парка на Военната академия, съобщават организаторите на събитието \"София филм фест\". Между 4 и 8 септември в приятната обстановка на парка ще бъдат показани няколко от най-успешните и награждавани филми за последната година. В програмата са включени \"Квадратът\" на Рубен Йостлунд, \"Проектът Флорида\" на Шон Бейкър, провокативната лента на френския режисьор Франсоа Озон \"Другият любовник\" и най-новият филм на Вим Вендерс \"Потапяне\", в който участват Алисия Викандер и Джеймс Макавой. Основен акцент на програмата е специалната прожекция на новия филм с участието на Кейт Бланшет \"Манифест\", който ще бъде разпространен по българските кина в края на септември. Режисьор на лентата е Юлиан Роузфелд, а филмът отдава почит на едни от най-големите артистични демонстрации от ХХ век, като се започне от футуризма и дадаизма, мине се през попарта и се стигне до имена като Ларс фон Триер и Джим Джармуш. \"Кино в парка\" се организира от \"София филм фест\" в партньорство със Столичната община и парка на Военната академия. Билетите са на цена от 8 лв. при предварителна продажба и 10 лв. на място един час преди прожекцията.", "date": "2018.08.23", "title": "Нови прожекции на филми организират в парка на Военна академия"}
{"url": "http://standartnews.com/mneniya/priliki_i_razliki_mezhdu_sotsa_i_kapitalizma-375104.html", "text": "  И действително, не може една икономика, пък била и социалистическа, но основана на производството на стоки и пласмента им, да няма нещо от елементите на една пазарна икономика. Но да започнем от по-далече. Всички знаем, че след Втората световна война, в социалистическите страни са провежда национализация – банки, промишлени обекти, мини, а после и колективизация на земята. Но и в Западна Европа се извършва национализация по същото време – национализират се мини, банки и т.н. Например Централната банка на Англия е била частна. След Втората световна война тя се национализира. Посягат и на банката на Рокфелер. В България след 1944 г. се провеждат две парични реформи. Целта е тези които са натрупали много пари лекичко да им ги вземат. Но малцина знаят, че заради Великата депресия, на 5 юни 1933 г. САЩ излизат от златния стандарт и Конгресът приема резолюция, обезсилваща правото на кредиторите да искат плащане в злато, което на практика си е обезценка на парите. Но не спират до там. Президентът Рузвелт нарежда всички притежатели на златни монети, кюлчета злато и златни сертификати на стойност повече от 100 долара да ги предадат на Федералния резерв на фиксирана цена от 20,67 долара за унция. Направих си труда и сметнах, че така доларът е обезценен с 40,88%. След това, знаем, че социалистическите режими подхождат репресивно – политически към представители на старата власт и към капиталистическите партии. Някои от обвиненията са били несправедливи. Но и в САЩ след Втората Световна война подхождат репресивно към представители и симпатизанти на комунистическата партия и идеология. Във филма \"Маджестик\" с Джим Кери се разказва точно това. Как Конгресът формира комисия за анти-американска дейност, която с участието на прокурори, ФБР и други служби започва преследване. В един кратък откъс се дава документален филм как 10 сценаристи от Холивуд, представители на Комунистическата партия са осъдени на затвор по обвинение \"за обида на Конгреса\" ! Знаем, че у нас след 9 септември 1944 г. някои от представителите на опозицията не са могли да прогресират професионално заради своето минало. Но и в САЩ въпросната комисия започва „да чисти\" холивудските студия (естествено с кооперация на собствениците) от сценаристи, за които имат и най-малкото съмнение, че са свързани или симпатизират на комунизма като идеология. Всички знаем, че обучението по икономика в България беше идеологизирано. Но и на Запад, то също е насочено главно към пропагандирането на философията на свободния пазар. Даже Гълбрайт в своето произведение  „Анатомия на властта\", говори за математизирането на икономиката в университетите. И е така – студентите се учат да решават интеграли и диференциали – а не да обръщат внимание на основни икономически противоречия. Американският президент Дуайт Айзенхауър казва на 25 февруари 1953 г. : „Почти 100 % от американците биха искали да се изкоренят всички следи от комунизма в нашата страна. Аз отидох в Колумбийския университет като негов президент и настоях за едно нещо: ако има и един, за който знаем, че е комунист, и той не може да бъде освободен от длъжност, аз ще бъда автоматично освободен. Аз лично няма да бъда част от организация, където има носещ карта комунист в такава отговорна позиция като тази да учат нашите млади. Отиваме по-нататък – следенето и подслушването. Знаем, че в соца това си беше на мода. Но на Запад нима го няма? Във филма „Обществен враг\" с Уил Смит героят, игран от Джийн Хекман, му казва: „Националната агенция по сигурността (на САЩ) извършва следене и наблюдение по целия свят.Факсове, телефони, сателити, кажеш ли ключова дума като Аллах, бомба, президент, започват да те следят и подслушват\". Наивно е да вярваме в това, че каквото е било при едната страна на завесата, го е нямало и оттатък.Това бяха две огледални враждуващи системи. Все едно в древността две враждуващи държави. Ако едната има лъкове и стрели, и другата ще ги има. Ако едната има стенобойни машини, и другата ще ги има. Ще дам пример с пропагандата. СССР финансираше (частично) някои от профсъюзите, както и някои медии като френския комунистически вестник \"L'humanite\". Западът пък, за да има трибуна, финансираше Радио „Свободна Европа\", „Гласът на Америка\" и Дойче Веле. И всеки взаимно се критикуваше, но тази критика беше полезна, защото стигаше до хората. Затова и Западът, и Изтокът, внимаваха какво правят, как управляват, Западът се опитваше да препятства финансирането от Изток, от другата страна пък заглушаваха западните радиостанции. Даже има слух, че след 1986 г. когато България имаше нужда от кредити, ФРГ дава, но при условие, че спре заглушаването на Дойче веле. Не знам дали е истина, но факт е, че тази радиостанция след 1987 г. не беше заглушавана. Сега отиваме на приликите. На запад при капитализма беше свещена конкуренцията. При социализма имаше „социалистическо съревнование.\" Например кое предприятие ще изпълни в по-кратки срокове плана. Или например хранителните супермаркети по райони се съревноваваха кой ще обслужи повече клиенти, кой ще подреди по-добре магазина, къде ще са по-вежливи. На Изток първенецът получаваше премии за персонала, а на Запад-бонуси. При соца имаше ударници и герои на социалистическия труд, а ликовете им висяха на таблото \"Наша гордост\". На Запад, например в САЩ има „Employee of the month\" (работник на месеца), който се снима с прекия и по-големия началник и получава грамота. При капитализма, всяко акционерно дружество си има надзорен съвет, който следи за нередности в работата на изпълнителния директор и при такива докладва на собствениците. При социализма всяко предприятие си имаше партиен секретар и първична партийна организация по месторабота, съставена от работници и служители в предприятието. Ако имаше нередности в управлението, те докладваха на партийния секретар, а той – на партията – т.е. държавата. При капитализма имаше поговорка: „Времето е пари!\", във филми за СССР съм виждал лозунг: „Времени – денег!\". (същото). На Запад казваха: „Няма безплатен обяд!\", а  СССР: „Советское государство даром денги не дает!\" (Съветската държава даром пари не дава). Това беше по повод, че работниците в Сибир взимат по-високи заплати, но и условията там са по-тежки. При социализма имаше стопанска сметка, при капитализма – печалба. На Запад, особено в САЩ, имаше тенденция да се работи на две работи. При социализма – също. Само че в събота и неделя на вилата. Там картофи, лук, чесън, боб. Където можеше се гледаха кокошки, зайци, някоя овчица или коза. Това си беше второ производство в държавата извън официалното. Даже имаше лозунг: „Всеки компот – юмрук в лицето на капитализма!\"Много хора казваха за своята седмица: „Пет работни и два потни (дни).\" Тук е мястото да кажем – докато на Запад хората имаха по едно жилище, което изплащаха цял живот и кола, то при социализма почти всяко семейство имаше жилище, кола и вила. Т.е. и при социализма също имаше частна собственост, но се трансформираше в израза „лична\". Няма да изброявам статистики, че по собствени жилища на глава от населението България биеше западните държави.  Но беше ограничена до 3 по 1 за всяко семейство – 1 жилище, 1 кола, 1 вила. Някои съпрузи, които успяваха да придобият 2 жилища формално се развеждаха, за да спазят закона. Още нещо. По средата на социализма, ЦК на БКП решава, че гражданите имат доста свободно време събота и неделя, което трудно уплътняват. И започва да раздава вилни парцели на тези, които нямат. И както ми казваше един познат придобил такъв имот: „Както бях гражданин, така се запалих и ми се работеше на вилата, че няма накъде. Направо станах див селянин!\" На Запад много се живее под наем. Тук имаше работнически общежития главно за работници от провинцията или привлечени по специални програми. Продължаваме с живота на обикновения човек. При соца имаше производствени банкети, където се ядеше, пиеше и танцуваше с колежките или пък организирани излети и екскурзии до близката планина. На Запад пък и досега водят екипа на тийм билдинг. И докато при соца банкетите бяха за сметка на профсъюзите, то в днешна България фирмите крънкат служителите да додават някой лев.(за Запад не знам). В Италия и сега има финансова полиция, даже униформена и въоръжена, която следи за стопански престъпления. В България имаше стопанска милиция, която правеше същото. В соца като двете означава доброволен труд в полза на обществото – копаят се градинки, засаждат се дръвчета и т.н. При соца имаше Държавен застрахователен институт и застраховката на колата струваше 5 лв. на година. И покриваше всичко. Сега има десетки компании и застраховката само на „Гражданска отговорност\" на най-елементарна кола струва 170 лева Пита се кой плаща за всички тези дублиращи се офиси? Ами ние. При соца също имаше потребителски кредит. Но ако си семеен и теглиш заем, трябва и законната ти половинка да се разпише. Сега в България жената овдовява и се оказва че съпругът й зад гърба е теглил хиляди левове кредит и ако иска да наследи неговата част от жилището, трябва да го погаси. В България по времето на Тодор Живков имаше ергенски данък. Той важеше и за съпрузи без деца. На Запад има семейно подоходно облагане – т.е. ако имате дете, доходът се дели на 3, попадате в по-ниски категории и плащате по-нисък подоходен данък. При капитализма, особено в САЩ, Канада и Западна Германия имаше недостиг на работна ръка. Първите две я запълваха със зелени карти и имиграция. Германия измисли гастарбайтерите (гостуващи работници), които дойдоха главно от Турция. По въпроса за работната ръка по време на соца се сещам за един цитат от филма „Дами канят\". В него пазач коментира проблема с реновирането на старинна къща в Пловдивско: „Документацията излезе, пари има, няма работна ръка.\" В България след 1984 година започнахме да внасяме работници (гостуващи) от братските държави на социалистическия лагер. Главно от Куба, Никарагуа, Виетнам. Настанявахме ги по общежития и те работеха (малка част) в заводите и главно в строителството. В България при соца Един политически виц да се престрашиш да разкажеш и той можеше да достигне и до Тодор Живков. На Запад пък имаше гласност, но нямаше чуваемост. Можеш всичко да си говориш, но никоя високотиражна медия няма да го отрази. Резултатът е един и същ – хората няма как да научат какво си казал. В България те караха да работиш партийният секретар, началникът и профкомитетът. Но хората не си даваха зор, популярен израз от тогава е: „Ние ги лъжем, че работим, те ни лъжат, че ни плащат.\" На Запад пък висиш отвсякъде с кредити и ипотеки и ако не работиш здраво, те уволняват. Не си ли намериш скоро друга работа – губиш всичко. В заключение, въобще не искам да поставям знак за равенство между социализма и капитализма. Това бяха враждуващи системи с враждуващи идеологии. Но и със сходства. Естествено, ако социализмът беше желязна ръка без ръкавица, на места по-груб, по-недодялан, по-принудителен, капитализмът е същата желязна ръка, но с кадифена ръкавица. Леко, нежно, на места хитро и небрежно, но който се сблъска със системата на капитализма вижда, че и тя отвътре също е безпощадна. Но двете системи бяха конкуриращи се. И както всяка конкуренция между двама, тя дава най-добрите плодове за третия. Това бяха хората на двете системи. Само ще кажа, че когато падна социализмът на Запад веднага побързаха да разградят социалните си системи, като първо увеличиха възрастта за пенсия. САЩ не смееха да изнесат никое производство в страна от третия свят, за да не дойде СССР да спретнат социалистическа революция и да им го национализират. В този ред на мисли социализмът би бил – за връщане на производствата в САЩ. Двете системи се и допълваха – социализмът купуваше технологии от Запад (например заводите за автомобила \"Лада\"), а Западът пък взимаше пример, идеи и натиск за социалните придобивки на хората си от Изток. (Не говоря за индустриалния шпионаж – той си го има и сега, без социализъм). И още нещо, СССР и социалистическият блок бяха необходимото плашило на щатските политици, за да обуздават апетитите на американския икономически елит, когато са непремерени, алчни и водят до криза. Може би кризата от 2008 г. в САЩ нямаше да се случи, ако още го имаше източният лагер – кой би допуснал да се разхлабят рестрикциите в банковата система, да фалират банки, да порасне толкова държавния дълг. „Нали СССР ще се възползва!\", биха казали политиците на лобистите.", "date": "2018.08.23", "title": "Прилики и разлики между соца и капитализма"}
{"url": "http://standartnews.com/balgariya/gerb_korneliya_ninova_lazhe_metodichno_i_profesionalno-375103.html", "text": "За чумата вярваме на министър Румен Порожанов, защото Корнелия Нинова е жена, която лъже методично и професионално в 99% от случаите. Това заяви народният представител от ПГ не ГЕРБ Тома Биков по време на извънреден брифинг днес, цитиран от Агенция Фокус. „Крайно време е разследващите органи да започнат да проверяват мотивацията на Корнелия Нинова да се занимава с политика. Защото според мен тя вече е доста подозрителна и на ръба на националната сигурност. Просто има конкретни твърдения, които излизат от БСП за черни каси и за какви ли не неща, и е крайно време органите, които се занимават с това, да ги проверят. Защото аз не съм нито разследващ полицай, нито разследващ поет, защото имаше и такива хора\", коментира Биков. На въпрос във връзка с това, че Корнелия Нинова е изградила тезата си за чумата въз основа на получен доклад от френска лаборатория, който според нея доказва, че чума в България не е имало, а министърът на земеделието, храните и горите Румен Порожанов твърди, че такъв доклад не съществува, Биков отговори: „Когато някой ми казва „Корнелия Нинова твърди\", аз гледам откъде изгрява слънцето. Това е жена, която лъже всеки ден. Г-жа Нинова лъже методично и професионално в 99% от случаите. Само когато споменава името на партията си, казва истината. Ние вярваме на министър Порожанов, защото Нинова постоянно твърди, че някаква жена й е казала нещо. И днес на пресконференцията това каза – „хората говорят, че...\" Защото я е страх да каже „аз твърдя, че...\", защото на всичкото отгоре е и страхлива. Ще кажем на колегите от земеделската комисия да проверят това\", каза още Биков. Корнелия Нинова се държи като собственик на работническо-мениджърско дружество и превръща тази партия в това, каза още Тома Биков. „Въпросът, свързан с чумата и т.нар. втори проби показват, че институциите са реагирали адекватно и заразата е била предотвратена. Това е резултатът, който днес беше представен. Действията на БСП и безотговорното отношение на Корнелия Нинова по време на тази криза за нас все още са заплаха на националната сигурност и искаме компетентните органи да се намесят\", каза още Биков. Той посочи, че от ГЕРБ са очаквали Корнелия Нинова да даде пресконференция на тема кой носи отговорност за Бенчо Бенчев. „Защото още не сме чули какво мисли тя. Тя реагира на този огромен скандал с един статус във „Фейсбук\". За нас е озадачаващо бягането ѝ от тази тема. По нея ние изразихме съмнение, че в БСП съществуват „черни каси\" и това съмнение остава и до днес. И призоваваме органите на реда да проверят това\", каза още Биков и посочи, че казусът с Бенчев явно не е изключение и той може да се окаже модел. „Добре е президентът Румен Радев да каже знае ли, че неговата партия е използвала помощта на г-н Бенчев по време на неговата кампания. Защото това го каза Атанас Зафиров от БСП – той го потвърди. Трябва да се каже в какво се е изразявала помощта на Бенчев – лепене на плакати, раздаване на флаери, даване на пари. Да не се правят, че не разбират въпроса, защото в кампанията на Радев участваха с финансиране хора, които са безработни и социално слаби. Много хора с дарение са участвали в диапазона, който не подлежи на проверка. Ще продължим да задаваме тези въпроси, а дали Корнелия Нинова ще отговори – аз се съмнявам. Защото тя се държи като собственик на работническо-мениджърско дружество и превръща тази партия в това. Човек, който не отговаря на важни въпроси, засягащи го, и ползва работническата част за параван на мениджърските изпълнения в стил Бенчо Бенчев\", коментира Биков. Има координирана атака между президента Румен Радев и БСП, като целта очевидно е да влязат във властта по задния начин. Това пък каза депутатът Александър Ненков на същия извънреден брифинг. „Има координирана атака между президента и на БСП, в частност Корнелия Нинова за това, защото те не могат да отговорят на въпроса за Бенчо Бенчев - дали той е давал пари по незаконен и непрозрачен път за кампанията на президента. Чудя се тяхното желание да излизат и да говорят за неща, за които те нямат ни най-малко право да говорят. Първото е европейските фондове. Това са хора, на които ЕК два пъти спира европейско финансиране. Г-н Стойнев каза, че европейските фондове били спрени заради некадърните кметове на ГЕРБ - искам да кажа, че те спират заради управляващия орган, а не заради общините, които са бенефициент. В тази връзка искам да го попитам когато беше министър на икономиката доволен ли е за нивата, до които стигна икономиката тогава и щетите които понесе българският бизнес тогава\", попита Ненков. Той припомни, че БСП говорят за „Визия за България\". „Могат да напишат и най-прекрасния документ, но много важно е кой изпълнява тези програма. И това са хората, които на няколко пъти оставят държавата почти фалираща - само за последното правителство на Орешарски държавата остана с 5% дефицит. Никой от тях не носи отговорност за нищо и случаят с Бенчо Бенчев също е пример за това. При тази координирана атака между президента и БСП очевидно целта е да влязат във властта по задния начин, като президентът сформира служебно правителство. Те искат да вкарат страната в една политическа криза на безвремие, в която да управлява президента. Призовавам на колегите от БСП да не разчитат на късата памет на хората и да бъдат по-смирени\", коментира Ненков.", "date": "2018.08.23", "title": "ГЕРБ: Корнелия Нинова лъже методично и професионално"}
{"url": "http://standartnews.com/biznes/refinansiray_kredit_s_profi_kredit_i_imash_shans_da_grabnesh_ogromen_televizor-375068.html", "text": "Да се чувстваш като на кино у дома докато гледаш филми с приятели или в семейна компания? При това огромният телевизор да ти е подарък? Ако това е твоята мечта, можеш да я реализираш още сега! ПРОФИ КРЕДИТ ти дава възможност да рефинансираш бързи заеми или кредити до заплата, които изплащаш в момента, и да получиш 2 в 1. Първо, получаваш възможност да плащаш удобни за теб равни месечни вноски и второ, имаш шанс да си сред късметлиите с нов 43-инчов телевизор. В лятната томбола на ПРОФИ КРЕДИТ България участва всеки клиент, който вземе бърз кредит до 31.08.2018 г., за да погаси свое текущо задължение към друга финансова институция. Пълните условия за участие в томболата можеш да видиш  .  вече се наслаждават на усещането за домашно кино с 43-инчов FULL HD телевизор в дома си. Остават още четири огромни телевизора и един от тях може да бъде твой! Не чакай вноските по кредитите ти да се трупат! Рефинансирай задълженията си с ПРОФИ КРЕДИТ. Можеш да заявиш своя кредит онлайн на  , да се свържеш с представител на компанията на 070017011 или да отидеш в най-удобния за теб офис.", "date": "2018.08.23", "title": "Рефинансирай кредит с ПРОФИ КРЕДИТ и имаш шанс да грабнеш огромен телевизор!"}
{"url": "http://standartnews.com/biznes/shefat_na_kevr_ima_opasnost_tsenata_na_prirodniya_gaz_da_narasne_s_15-375082.html", "text": "Ще има увеличение на цената на природния газ за последното тримесечие на 2018 г., обяви пред репортери председателят на КЕВР Иван Иванов. „Има риск от сбъдване на прогнозата на „Булгартрансгаз\" за поскъпване на природния газ с 15% от следващото тримесечие. Всичко зависи от движението на цената на петрола на международния пазар. Очакваме на 10 септември да получим заявлението на „Булгаргаз\" за цени за четвъртото тримесечие. И ще се съобразим естествено с направеното заявление, като то ще мине през щателен анализ и проверка от страна на нашите експерти\", каза още доц. Иван Иванов. По думите му до края на месец септември КЕВР ще се произнесе за цената на природния газ за последното тримесечие. „Със сигурност ще има увеличение на цената на природния газ. Неведнъж съм казвал, че по отношение на това възможностите на КЕВР са силно ограничени – ние преди всичко трябва да проверим методиката на изчислението и да проверим дали предложената цена е в съответствие с договора, който има между „Газпром Експорт\" и „Булгаргаз\" за цената на природния газ. Но движението на цените и курсът на долара в момента са в неблагоприятна посока\", коментира доц. Иванов и посочи, че това се вижда и по цените на течните горива по бензиностанциите в страната. „Ако се наложи увеличение на цената на топлинната енергия, ще направим всичко възможно това да се случи в началото на отоплителния сезон. Защото не искам да си помисля дори, че може да се прави увеличение по средата на януари. Но много малко зависи от КЕВР – в цената на природния газ и топлинната енергия ние нямаме сериозни инструменти за въздействие\", коментира още той. На въпрос дали България предприема нещо във връзка с това, че Европейската комисия (ЕК) сключи сделка с „Газпром\" и помоли за намаление на цените на природния газ спрямо нивата в ЕС и другите държави, доц. Иванов отговори: „Това, което е решение на ЕК, подлежи на изпълнение след публикуване на официалния вестник на ЕК. Но такава публикация още няма. След това в рамките на 10 седмици „Газпром\" е задължен да започне преговори със засегнатите 8 страни. Това е дългосрочен вариант и считам, че той ще има развитие\".", "date": "2018.08.23", "title": "Шефът на КЕВР: Има опасност цената на природния газ да нарасне с 15%"}
{"url": "http://standartnews.com/biznes/spirat_poletite_na_rayaner_ot_plovdiv_do_milano_i_do_bryuksel-375098.html", "text": "Бюджетната авиокомпания \"Райънеър\" спира да лети от 1 ноември между Пловдив и Брюксел (Шарлероа) и Милано (Бергамо), се вижда от резервационната система на превозвача, пише „Дневник\". До края на октомври компанията лети между Пловдив и двете европейски летища всеки понеделник и петък. В отговор на запитване на \"Дневник\" пресслужбата на авиокомпанията обяснила прекратяването на полетите с търговски причини. Дали полетите до българския град, който догодина ще е Европейска столица на културата, ще бъдат възобновени с лятната програма на \"Райънеър\" за 2019 г. засега не е известно. \"В момента приключваме работата по нашата програма за лято 2019 г. , която скоро ще бъде обявена\", се казва в отговора до \"Дневник\". В него се уточнява, че авиокомпанията постоянно следи всеки от своите 1800 маршрута и съставя графиците въз основа на натоварването и търсенето на пазара. В отговор на въпрос дали се планират полети между Пловдив и други летища \"Райънер\" уточнява, че включването на нови маршрути зависи от наличния капацитет на самолетите, търсенето и запълняемостта на седалките. От резервационната система се вижда, че през зимата \"Райънер\" ще продължи да лети между Пловдив и лондонското летище \"Станстед\", както и сега с четири полета седмично - в понеделник, сряда, петък и неделя.", "date": "2018.08.23", "title": "Спират полетите на Райънер от Пловдив до Милано и до Брюксел"}
{"url": "http://standartnews.com/balgariya/ofertite_na_7_darzhavi_za_zakupuvane_na_boen_samolet_shte_badat_razglezhdani_u_nas-375102.html", "text": "България ще се отзове на поканите на всички седем страни, до които е изпратила искане за изготвяне на оферта за закупуване на нов тип боен самолет. Това увери заместник-министърът на отбраната Атанас Запрянов. Досега страната ни е получила покана за военнотехнически консултации от САЩ, но има индикации за покани и от други държави, каза Запрянов, без да ги уточни. \"В момента се намираме в процедура, в която сме изпратили искане за предложение от всички държави. Това са Швеция, Съединените щати, Франция, Италия, Израел. Българската страна няма как да повлияе на този етап по никакъв начин на това, което държавите ще решат и правят. Поканата, която сме получили, е за военнотехнически консултации и такава покана ние можем да получим не само от Съединените щати. Можем да получим, от която и да е друга държава, и ние ще откликнем позитивно на такива покани\", каза Запрянов. Във вторник главният секретар на президента Румен Радев, Димитър Стоянов, изрази съмнения за предопределяне изхода от състезанието за придобиване на нов изтребител. Повод за това стана новината за скорошно пътуване до Съединените щати на делегация от Министерството на отбраната. Сделката за покупка на до 8 изтребителя е на стойност милиард и 800 милиона лева с ДДС, платима за няколко години. „На този етап българската страна няма как да повлияе по никакъв начин на това, което тези държави ще решат и ще предложат\", категоричен бе Запрянов. Той разясни, че поканата за визита в САЩ е за военнотехнически консултации. „Такива покани можем да получим не само от САЩ, а и от всяка една от другите страни. Ние ще откликнем позитивно на всяка покана, защото целта ни е на тези консултации ясно да заявим какви са нашите изисквания. Има индикации, че ще има покани и от други участници. Държим на пълна прозрачност и равнопоставеност между всички държави, които ще участват в процедурата\", каза той и поясни, че определеният срок за изготвянето и подаването на офертите е само три месеца, поради обстоятелството, че планираните финансови средства трябва да бъдат усвоени в рамките на тази година. „Смятаме, че такива военнотехнически консултации биха улеснили нашите партньори – те много по-бързо да си подготвят отговорите към нас. Ако има непълни оферти, ще загубим време да ги доуточняваме, а крайният срок за получаване на отговорите е 1 октомври 2018 г.\" - посочи Атанас Запрянов. „Министърът на отбраната реши, че ние трябва позитивно да отговорим на отправената покана от САЩ. В състава на делегацията освен мен са включени двама авиационни експерти – ръководителят на проекта полковник Владислав Шекеров и началникът на Щаба на ВВС полковник Сергей Белкинов, както и двама експерти – по финансови и по правни въпроси\", каза той и допълни: „Знаете, че процедурата ще приключи със сключване на договор държава – държава. Това е разликата с другите два модернизационни проекта за корабите и за бойните машини, тъй като тук политическото решение накрая трябва да определи една държава, с която да проведем разговори и да сключим договор. Няма как да има нещо непрозрачно, защото договорът трябва да мине след това през правителството и през парламента\".", "date": "2018.08.23", "title": "Офертите на 7 държави за закупуване на боен самолет ще бъдат разглеждани у нас"}
{"url": "http://standartnews.com/biznes/zastrahovatelni_kompanii_iskat_grazhdanskata_otgovornost_da_poskapne_v_pati-375091.html", "text": "Цената на задължителната застраховка \"Гражданска отговорност\" трябва да поскъпне в пъти, за да бъдат посрещнати новите искове, предупреждават български застрахователни компании. Според тях има риск на пазара на полиците за \"Гражданска отговорност\" заради недостиг на средства. Няколко са определящите фактори, които влияят върху ръста на цената на \"Гражданската отговорност\" и поставят под въпрос възможността за покритието на евентуално възникнали щети, посочи пред БНР Юрий Тодоров от Асоциация \"Застрахователна сигурност\". \"Големите обезщетения, които се изплащат от наши автомобили в чужбина, особено по неимуществени щети на румънски водачи, които сключват застраховката буквално фалшиво на името на някой друг и след това пътуват с тази застраховка в чужбина, като нанасят доста сериозни щети\", каза той. Непредвидено високи разходи за застрахователите отварят и така наречените \"двустранни протоколи\", които се сключват при имуществени щети: \"Тези много малки щети, които се навъдиха - не казвам, че гражданите в България са несъвестни, напротив, много от тях са съвестни, но това предизвика големи разходи финансови - да правят проверка на всяка една такава щета, да търсят действително ли се е случила, как се е случила. Това са допълнителни разходи, които също оскъпяват застраховката\".", "date": "2018.08.23", "title": "Застрахователни компании искат гражданската отговорност да поскъпне в пъти"}
{"url": "http://standartnews.com/biznes/_prof_anna_nedyalkova_kragovata_ikonomika_e_pogled_kam_badeshteto-375106.html", "text": "  - Изграждането на кръгова икономика е важна стъпка към намирането на отговор на глобалните цели на устойчивото развитие и постигане на резултатите, очаквани в рамката на екологичната политика на Европейския съюз (ЕС). Ще бъде разработена и Национална стратегия за кръгова икономика, която ще допринесе за осъществяването на Седмата програма за екологични действия на ЕС. С нея ще се постигне защита, съхраняване и увеличаване на природния капитал на Съюза. Разработването на национални мерки ще повиши ефективността на използването на ресурсите на ЕС и изграждането на конкурентоспособна и нисковъглеродна икономика, насочена към запазване на гражданите от екологични вреди. - - За постигането на тези резултати политиката на ЕС е пакет от икономически мерки, насочени към управлението на отпадъците от пластмаси с намаляване на тяхното използване и развитие на законодателство, насочено към стриктно регламентиране на използване на химикалите и токсичните суровини. Особено внимание се обръща на намаляване замърсяването на водните басейни и реките с неразградими пластмаси и мониторинг на мерките за развитие на кръгова икономика. Важността на тези проблеми обуславя насочването на финансови ресурси от структурните и инвестиционните фондове на ЕС към осъществяването на национални проекти за кръгова икономика с устойчив ефект. - За осъществяване на такъв модел на функциониране на националното и регионалното стопанство са необходими нови знания, които да изградят екологично иновативни специалисти, които да осъществят прехода от сегашната линейна към бъдеща кръгова икономика. Съхраняването на националното богатство и обществените потребности се нуждаят от ново екологично мислене и активни действия в посока на обединяване на интелектуалните и стопанските ресурси за постигане на устойчиво развитие. Това изисква активен образователен процес за надграждане на знанията на специалистите с квалификация и умения в областта на кръговата икономика. В подкрепа на прехода от линейна към кръгова икономика фокусът на университета е в изграждането на нов модел на мислене, не само в програмите по икономика, но и в области като предприемачеството, архитектурата, дигиталните технологии, дизайна. Проектът „Иновативно образование за икономически растеж и социално приобщаване\" на Варненския свободен университет обхваща серия от иновативни програми в тези области и е фокусиран върху разширяването на партньорската мрежа на университета и привличането на бизнеса в образователния процес. Част от този проект е форумът „Кръговата икономика – приоритет на следващия програмен период на ЕС\", който  се организира от ВСУ съвместно с областния управител г-н Стоян Пасев. - Сред темите, във фокуса на форума ще бъде планът за действие на ЕС в областта на кръговата икономика, представен от Джордж Кремлис, почетен директор на Генерална дирекция „Околна среда\" на ЕК, под чийто патронаж се реализира магистърската програма „Кръгова икономика\". В събитието ще се включат областни управители и кметове, представители на Регионалната дирекция за околната среда и водите във Варна, Басейнова дирекция „Черноморски район\", както и представители на бизнеса и неправителствени организации от цялата страна. Подкрепата на българското правителство е изразена от министъра на околната среда и водите Нено Димов, а във форума участва заместник-министър Атанаска Николова. Своята позиция на форума ще представят проф. д-р инж. Иван Домбалов, директор на Балканския научно-образователен център по екология и опазване на околната среда, който ще говори по темата „Отпадъците – алтернативен суровинен и енергиен ресурс\" и г-н Емил Дичев, директор на Завода за третиране на твърди битови отпадъци „ЕКОИНВЕСТ АСЕТС\" АД. - За прилагането на модела кръгова икономика е водещо отношението на регионалните власти към развитието на технологични решения за използване на отпадъците с цел намаляване на тяхното депониране. Тези дейности имат значителен социален ефект, тъй като наред с повишаването на качеството на живота се създават и нови работни места. Ролята на Варненския свободен университет е да съдейства за устойчиво и интелигентно развитие на общините, като подготвя кадри за тяхното управление, развива научните изследвания, предприемачеството и иновациите. Важното място на знанията и уменията за бъдещите дейности по опазването на околната среда обуславят необходимостта от надграждане на квалификацията на специалистите в различните стопански сектори и публичната администрация. Варненският свободен университет „Черноризец Храбър\" създаде магистърска програма „Кръгова икономика\" с научен ръководител проф. д-р Емил Панушев, която да отговори на обществените потребности и за подпомогне младите хора за реализиране в професиите на бъдещето.", "date": "2018.08.23", "title": "Проф. Анна Недялкова: Кръговата икономика е поглед към бъдещето"}
{"url": "http://standartnews.com/biznes/nad_8000_probi_za_chuma_po_drebni_prezhivni_zhivotni_sa_vzeti_do_momenta-375080.html", "text": "Над 8000 проби за чума по дребни преживни животни са взети до момента, резултатите от вторите проби ще са обработени до една седмица, обяви министърът на земеделието, храните и горите Румен Порожанов в интервю за бТВ. „Вторите проби са пробите на целия разширен 20-км диапазон около селищата, в които имаше огнища. В тези 5 малки села, в които бяха констатирани положителни проби, потвърдени от френска лаборатория – там бяха предприети мерки и след това всички стопани бяха обезщетени. Вторите проби целяха да покажат дали има разширение и разпространение на това заболяване. Аз лично би следвало да съм доволен от това, че към този момент вторите проби са отрицателни. Имаме над 8000 проби, които са взети в момента. Те ще бъдат обработени до 1 седмица като поетапно ще се предприемат действия за освобождаване от оборното гледане в тези райони. Те ще бъдат обработени в 5 лаборатории\", заяви още той. На въпрос „Имаше ли чума в България и имаше ли мъртви животни в резултат на заболяване\", министър Порожанов заяви: „Лабораторни проби бяха извадени, бяха показани, включително и позитивните резултати на френската лаборатория. При аутопсията на определени животни в района на Шарково имаше животни с клиника, включително с антитела, които се констатираха в последствие\". „И българската и френската лаборатории са акредитирани за изследване на чума по дребни преживни животни. В село Болярово пробата е в категория „съмнителни\". Именно за това разговарях и със стопаните на обекта, в който не се допускаха експерти за взимане на проба. Те са много наясно, че когато не допускат взимането на проби от стадата, не спазват закона за ветеринарната медицина\", заяви той. „Не ме притеснява прокурорска проверка в БАБХ. Винаги и за всичко може да бъде искана оставката на един министър, когато има някакъв проблем. Това е един рутинен акт. Всеки един министър е назначен за конкретна функция\", каза в заключение той.", "date": "2018.08.23", "title": "Над 8000 проби за чума по дребни преживни животни са взети до момента"}
{"url": "http://standartnews.com/balgariya/tsvetanov_za_chumata_faktite_govoryat_populistite_podobre_da_zamalchat-375101.html", "text": "Уверен съм, че категоричните факти, които изнася Министерството на земеделието в пълна степен опровергават спекулациите на председателя на БСП Корнелия Нинова. Когато отговорните институции и фактите говорят, дори и популистите е по-добре да замълчат. В противен случай съществува риск гражданите да бъдат въвлечени в заблуда, което е недопустимо за всеки уважаващ себе си народен избраник, камо ли за председател на стогодишна партия. Това написа зам.-председателят на ПП ГЕРБ и председател на парламентарната група на партията Цветан Цветанов в социалната мрежа „Фейсбук\" във връзка с твърденията на лидера на БСП, че с акцията срещу чумата се прикриват получени субсидии от фиктивни земеделски стопани и източване на пари от бюджета. Според Цветанов днешните изказвания на Нинова са поредна ѝ отчаяна акция, породена от завистта ѝ от посещението в България на председателя на Групата на ЕНП в Европейския парламент Манфред Вебер, който в присъствието на премиера Бойко Борисов заяви, че България категорично трябва да влезе незабавно в Шенген. „Неудобната истина за БСП и Корнелия Нинова е, че правителството на Бойко Борисов постига успех след успех, като най-добър пример за това е успешно приключилото председателство на Съвета на ЕС, по време на което всички лидери на ЕС идваха в България и даваха високите си оценки за нашата работа. И тогава единствено водената от Корнелия Нинова БСП не оказа никаква подкрепа на държавата, дори напротив - всячески се опитваше да саботира това историческо за България събитие в стремежа си да се добере до властта\", пише Цветанов. „За съжаление, колеги от БСП, не бяха отдавна времената, когато вие управлявахте и всички граждани бяха жертва на вашата некомпетентност и неадекватност, заради които бяха спрени еврофондовете за България. За щастие, по волята на българските избиратели, кабинетът „Орешарски\" си замина, а кметовете, които вие наричате „некадърни\", останаха и заедно с кабинета на Бойко Борисов и с парламентарното мнозинство успешно реализират проекти с европейско финансиране. България се е превърнала в строителна площадка и всички региони стават по-привлекателно място за живеене, учене, инвестиции и туризъм\", коментира още Цветан Цветанов.", "date": "2018.08.23", "title": "Цветанов за чумата: Фактите говорят, популистите по-добре да замълчат"}
{"url": "http://standartnews.com/svyat/kitay_otvrashta_na_udara__nalaga_novi_mita_v_otgovor_na_amerikanskite-375084.html", "text": "Пекин наложи днес 25-процентни мита върху внос на американски стоки на стойност 16 млрд. долара, предадоха световните агенции. Решението е в отговор на влезлите в сила 25-процентни американски мита върху китайски вносни стоки на същата стойност. В интервю за Ройтерс в понеделник президентът на САЩ Доналд Тръмп обвини Китай, че манипулира валутата си, за да компенсира митата, които трябва да плаща на САЩ. Освен това той посочи, че не очаква голям напредък от започналите вчера във Вашингтон двудневни преговори с Китай. Новите налози се прибавят към вече въведените на 6 юли 25-процентови мита върху китайски стоки за 34 млрд. долара. Китай реагира с налагане на същите мита върху американски стоки на същата стойност. Двете най-големи световни икономики са в търговски спор след обвиненията на САЩ, че Китай използва агресивни тактики, включително киберкражби. Администрацията на Тръмп обвинява Китай, че лишава американските фирми от възможността да експлоатират лицензи, както и че прониква в американски търговски компютърни мрежи за получаване на неразрешен достъп до важна търговска информация. На 1 август търговският представител на САЩ Робърт Лайтхайзър съобщи, че президентът Тръмп му е възложил да проучи възможността да увеличи митата от 10 на 25% върху китайски вносни стоки за 200 млрд. долара.", "date": "2018.08.23", "title": "Китай отвръща на удара – налага нови мита в отговор на американските"}
{"url": "http://standartnews.com/balgariya/850_svobodni_mesta_ostavat_v_sofiyskiya_universitet_sled_tretoto_klasirane-375096.html", "text": "Общо 4486 новоприети студенти са се записали след приключване на трите класирания в кандидатстудентската кампания за учебната 2018/2019 година на Софийския университет „Св. Климент Охридски\". 850 са незаетите места в редовна и задочна форма, субсидирани от държавата. За тях Софийският университет обявява допълнителен прием. Незаети места има в специалности като „Философия\", „Социология\", „Публична администрация\", „Културология\", „Библиотечно-информационни науки\". В специалността \"История\" има 28 свободни места в редовна форма и 15 места в задочна форма. В „Българска филология\" и „Социални дейности\" свободни са 17 места в редовна форма, за „Славянска филология\" - 27, за „Френска филология\" - 16. Свободни места има и в специалностите „Физика\", \"Химия\", „Биотехнологии\" и пр. Незаетите места в специалностите \"География\" и „Геология\" са 26, в „Музика\" - 20. Срокът за подаване на документи за участие в допълнителния прием е от 10 до 14 септември. На 15 септември 2018 г. ще се проведе допълнителен изпит по теология (устен). Класирането ще бъде обявено на 18 септември 2018 г., а записването на новоприетите студенти ще бъде на 19, 20 и 21 септември 2018 г.", "date": "2018.08.23", "title": "850 свободни места остават в Софийския университет след третото класиране"}
{"url": "http://standartnews.com/balgariya/nikolay_kolevbosiya_ne_se_strahuva_che_shte_go_sadyat_za_kleveta-375078.html", "text": "Вече бившият директор на Изпълнителна агенция \"Автомобилна администрация\" Дамян Войновски обяви преди дни, че е наел адвокати и ще заведе две дела срещу Николай Колев-Босия. Общественикът започна гладна стачка, като част от борбата си срещу фалшивите шофьорски книжки, които водят до много жертви и ранени по пътищата. Николай Колев отговори пред бТВ, че не се страхува, защото има доказателства. „ Аз разполагам с документи за лицето Войновски. Разполагам със свидетели. Ще докажа правотата си в съда. Всеки ден избиването на бъларите продължава, докато се търпи тоя министър и това министерство в тоя му вид. Техните съучаствници в избиването се нарича бъларски Парламент, който шикалкави и отказва да отстрани от пост министър Московски\", заяви Босия. Гладната стачка на Босия продължава 65 дни, вече трудно напуска дома си, а пред блока му денонощно дежури линейка от Правителствена болница. „През по-голямата част от времето съм в леглото. Стоя седнал да кажем в рамките на 10 минути, след което пак трябва да си легна, но все пак съм учудващо добре. Разбира се, част от показателите ми са доста ниски. Включително и кръвната захар, но мен това не ме смущава, тъй като аз предваритело съм бил наясно какво и как ще се случи и какво ще стане\", споделя Войновски. Протестиращият отрича обвиненията, че се храни тайно. „Глупости пишат. Аз съм свиканл на тези неща. И едно време, когато бях сам, за мен се пишеше какво ли не. Мен това дълбоко не ме интересува, защото аз знам пропагандата и на БКП, и на Мафията. Знам как работи. Но докато БКП поне имаха някаква идеология, имаха някакви правила, колкото и идиотски да бяха - имаха. Мафията няма правила. Те знаят, че тълпата приема и едното, и другото\", посочи Босия.", "date": "2018.08.23", "title": "Николай Колев-Босия не се страхува, че ще го съдят за клевета"}
{"url": "http://standartnews.com/balgariya/hotelska_sluzhitelka_v_slanchev_bryag_tvardi_che_e_prebita_ot_shefa_si-375079.html", "text": "За пореден случай на малтретирана камериерка в хотел в „Слънчев бряг\" съобщава Нова телевизия. Този път насилникът не е гост, а самият управител, който е задържан за 24 часа в полицията. Поводът за конфликтът му с камериерката е заплащане от 300 евро – пари, за които жената твърди, че шефът й й дължи. Но вместо заплата, тя получава ритници. На третия месец след наемането й на работа, Юлия Вавилова пресмята, че трябва да получи още 300 евро от заплатата си. По думите й, от 14 до 22 август е правила неуспешни опити да си ги получи. Всеки път управителят я отпращал с мотив, че баща му държи парите. В сряда, вместо бащата, в кабинета му камериерката заварва отново сина. Вместо пари обаче, получава обиди, отвръща на тона и бива нападната. Има множество синини, за които е освидетелствана. „Казах му: „Идвам за парите си\", а той отговори: „Пари няма да получиш, защото не си работила! Марш навън!\". Разкрещя ми се, нарече ме „уличница\" и ме изблъска навън. Влачеше ме! Два или три удара ми нанесе! Бях в шок и крещях „Помогнете!\" на хората във фоайето\", разказа Юлия пред камерата на телевизията. Жената твърди, че е хапала шефа си в отговор на неговите удари и ритници. Пак по нейния разказ, намесват се само трима мъже - от персонала на хотела, и то, за да я изведат оттам. Карат я в местността Кошарица и там я оставят. При пътуването не са упражнили насилие. „Когато ме свалиха от колата, прозвуча фраза: „Да беше мислила преди да действаш. Сега ти се размина, но, ако пак дойдеш в хотела, ще е друго\", спомня си Юлия. Вместо в хотела, жената отива в полицията. Именно оттам я съветват да си извади медицинско. Насилникът е задържан за 24 часа и по случая е образувано досъдебно производство. Нова телевизия се свърза по телефона със собственика на хотела. При първия разговор той казва, че от екипа научава и иска време, за да се запознае със ситуацията. Повече обаче не вдига телефона си. „Иска ми се да вярвам, че правдата ще възтържествува, защото свидетелите са от персонала, а те ме предупредиха да мисля преди да действам и, че ще кажат, че аз него съм нападнала\", казва Юлия.", "date": "2018.08.23", "title": "Хотелска служителка в Слънчев бряг твърди, че е пребита от шефа си"}
{"url": "http://standartnews.com/balgariya/broyat_na_patnite_saorazheniya_koito_imat_nuzhda_ot_remont_mozhelo_da_narasne-375081.html", "text": "От години се извършват планови ремонти, защото не може да се ремонтират всички виадукти в България едновременно. Това каза в интервю за БНР инж. Павел Диковски -  заместник-председател на Българската браншова камара „Пътища\". Според него ЖП-мостове и пътни съоръжения могат да се ремонтират едновременно, защото двата вида транспорт почти не се дублират, но: „(...) са необходими средства в особено големи параметри. Проблемът е финансов, не е технологичен или технически\". Винаги на търговете за ремонти кандидатстват поне 5-6 фирми, което говори, че имаме строителния капацитет, убеден е Диковски. Големите неремонтирани виадукти по АМ „Хемус\" и някои съоръжения по републиканската пътна мрежа имат нужда от спешна намеса, допълни той и предупреди, че броят им може да нарасне над 17 при прегледите. Някои съоръжения вече не отговарят на съвременните изисквания, но са били актуални, когато са планирани в миналото, допълни той и посочи като такъв проблем отводняването на платната на виадуктите. Според експерта, общините трябва да търсят пари от бюджета за ремонт на пътищата си, но не и да ги искат от тол-системата: „Все още, както казва българският народ,  рибата е в морето - не сме пуснали системата в действие и не знаем какво ще събираме, а някой вече иска част. Второ, тази система, в повечето страни от Европейския съюз, е предназначена за републиканската пътна мрежа, а не за общинската. Пренасочване на коли 100% мога да гарантирам, че няма да има, защото никой няма да напусне републиканския път, който е току-що ремонтиран, за да се качи на четвъртокласен път, който не е ремонтиран в последните 25 общините\".", "date": "2018.08.23", "title": "Броят на пътните съоръжения, които имат нужда от ремонт, можело да нарасне"}
{"url": "http://standartnews.com/balgariya/moskovski_spazena_e_protsedurata_po_izbora_na_firmi_za_chistene_na_mazutnoto_petno-375085.html", "text": "Сумата за изпомпването на мазута от потъналия кораб е рамкова, обяви пред репортери в Созопол министърът на транспорта Ивайло Московски. По думите му Законът за обществените поръчки позволява възлагане на фирми в такива аварийни ситуации. „Спазена е цялата процедура. Затова се направи такъв доклад към Министерски съвет. Оправомощена е Изпълнителна агенция „Морска администрация\", а сумата е рамкова, тоест може да се използва и само процент от нея, в зависимост от обема мазут, който има. Пак подчертавам, че максималният обем е около 600-650 тона. Ако течната фракция е по-малко, ще бъде изтеглена само тя, затова и сумата е рамкова и тя обезпечава в максимален вариант\", каза още министър Московски. По думите му, за да бъде обезпечена работата на Комисията, която е проучвала кораба, е била използвана водолазната техника и на противопожарна защита, и на военните, които допълнително да потвърдят, че това е реалното състояние. „Убедени сме, че ще успеем да се справим с тази ситуация, но не можем да се ангажираме в какви срокове ще стане. При положение, че е създадена цялата необходима логистика, няма причина да не се справим. Освен това вече има само филм, няма мазутни петна\", добави Московски. „Хидроремонт\" – Варна и „Дийп Дайв\" са фирмите, които разполагат с оборудване и възможност да се справят със ситуацията\", поясни кап. Живко Петров, директор на „Морска администрация\" – Бургас.", "date": "2018.08.23", "title": "Московски: Спазена е процедурата по избора на фирми за чистене на мазутното петно"}
{"url": "http://standartnews.com/balgariya/premierat_se_sreshtna_s_ekipa_koyto_shte_chisti_mazutnoto_petno_pri_sozopol-375083.html", "text": "Министър-председателят Бойко Борисов се срещна с екипа, който работи по отстраняването на мазута от потъналия през 1921 г. край Созопол американски търговски кораб „Мопанг\". Той посочи, че е възложил на министъра на транспорта, информационните технологии и съобщенията Ивайло Московски и Изпълнителната агенция „Морска администрация\" да започнат незабавни действия за отстраняване на замърсяването. „Знаете екологията винаги е била водеща за нас. Осигурихме финансирането, за да може да влязат при достатъчно добри условия\", каза премиерът Борисов и подчерта, че дейностите по премахване на мазута от кораба трябва да се провеждат при спазване на всички мерки за безопасност. От Изпълнителна агенция „Морска администрация\" и водолазния екип съобщиха, че в момента течът е спрян и от кораба не изтича мазут, както и че днес времето не позволява да започнат действията по източване на потъналия плавателен съд. Министър-председателят Борисов подчерта, че работата по премахването на мазута ще започне веднага щом условията го позволяват и че в момента категорично е спрян течът, което не налага спешното пускане на водолази, които да рискуват живота си. В сряда на оперативно заседание на Министерския съвет беше одобрен план за действие във връзка с потъналия кораб. Отпуснатите средства за справяне с проблема възлизат на 2,454 млн. евро. Сумата ще се използва за техника и екипи, които да работят по отстраняването на теча и е предвидена за максималния срок на работа - над 50 дни, при хипотеза за пълни резервоари - 650 тона мазут. Има лек остатъчен филм близо до Маслен нос, но няма опасност от екологично замърсяване, пред репортери в Созопол слуховете за огромно петно в района кап. Живко Петров, директор на „Морска администрация\" – Бургас. „Наблюдаваме го и със сателитни снимки. По наша молба Европейската агенция по морска безопасност изиска от Европейската спътникова агенция пренастройване на сателитите и всеки ден ни изпращат снимка от този район. Така, ако нещо се случи по тъмните часове на денонощието и не го видим, това може да се види на сутрешната снимка\", каза още кап. Петров. Според него няма пряка опасност за екологията, но рискът съществува и затова са предприети съответните действия. Криза няма, но действаме при условията на криза, защото при това бурно море може корабът да пострада и тогава да стане опасно, каза още министър-председателят Бойко Борисов. „В момента, в който ми докладваха, че започнаха да излизат топчета мазут по плажа и, че има разлив говорих с водолазите, възложих на Министъра на транспорта, на Морска администрация, говорих и с кметовете. Тъй като знаете екологията винаги ни е била и водеща, а и туризмът е едно от препитанията в региона\", каза още Борисов. По думите му вчера на оперативно заседание са взели решение и са осигурили финансирането, за да може незабавно да се влезе, когато времето позволява, спазвайки всички мерки за безопасност за живота на водолазите и момчетата, които ще бъдат ангажирани с тази дейност. Според него ден или два закъснение в случая не е проблем. Премиерът каза, че според специалистите наличната техника, човешки потенциал и с осигуреното финансиране, ще може да се източи мазута и след това корабът да продължи да бъде атракция и за водолазите. „Всичките изразиха такова желание да им го запазим, да продължи да служи, защото това е американски кораб още от 1920 г., взривен от немска мина. И водолазите и въобще хора, които се занимават с подобен тип туризъм си го обичат\", добави Борисов. На въпроса какви са рисковете той отговори, че едва ли това е първият кораб с разлив в света, на резервоари или потънал. Специалистите казвали, че могат да се справят, имало необходимите помни и оборудван кораб. „Това, което се иска от мен и от министъра е да осигурим средствата, да създадем организация и да я направим. Така че от тук насетне трябва да се доверяваме на специалистите\", каза още Бойко Борисов.", "date": "2018.08.23", "title": "Премиерът се срещна с екипа, който ще чисти мазутното петно при Созопол"}
{"url": "http://standartnews.com/balgariya/arestuvaha_hotelierski_sin_za_poboy_nad_kamerierka_v_slanchev_bryag-375086.html", "text": "Задържан е синът на собственика на хотел край с. Кошарица за съмнение за нанасяне на побой над 40-годишна украинска камериерка. Това съобщиха от ОДМВР-Бургас. На 22 август, в резултат на публикации в социалните мрежи и интернет Районно управление-Несебър се самосезирало, образувайки досъдебно производство за това, че предния ден около 12.15 часа в офис-помещение към хотел в Слънчев бряг на 40-годишна украинска гражданка, работеща като камериерка в хотела, е причинена лека телесна повреда чрез нанасяне на удари с ръце и ритници по ръцете, задните части и краката. По думите на жената повод за конфликта е сумата от 300 евро, представляваща неизплатена част от заплатата ѝ за предишни месеци. Впоследствие украинката е откарана със служебната кола на хотела до местността „Плазовец\" край с. Кошарица, откъдето се прибрала сама с автобус. На база събраните данни, твърденията на 40-годишната украинка и представеното от нея медицинско свидетелство, за срок от 24 часа е задържан синът на собственика на хотела. По случая е образувано досъдебно производство, като е уведомена Несебърска районна прокуратура.", "date": "2018.08.23", "title": "Арестуваха хотелиерски син за побой над камериерка в Слънчев бряг"}
{"url": "http://standartnews.com/balgariya/megami_klub_raztarsi_plovdiv_s_atraktiven_flashmob_pred_1500_choveka_-375095.html", "text": "Впечатляващ флашмоб на Megami Club - Hotel Marinela и Megami Club - Plovdiv разтърси града под тепетата снощи, на 22 август. Петдесетте най-добри клубни танцьори, брейкъри и акробати изнесоха незабравимо впечатляващо шоу пред смаяните очи на 1500 човека. Пловдивчани останаха безмълвни под звуците на атрактивната музика и невероятните изпълнения на танцьорите в центъра на града. Мегами Клуб е дискотеката, която за две години успя да завладее класациите на Балканския полуостров и да се наложи със своята иновативност и креативност. Именно на нейната сцена за първи път се появиха сложни акробатични номера, чиито изпълнения бяха оценени от световноизвестния Енчо Керязов. С въздействащ флашмоб снощи Мегами Клуб направи заявка, че новият сезон отново ще бъде изпълнен с впечатляващи шоупрограми на балет Мегами и тематични партита. Към екипа на Богинята на нощна София се включва и фотографът на звездите - Иван Ерменков, който ще запеча незабравимите мигове на гостите на дискотеката.", "date": "2018.08.23", "title": "Мегами Клуб разтърси Пловдив с атрактивен флашмоб пред 1500 човека"}
{"url": "http://standartnews.com/balgariya/nesebarskiyat_obshtinski_savetnik_peyko_yankov_s_novi_obvineniya-375087.html", "text": "От вчера общинският съветник от Несебър Пейко Янков е с нови обвинения, съобщава БТА. Адвокатът му Росен Кожухаров обясни пред репортери, че вчера е бил извикан в ГДБОП, където е разбрал, че клиентът ще бъде обвинен за още едно изнудване - над друг съдружник в \"Хермес груп\". Янков има още две обвинения за участие в престъпната група на Димитър Желязков – Митьо Очите и за умишлен палеж. Общинският съветник беше обявен за издирване след акцията от 1 август срещу групата на Желязков, занимавала се с рекет, палежи и наркоразпространение. Той сам се предаде в полицията на 13 август. Днес Апелативният спецсъд решава дали да го остави в ареста.", "date": "2018.08.23", "title": "Несебърският общински съветник Пейко Янков с нови обвинения"}
{"url": "http://standartnews.com/balgariya/prezidentat_kritikuva_kabineta_za_olimpik_i_za_targovskiya_registar-375088.html", "text": "Въпросът и с \"Олимпик\", и с Търговския регистър има много по-дълбоко измерение, отколкото ни се представя, коментира пред медиите президентът Румен Радев в отговор на въпрос. Според него не е въпрос за някакъв технически отказ, за немарливост и некомпетентност на държавни служители, а става въпрос за липса на прозрачност и отчетност, без които няма как да имаме ефективна администрация. Държавният глава каза, че в момента, в който българското правителство поема писмени ангажименти пред европейските ни партньори и европейските институции за ясни условия за подготовка за приемане във валутнообменния механизъм, касаещи засилен контрол на застрахователния и пенсионноосигурителния сектор, засилени мерки за прозрачност и борба с корупцията, за ефективно управление на държавните предприятия, гърми Търговският регистър и всява хаос в бизнеса, имаме скандала в застраховането, което показва, че на практика няма надзор. Неслучайно се измислят всякакви нови критерии и механизми за непрекъснат контрол и проверки на България, трябва да се работи за доверие, заяви президентът Румен Радев. Рисковите фактори продължават да стоят пред българските Военновъздушни сили, коментира още държавният глава, който беше гост на честването на 70-ата годишнина от създаването на Българската военнотранспортна авиация и празника на 16-та транспортна авиационна група днес в район на авиобаза \"Враждебна\". Сред рисковите фактори държавният глава посочи недостатъчно авиационна техника, недостатъчно ресурси за подготовка, оттам и малък брой летателни часове, което по думите му завишава риска от потенциални авиационни произшествия. Не е въпросът просто да се лети, трябва да има вече такива технологии, които да ни позволяват да имаме съвместимост и да изпълняваме безопасно и ефективно задачите заедно с нашите съюзници, коментира президентът. На въпрос за предстоящото посещение на делегация на МО в САЩ и за коментарите, че по този начин може да се повлияе на конкурса за избор на бойни самолети, президентът посочи, че трябва да се правят всякакви срещи и посещения и това е добре, за да имат повече информация в съответните държави, но допълни, че в момента, в който се изпрати искане за предоставяне на оферти до неговото получаване, се спират всякакви срещи, посещения и договорки. По думите му единствената възможна среща е такава, на която всички участници заедно да получат разяснения, Ако искаме да бъдем държава, в която да има равнопоставеност, конкурентност, обективност, трябва да се придържаме към тези наложени световни практики, коментира Румен Радев.", "date": "2018.08.23", "title": "Президентът критикува кабинета за \"Олимпик\" и за Търговския регистър"}
{"url": "http://standartnews.com/balgariya/borisov_i_manfred_veber_proveriha_kak_pazim_granitsata_s_turtsiya-375089.html", "text": "България, за разлика от много държави, без да шуми, си направи преградно съоръжение, купи кораби, повиши квалификацията на своите моряци, направи необходимото за техниката, направи законови промени и при абсолютна пълна координация между всички служби и всяка вечер се задържат мигранти. Това е заявил министър-председателят Бойко Борисов, който заедно с председателя на парламентарната група на ЕНП в Европейския парламент Манфред Вебер посети с. Резово,  Бургаска област, съобщи пресцентърът на Министерския съвет. Премиерът подчертал, че страната ни е пример и за поддържането на добросъседството с Турция. \"Когато работи и споразумението с Турция, ефектът и резултатите са видими. България наистина е модел\", каза още Бойко Борисов. Министър-председателят заяви, че страната ни незабавно трябва да бъде приета в Шенген по въздух и вода. \"Ако България и по суша е в Шенген, и утре дойде правителство, което не се справя с мигрантската вълна, то тогава мигрантите директно ще отидат в Германия, Холандия. Затова по суша представлява риск, но по въздух и вода не е риск. Трябва незабавно да ни вкарате в Шенген, както заслужаваме, по въздух и вода, и когато всички държави подпишат споразумения за изнесени центрове за бежанци извън границата, тогава да влезем и по суша. Това е абсолютно реалистично\", добавил още премиерът Борисов. Манфред Вебер благодарил на министър-председателя Бойко Борисов за опазването на външната граница. \"Всичко, което видяхме в последните 3 години, доказва, че страната ви може да осигурява граничния контрол и да опазва външните граници на ЕС. Това е посланието ми и към другите държави в Европа, че България върши страхотна работа по опазване на границата. С лидерските си качества, които премиерът Борисов показа, с добрите контакти с турския президент Ердоган моето впечатление е, че България може да е модел за останалите държави в ЕС, че може да се осигурява един успешен граничен контрол\", заявил още председателят на парламентарната група на ЕНП в Европейския парламент. Според Манфред Вебер страната ни изпълнява всички изисквания за присъединяване към Шенген, дори \"по-добре от други страни\". \"Тези, които са леко скептични за присъединяването, ще им кажа да не говорят само теоретично, а да дойдат и да видят какво България прави по границата\", добавил още Вебер.", "date": "2018.08.23", "title": "Борисов и Манфред Вебер провериха как пазим границата с Турция"}
{"url": "http://standartnews.com/balgariya/peyko_yankov_ostava_v_aresta_reshi_spetssadat-375093.html", "text": "Общинският съветник от Несебър Пейко Янков остава за постоянно в ареста. Това реши Специализираният апелативен съд, който днес разгледа мярката му за неотклонение. Счита се, че общинарят е част от престъпната група на Димитър Желязков – Митьо Очите. Вече стана ясно, че прокуратурата е повдигнала и трето обвинение срещу Янков - за принуда. Янков беше привлечен в качеството на обвиняем два пъти. Първият път с прокурорско постановление от 13 август, с което са му повдигнати три обвинения - за участие в престъпното сдружение, за палеж на казино \"Старбет Кристал\" и за изнудване на своя съдружник Атанас Симеонов. Според прокуратурата Янков е принуждавал Симеонов да се откаже в негова полза от дела си в общото им дружество. Първата съдебна инстанция прие, че по делото няма доказателства за участието на Янков в престъпната група, както и за палежа, но му наложи най-тежката мярка за неотклонение \"задържане под стража\" заради обвинението за изнудване. Днес пред апелативния съд и държавното обвинение, и защитата на обвинения - адвокат Росен Кожухаров, представиха нови доказателства. Прокурор Емил Галипонов пък поддържа само обвинението, към което Янков е привлечен с постановление от 17 август. То е за участие в бандата на Митьо Очите и вече за две изнудвания - на двамата си съдружници Атанас Симеонов и Йордан Йорданов. Пред \"Дневник\" Галипонов обясни, че във второто обвинение прокуратурата е преценила да отпадне палежа заради решението на първоинстанционния съд. Защитата заяви, че видно от представена от нея справка в Търговския регистър в обсъжданото по делото дружество - \"Хермес груп\", съдружници са Атанас Симеонов и \"Слънчев бряг хотел холдингс\" АД. Тоест според адвокат Кожухаров не може да има обвинение за изнудване на Йордан Йорданов да се отказва от дялове в дружество, като той нямал такива. Кожухаров обясни, че обвинението почива на показанията на защитени и заинтересовани свидетели, някои от които пресъздават и чужди впечатления. Затова адвокатът поиска на обвиняемия да бъде наложен \"домашен арест\". Справката в Търговския регистър обаче показва, че управители на \"Хермес груп\" ООД са именно Йордан Йорданов, Атанас Симеонов и обвиняемия Пейко Янков. Освен това Йорданов и Янков са представители на другото дружество, участващо в \"Хермес груп\" ООД - \"Слънчев бряг хотел холдингс\" АД. Съдът заяви, че първоначално по делото не е имало доказателства, от които да се изведе обосновано предположение, че Янков е извършил престъпленията, в който е обвинен. Но новите доказателства в процеса са променили нещата. Затова магистратите приеха за доказано от справката в регистъра и от новите свидетелски показания, присъедини към делото, че може да се направи обосновано предположение - Янков е изнудвал двамата си съдружници Симеонов и Йорданов да се откажат от дяловете си в общата им фирма. Съдебният състав прие, че има и данни за престъпната група на Митьо Очите и участието на Янков в нея. Дори констатира, че има доказателства за участие на Янков в палежа на казиното, макар прокуратурата да не поддържа това обвинение. Макар да няма опасност Янков да се укрие, съдът установи, че е възможно обвиняемият да извърши престъпление, и го остави за постоянно в ареста. Основният спор между тримата е бил за хотел \"Хризантема\" в Слънчев бряг, притежаван от дружеството \"Хермес груп\". Част от хотела била на Симеонов, а останалата ­- на Янков и Йорданов. Янков обаче твърдял, че хотелът е построен от покойния му баща Димитър Янков, и искал да го притежава целия. На помощ му се притекъл и Митьо Очите, който неведнъж е звънял по телефона на двамата съдружници да ги плаши с палежи на имущество. Янков бе обявен за издирване след спецакцията от 1 август в Бургас, разбила бандата на Митьо Очите. В понеделник - 13 август, Янков дойде с адвокат в сградата на ГДБОП в София, като се предаде сам и получи обвиненията си лично. Задържани при акцията бяха 19 души. След това обвинение получиха осмина заедно със сочения за техен лидер - Димитър Желязков, който все още е в Турция, където изчаква процедурата по екстрадицията му. Отделно обвинение получи и зам.-председателят на общинския съвет в Бургас, от когото БСП се разграничи, Бенчо Бенчев. Той беше привлечен към наказателна отговорност за това, че е укривал Желязков, както и за незаконно притежавани боеприпаси.", "date": "2018.08.23", "title": "Пейко Янков остава в ареста, реши спецсъдът"}
{"url": "http://standartnews.com/balgariya/sad_reshi_v_polza_na_darzhavata_sreshtu_sakskoburggotski_za_dvoretsa_vrana-375090.html", "text": "Дворецът \"Врана\" е собственост на държавата, а не на Симеон Сакскобургготски, реши съдия Петя Алексиева от Софийския градски съд. Уважен е искът на държавата, съобщиха от съда. Дворецът и парка или иначе казано целият комплекс, в който влиза централна сграда на двореца с площ от 2013 кв. м., още над 20 постройки, оранжерии, е почти 1000 дка. Решението подлежи на обжалване пред Апелативния съд. Решението бе очаквано, тъй като след решаващия акт на Върховния касационен съд от 2012 г. за отказа на реституция на чифлика Кричим, всички съдилища се произнасят по един и същ начин - въз основа на онова решение. Така последният български цар се оказа единствен в Европа, който не е придобил частна собственост. Сградата на двореца, заедно с парк „Врана\", е построена от цар Фердинанд в края на XIX - началото на XX век и оттогава е използвана за дом на царската фамилия, включително и от Сакскобургготски от завръщането му в България досега. От три години там се помещава и музей на Третото българско царство, създаден от него. След последното решение за „Врана\" остава да чака на първа инстанция само делото за 16-те хил. декара рилски гори. А на последната върховна инстанция са в процес на обжалване решенията за Царска Бистрица и земеделското стопанство „Врана\" (ползвано от бившето УБО). През ноември 2017 г. правителството и Симеон Сакскобургготски показаха намерение да сключат споразумение за имотите извън онези, за които вече се е произнесла последна инстанция. Но Обединените патриоти в лицето на ВМРО и \"Атака\" се обявиха против и премиерът Борисов не посмя да продължи разговорите. В Европейския съд в Страсбург очакват решение две жалби на Симеон Сасккобургготски, както и една за мораториума на парламента от 2009 г., поставящ под възбрана реституираните имоти до приемането на закон, но такъв и досега не е изготвен.", "date": "2018.08.23", "title": "Съд реши в полза на държавата срещу Сакскобургготски за двореца Врана"}
{"url": "http://standartnews.com/balgariya/iskri_sred_patriotite_zaradi_naznachenieto_na_kozareva_za_shef_na_agentsiyata_po_vpisvaniyata-375092.html", "text": "За назначението на Габриела Козарева за директор на Агенцията по вписвания е отговорна единствено партия „Атака\", това руши доверието в управляващата коалиция, посочиха в разпространена днес своя позиция от НФСБ по повод назначението на новия директор на Агенцията по вписвания Габриела Козарева. Ръководството на партия НФСБ заявява, че кандидатурата на Козарева за шеф на Агенцията по вписвания не е обсъждана на Политически съвет на управляващата коалиция ГEPБ и „Обединени патриоти\". „Тази кандидатура не е обсъждана и предлагана и на Коалиционния съвет на „Обединени патриоти\" - НФСБ, ВМРО и „Атака\", както изисква подписаното коалиционно споразумение. За това назначение е отговорна единствено партия „Атака\", посочват от НФСБ. „Политическа партия НФСБ категорично възразява срещу лансиране на кадри „през задния вход\" и то от името на коалиция „Обединени патриоти\". Считаме подобно поведение за недопустимо, защото руши доверието в управляващата коалиция и не е полезно за държавата, пише още в позицията на партията. Габриела Козарева е доказан специалист и не е партиен активист на никоя партия, беше отговорът също в позиция, но на председателя на ПП „Атака\" Волен Сидеров по повод назначаването на Габриела Козарева за директор на Агенцията по вписванията. Сидеров посочи, че подкрепя нейната кандидатура. „Козарева е доказан специалист. Държавната администрация има остра нужда от такива кадри. По мое предложение, съгласувано с премиера Бойко Борисов, бе назначена, така както по предложение на Валери Симеонов беше назначен ген. Кирил Войнов за временно изпълняващ функциите на председател на Държавната агенция за метрологичен и технически надзор (ДАМТН). Премиерът Бойко Борисов се съобразява с коалиционните предложения и винаги търси баланс в тях\", заяви Сидеров. Той добави, че в случая „Козарева\" няма никакви основания за обструкции, освен ако някой политик, държавник или член на правителството се страхува, че от Агенцията по вписванията могат да станат ясни данни за негово участие във фирми и конфликт на интереси. „Това е негов проблем и не е повод за коалиционни интриги\", каза още Волен Сидеров.", "date": "2018.08.23", "title": "Искри сред Патриотите заради назначението на Козарева за шеф на Агенцията по вписванията"}
{"url": "http://standartnews.com/balgariya/ninova_nyama_chuma__borisov_i_ministrite_radev_i_porozhanov_da_poemat_otgovornost-375094.html", "text": "Пробите дойдоха и няма чума - отговорност трябва да поемат премиерът Бойко Борисов и двамата министри Валентин Радев и Румен Порожанов. Това каза лидерът на БСП Корнелия Нинова по време на извънреден брифинг в централата на партията. По думите й двамата министри трябва да си ходят веднага. „Днес се явявам пред вас в лицето и качеството си на главен превратаджия в държавата по думите на Цветан Цветанов: \"Корнелия Нинова е виновна за чумата по животните\". Докъде стигна преврата, до официалната информация, че изследваните проби в 3-километровата зона в Странджа няма чума. Два месеца след началото на проблема няма умряло животно от чума. Единствените умрели са убитите от режима на правителството\", каза Нинова. Тя поясни, че когато от БСП са казали, че няма доказателства за чума, са се задали въпроси кой ще понесе отговорността, ако чумата тръгне из страната. Лидерът на БСП посочи, че тя ще поеме тази отговорност, ако е причината да се разнесе. „Хайде сега да видим кой ще си понесе отговорността. Днес г-н Порожанов се опита да прехвърли всичко върху директора на БАБХ. Трябва да се спре с този цирк. За Търговския регистър отговорността пое бушонът, г-жа Цачева си седи. За фалита на застрахователната дружество отговорността пое Ралица Агайн. Председателката на комисията видите ли не знаела. Сега насочват всички отговорности и стрели от сутринта към г-н Илиев\", каза Нинова. Надявам се някой ден прокурор да погали премиера Бойко Борисов по главата, включително за това, което причини на Странджа, каза още Нинова. Тя разкритикува Борисов, че управлява 10 години с лакърдии, което според нея води до срив на държавата и държавността. „Ще посетим Ямболско и Странджа. Този път ние ще го организираме - не преврат, но ред, права и закон в държавата. Ще се срещнем с хората и всички желаещи ще организираме и подпомогнем да подадат искове в български и европейски институции\", коментира Нинова. Според нея всеки лично трябва да си поеме отговорността за проблема с чумата. Да се провери дали с акцията срещу чумата се прикриват получени субсидии от фиктивни земеделски стопани и източване на пари от бюджета, настоя Корнелия Нинова. Остават много въпроси защо се случи всичко това, след като и специалисти и ветеринари, и Институтът към Министерство на земеделието обясняваше, че няма доказателства за наличието на чума, коментира Нинова. „Ще искаме по всички законови начини да се провери неофициална информация в две посоки. Първо, че с тези действия са искали да прикрият получени субсидии от фиктивни земеделски стопани за фиктивни животни. Второ, да се проверят по дати действията на министър Порожанов, дали всичко това не беше една подготвена акция за източване на средства от държавния и европейския бюджет\", посочи още лидерът на БСП. Тя поясни, че заповед от министър Порожанов е променена 20 дни преди да тръгне чумата. „След това се появи обществената поръчка за фирма на компютърни специалисти да вземат едни пари, за да правят проби. Има ли в това предварително направен замисъл\", попита още Нинова. Тя припомни, че БСП е подала сигнал за отмяна на заповедите, с които са евтаназирани животните в Странджанско. „Получихме отговор, прокуратурата отказва да отмени заповедите, но не казва и дума по отношение на извършени престъпления от длъжностни лица. За това вчера обжалвахме и искахме информация има ли извършени престъпления и от кого\", каза още лидерът на БСП.", "date": "2018.08.23", "title": "Нинова: Няма чума - Борисов и министрите Радев и Порожанов да поемат отговорност"}
{"url": "http://standartnews.com/balgariya/shte_ima_preimushtestveni_kompensatsii_za_zastrahovani_v_olimpik-375072.html", "text": "Пострадалите при пътни инциденти клиенти на \"Олимпик\", както и собствениците на полици, които ще получат премията си обратно, ще бъдат компенсирани преимуществено. Това съобщи пред БНТ Павлос Накузи, временен ликвидатор на фалиралата кипърска застрахователна компания. В момента се правят изчисления за частта от всяка полица, която клиентите могат да получат обратно. Калкулацията ще продължи няколко седмици, когато се очаква и решението на съда в Никозия за ликвидацията на \"Олимпик\". Компанията \"Олимпик\", която в Кипър не играе значима роля на застрахователния пазар и името й не е особено популярно, в страната ни предизвика истинска буря, която бушува от пет дни насам. Официалната информация от Кипър е ограничена. Нито министърът на финансите Харис Георгиадис, нито застрахователният контролен орган в Никозия, коментират пред медиите на острова. Временно упълномощеният ликвидатор Павлос Накузи е единственият кипърски представител, който говори по темата. Той разказа за несъответствията в документите на \"Олимпик\": \"Съществуването и стойността на някои от активите на компанията, описани в счетоводните книги, са под голям въпрос. Одиторите, които са разследвали тези активи, както и реалната им стойност, не са потвърдили същите стойности. Компанията няма способността да изпълнява дългосрочните си финансови задължения заради прекалено ниския си наличен капитал, което довежда до анулирането на лиценза ѝ\". Всички застраховани в \"Олимпик\" и претърпели пътно-транспортно произшествие до 17 август, когато фалира компанията, трябва да подходят по обичайния досега начин за искане на обезщетение. Това означава, че трябва да се обърнат към застрахователя си: \"След като съдът назначи постоянен ликвидатор, всеки пострадал ще трябва под клетва да подаде допълнително потвърждение за своите претенции относно сумата, която компанията му дължи. Междувременно той може да се съгласи на компенсация и е най-добре да се подаде иск до компанията относно инциденти въз основа на застраховането\". При обсъждането на възникналия казус често се изпуска фактът, че има европейска директива, която предоставя законодателна макрорамка за решение. Тя е въведена, както в кипърското, така и в българското законодателство и има за цел защита на застрахованите. Чрез нея се улесняват застрахователните отношения в Европейския съюз. \"Законът, който важи, е законът в Кипър, но той е базиран върху европейската директива \"Платежоспособност II\". Съгласно нормативния акт няма значение дали си българин или кипърец, и двете страни трябва да се третират еднакво. Главният ни принцип е да сме справедливи към кредиторите\", посочи Накузи. Онлайн-изданието \"Сайпръс мейл\", което излиза на английски, информира за неяснота по въпроса, фондът на коя държава ще компенсира т.нар. трети лица. Става въпрос за тези, които са станали жертви на произшествие с шофьори, застраховани в \"Олимпик\". \"Тези лица могат да получат компенсация от гаранционен фонд, вместо да се обръщат към компанията в ликвидация. Единствената подробност за гаранционния фонд, която мога да дам е, че клонът на \"Олимпик\" в България е платил в българския фонд 16 милиона лева. Има обаче още какво да се уточнява\", добави Накузи. 12 септември е датата, на която съдът в Никозия ще обяви \"Олимпик\" в ликвидация. Веднага след това застрахованите там ще имат право да предявят своите претенции.", "date": "2018.08.23", "title": "Ще има преимуществени компенсации за застраховани в Олимпик"}
{"url": "http://standartnews.com/balgariya/ninova_nedovolna_ot_novoizbraniya_shef_na_agentsiyata_po_vpisvaniyata-375074.html", "text": "\"Спуснат е отнякъде човек, непрозрачно, необсъждано, не чухме да е имало конкурс или някаква процедура за избор. Посочен човек. Обществото не е информирано и то за един изключително важен сектор, където виждате какви проблеми могат да се случат и какъв професионализъм се изисква там.\" Това е коментирала лидерът на БСП Корнелия Нинова относно новоназначения директор на Агенцията по вписванията Габриела Козарева, съобщават от пресцентъра на БСП. \"Не просто да дойдеш от Агенция за малки предприятия и да си въобразяваш, че може да управляваш система като Търговския регистър\", е казала още лидерът на БСП, цитирана в съобщението. По думите й е нормално да има състезателно начало, да се явят професионалисти. По повод задочния спор между отстранената зам.-председател на Комисията за финансов надзор Ралица Агайн и ръководството на КФН, Корнелия Нинова е коментирала, че Карина Караиванова \"опитва да си спаси кожата\". Тя е припомнила, че БСП искат оставката на цялото ръководство на регулатора. Според тях отговорни за проблемите около фалиралото застрахователно дружество \"Олимпик\" са всички комисари в КФН. \"Измиха си ръцете с Ралица Агайн, приехме оставката. И ние гласувахме за това, но сега се опитват да прехвърлят отговорност единствено и само върху нея, а не да поемат и своята, която е на цялата Комисия\", е заключи по темата Нинова. По повод предложението на лидера на Атака Волен Сидеров да има анекс към договора за добросъседство между България и Македония, чрез който Скопие да се задължи да се въздържа от всякакви спекулации и опити да присвоява исторически личности или събития, Нинова е отправила задочен въпрос към него, къде е бил той и Обединени патриоти, когато Зоран Заев заяви, че Илинденско-Преображенското въстание е македонско? \"Мълчаха, докато БСП не реагира. И тичаха след събитията\", е коментирала Нинова. Тя е припомнила, че позицията на левицата е ясна - те първи са заявили, че \"добросъсдските взаимоотношения на Балканите, мира който искаме на Балканите, развитието, което искаме в посока интеграция в Европа и европейско бъдеще за Македония, нашите приятелски отношения със Зоран Заев и моите лични приятелски с него, всичко това не може по никакъв начин да бъде за сметка на българската идентичност, българския национален интерес, на авторитета и името на България\".", "date": "2018.08.23", "title": "Нинова недоволна от новоизбрания шеф на Агенцията по вписванията"}
{"url": "http://standartnews.com/balgariya/mvr_slozhi_kray_na_gratisniya_period_za_izgubilite_zastrahovkite_si_v_olimpik_-375075.html", "text": "МВР преустановява гратисния период за налагане на глоби на водачи, без валидна задължителна застраховка \"Гражданска отговорност\", съобщиха от пресслужбата на ведомството. От там припомнят още, че във връзка с възникналия проблем със застрахователна компания \"Олимпик\", министерството даде петдневен толеранс на водачите с прекратената застраховка \"Гражданска отговорност\" в компанията. Съгласно Закона за движение по пътищата при подобни нарушения се налагат принудителни административни мерки - вземане на книжка и спиране на колата от движение до представянето на документ за платена застраховка.", "date": "2018.08.23", "title": "МВР сложи край на гратисния период за изгубилите застраховките си в Олимпик"}
{"url": "http://standartnews.com/balgariya/nashi_novoprieti_studenti_vav_velikobritaniya_shte_poluchat_posledni_napatstviya-375076.html", "text": "Българските първокурсници, приети за студенти във Великобритания в годината на излизане на страната от ЕС, ще се съберат за последни консултации преди отпътуването си за Острова, съобщава БНР. Повече от 600 младежи ще се срещнат за първи път с бъдещите си колеги и ще получат указания и документи за прием, кредитиране и настаняване. Всеки български първокурсник ще получи личен пакет с формуляри за първоначална регистрация в университета, телефон за спешна връзка, инструкции за посрещане и настаняване. Кандидатствалите за студентски кредит ще получат и официалните се потвърждения за отпуснатата сума. Професионални консултанти ще отговарят на въпросите на студенти и родители. Приетите в академичната 2018/20019 г. са последните студенти, които България изпраща на Острова преди Брекзит. Те са кандидатите, които въпреки излизането на Великобритания от Евросъюза, получиха правото на пълно студентско кредитиране на образованието си като членове на блока. Това направи възможно обучението на повече от 90 на 100 от заминаващите, които ще ползват държавни кредити за финансиране на обучението си във Великобритания. Срещата се организира в рамките на проекта \"Световно образование\", по който пътуват над 50% от обучаващите са на Острова българи. Над 100 университета приемат ежегодно между 1200 и 1500 наши младежи.", "date": "2018.08.23", "title": "Наши новоприети студенти във Великобритания ще получат последни напътствия"}
{"url": "http://standartnews.com/balgariya/malko_poniski_no_vse_oshte_letni_temperaturi_dnes-375073.html", "text": "Слънчево с временни увеличения на облачността, главно над планинските и югоизточните райони, ще бъде времето днес. Само на отделни места в следобедните часове там ще превали и прегърми. Ще духа слаб до умерен, в Източна България и временно силен вятър от изток-североизток. Максималните температури ще са предимно между 28° и 33°, в София около 28°. Атмосферното налягане е и ще остане малко по-високо от средното за месеца. Над Черноморието ще бъде слънчево. В следобедните часове по южното крайбрежие ще има временни увеличения на облачността, но само на отделни места краткотрайно ще превали. Ще духа умерен до силен североизточен вятър. Максималните температури ще са 28–30°. Температурата на морската вода е 26-27°. Вълнението на морето ще бъде 3 бала, на юг от Бургас - 4 бала. Над планините ще бъде предимно слънчево с временни увеличения на облачността, след обяд на отделни места ще превали и прегърми. Ще духа умерен до силен предимно източен вятър. Максималната температура на височина 1200 метра ще е около 21°, на 2000 метра – около 13°.", "date": "2018.08.23", "title": "Малко по-ниски, но все още летни температури днес"}
