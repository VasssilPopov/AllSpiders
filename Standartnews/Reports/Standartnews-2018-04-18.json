{"url": "http://standartnews.com/sport/startira_8miyat_poreden_sezon_na_ntl-370571.html", "text": "Осмият пореден сезон на Национална тенис лига, която тази година ще се проведе с подкрепата на \"Спиди\" ще стартира този уикенд край морето. Началото на атрактивната надпревара е във ваканционно селище „Санта Марина\" (Созопол) на 21 и 22 април. Първият турнир ще даде и старта на срещите във всички възрастови групи и формати. Информация и записване за турнира на www.ntl.bg.", "date": "2018.04.17", "title": "Стартира 8-мият пореден сезон на НТЛ"}
{"url": "http://standartnews.com/sport/sportna_sofiya_priema_velikdenski_turnir_za_detsa_v_risk-370530.html", "text": "Националният шампионат за деца и младежи, лишени от родителски грижи ще се състои днес  от 9.00 до 14.00 ч. на комплекс „Спортна София\", в парк Възраждане, Зона Б5. 29-ото издание на събитието се организира от Сдружение „ Българска спорна федерация за деца и младежи в риск\". Проявата е под наслов «Спортът достъпен за всички деца» и е част от спортния календар на БСФДМР за 2018 г. и инициатива «София – Европейска столица на спорта». В турнирите ще участват момчета и момичета от клубовете „Широко сърце\" и от домовете за деца лишени от родителски грижи в страната, ЦНСТ, СУПЦ и ВУИ, на възраст между 12 и 18 години. Първенството ще привлече близо 300 възпитаници от 20 социални институции, домове за деца в риск и центрове за настаняване от семеен тип в цялата страна. Те ще определят шампионите в 6 спорта: лека атлетика, футбол, бадминтон, тенис на маса, баскетбол и таекуондо. Непрекъснато нарастващият брой участници е причината шампионатът да се премеси в най-големия и модерен спортен компхлекс на столицата. Поканени на събитието са: представители на Български олимпийски Комитет, Министерство  на младежта и спорта, Държавната агенция за закрила на детето и Агенция за социално подпомагане, а също така и известни спортисти. Те ще вземат участие в официалното награждаване от  13.00 ч. и ще връчат наградите на победителите.", "date": "2018.04.17", "title": "\"Спортна София\" приема Великденски турнир за деца в риск"}
{"url": "http://standartnews.com/svyat/pavlova_otchete_predsedatelstvoto_na_balgariya_pred_ep-370591.html", "text": "Министър Лиляна Павлова представи днес пред председателите на комисии в Европейския парламент в Страсбург хода на работата на българското председателство на Съвета на ЕС. Оценката е висока - за експертиза, политическа воля и за постигнати резултати. Министърът уточни, че по 15 теми преговорите с посредничеството на председателството са приключили, по 24 се преговаря и по още 35 се очаква напредък до края на юни. По нейните думи евродепутатите са определили работата на българското председателство като огромен принос за доверието в Европа. Павлова посочи като огромен успех постигането на договореност за промените в законодателството за командированите  работници, за изборното право, в сферата на околната среда. До края на юни се надяваме на компромисно решение по сигурността и миграцията, добави министърът. България представи ново предложение, с нов подход за миграцията. Този подход предвижда автоматична подкрепа за държави от първа линия (Италия, Гърция, България), за да не се стига до кризи, поясни Павлова. По повод на предложението на Европейската комисия за начало на преговори за присъединяване към ЕС с Македония и Албания министърът коментира, че днес е прекрасен и важен ден за европейската перспектива на Западните Балкани. Усилията на всички институции на ЕС и на държавите от Балканите дадоха резултат. Имаме стъпка напред, допълни тя. Срещата в София за Западните Балкани не е обещание, това не е форум за разширяване, а за европейска перспектива и свързаност. Не можем да им обещаем бързо присъединяване. Стъпката за начало на преговорен процес е важно послание за гражданите на тези страни, посочи министър Павлова.", "date": "2018.04.17", "title": "Павлова отчете председателството на България пред ЕП"}
{"url": "http://standartnews.com/svyat/tramp_prizna_bez_melaniya_nyamashe_da_sam_mazhat_koyto_sam_dnes_gordeya_se_s_neynite_postizheniya-370566.html", "text": "Нямаше да съм мъжът, който съм днес, ако тя не беше до мен. Тези мили думи написа американският президент Доналд Тръмп за жена си Мелания Тръмп в електронни покани, които разпрати по повод рождения й ден. В тях той нарича жена си своя скала и фундамент, пише \"Дейли Мейл\". Американският президент посочва, че Мелания е основата на тяхното семейство, а семейството е едно от най-големите житейски удоволствия. \"Да служиш като първото семейство на Америка е наистина голяма привилегия\", допълва той. \"Този месец нашето семейство е в очакване на един много специален ден, присъединете се към нас за отбелязването на рождения ден на първата дама и моята красива, скъпа на сърцето ми и изключителна съпруга Мелания\", написа Тръмп. \"Тя е невероятна майка за нашия син\" и добавя - \"Гордея се с нейните постижения.\"", "date": "2018.04.17", "title": "Тръмп призна: Без Мелания нямаше да съм мъжът, който съм днес! Гордея се с нейните постижения!"}
{"url": "http://standartnews.com/biznes/skorosten_internet_ot_vivacom_v_5_grada-370589.html", "text": "Абонатите на Vivacom в София, Пловдив, Бургас, Русе и Стара Загора вече могат да ползват мобилен интернет с по-висока скорост. Телекомът обяви, че е надградил мобилната си мрежа в петте големи града до 4.5G (или LTE Advanced). Това следващо поколение мрежа е модернизация на наличната 4G инфраструктура, благодарение на което вече може да се сърфира с по-висока скорост. Така вече ще може да се тегли информация от интернет с до 150 Mbps (18.75 MB/s). Освен по-бързо теглене по-високите скорости позволяват и по-безпроблемно гледане на видео, както и предавания наживо. За целта обаче и смартфонът трябва да може да поддържа LTE Advanced, изтъкват от Vivacom. Телекомът обещава да въведе 4.5G мрежата в още 44 града преди старта на активния летен сезон. Внедряването на по-бързи мрежи е продиктувано от развитието на новите технологии и онлайн услугите, коментира Радослав Златков, главен технически директор на компанията.", "date": "2018.04.17", "title": "Скоростен интернет от Vivacom в 5 града"}
{"url": "http://standartnews.com/mneniya/bg_predsedatelstvo_s_turshii_i_klyuki-370593.html", "text": "Кулинар, поничка, тялото, тунинг, топигри. И европредседателство. Звучи ли ви логично? Само много голям майтапчия може да реши така да рекламира най-важното събитие за държавата  тази година в изредените по-горе специализирани сайтове. А към тях трябва да добавим и продавалника olx.bg, както и dechica.com, dalivali.bg, missbloom.bg, cartoonnetwork.bg, secretzone.bg, vsickioferti.bg, forum.napravisam.bg, lifestyle.bg, ladyzone.bg и opoznai.bg. Това не е фалшива новина. А горчивата истина, че във всички тях се наливат стотици хиляди, предвидени за популяризиране на българското председателство на Съвета на Европейския съюз. Логиката е желязна: Докато се чудиш колко лева да поискаш за старата пералня, се информираш за неформалната среща по търговската политика на Европа. Докато търсиш да прочетеш върви ли магданоза и каква е цената на лещата, се обрамотяваш как са минали разговорите на най-високо европейско ниво за двойния стандарт на храните. Когато се наканиш да наблегнеш на трицепса във фитнеса - прочиташ какви европари ще похарчат държави от евросъюза за новата кохезионна политика, в частност, за строежа на нови спортни зали по цяла Европа. И най-полезното - докато се чудиш коя е хитовата маркова чанта за сезона - гледаш аксесоарите на министър Павлова по снимките на десетките международни форуми, които провеждаме като домакини на СЕ на ЕС в НДК. Гениално! Даже и на великия комбинатор Остап Бендер този избор едва ли би му хрумнал! Иначе, заделените от джоба на българските и европейските данъкоплатци пари за отразяването на шестте месеца председателство -не са лоши. Става въпрос за 370 000 лева. Обществената поръчка за тяхното разпределяне и харчене е спечелена от консорциума ДЗЗД \"Медиа ЕС\", който представя списък от медии, на които се ангажира да подава информация за европредседателството. Всъщност състезанието е с един кон, защото другите участници в търга -\"Аргент 2002\" и \"АПРА\" са отстранени още в началото - не отговаряли на критерии. Заданието на фирмата, спечелила обществената поръчка, е: \"да извърши медиа планиране по отношение на национални и регионални печатни и интернет медии, и социални мрежи; да подготви, организира и разпространи публикации и интернет банери и клипове, предоставени от възложителя, в национални и регионални печатни, интернет медии, и социални мрежи на база направеното медиа планиране; да предоставя контент анализи на публикациите за всеки месец\". Много е интересно да прочетем в отчета как  във въпросния контент анализ се обяснява мотивирано, че информация за председателството се преплита с готварски рецепти, клюки, тийнейджърски проблеми, прогноза за времето и тунинговането на коли. И в още куп медии, които са много любопитни, но нямат нищо общо с актуалните политически и обществени проблеми. От консорциума, на когото министерството на Лиляна Павлова е поверило медийното отразяване на БГ председателството, няма шанс някой да научи по какъв принцип и критерии са разпределени сумите. Това било търговска тайна. На въпроса защо това са медиите, ведомството на Лиляна Павлова прехвърлят веднага топката в полето на мастития медиен посредник. Без съмнение, удобно излизане от конфузната ситуация. Но това не спестява въпроса кой с кого и защо се подиграва като пласира новините за европредседателството като гарнитура на съвети как да си тунинговаме колата и тялото или клюки за чалга певици, омешани с най-новите диети. Скандалът с раздадените милиони за медии няма да отшуми скоро. Защото ще бъде повод да се повдигне завесата за още много подобни обществени поръчки. Спечелени според партийни заслуги и изпълнени на ръба на закона. Накрая думата ще е на ОЛАФ. И ако Калфин ще заеме шефския пост там, да прегледа документите за търга още отсега.", "date": "2018.04.17", "title": "БГ председателство с туршии и клюки"}
{"url": "http://standartnews.com/svyat/merkel_i_erdogan_obsadiha_situatsiyata_v_siriya_v_telefonen_razgovor-370557.html", "text": "Президентът на Турция Реджеп Ердоган и германският канцлер Ангела Меркел са провели телефонен разговор за последното развитие на действията в Сирия. Детайли от разговора не се оповестяват, но според турски източници двамата са подчертали необходимостта от осигуряването на териториалната цялост на Сирия и политическия процес в раздираната от военни действия държава. Отношенията на Анкара с Москва не са алтернатива на връзките с НАТО. Това заяви турският външен министър Мевлют Чавушоглу в отговор на президента Еманюел Макрон, който каза, че турската подкрепа за ударите в Сирия показва, че Анкара се е отделила от Москва.", "date": "2018.04.17", "title": "Меркел и Ердоган обсъдиха ситуацията в Сирия в телефонен разговор"}
{"url": "http://standartnews.com/biznes/dni_na_bansko_v_bursa-370552.html", "text": "Ще се търси възможност за организиране на Дни на Банско в турския град Бурса, по време на които курортът ни да бъде представен по подходящ начин за засилване на популярността сред турските туристи. Това стана ясно след работна среща на кмета на града под Тодорка - Георги Икономов, с представители на най-голямата неправителствена организация в Бурса – „Балкантюрксиат\", обединяваща индустриалния бизнес в населеното място. Берат Тюнакан, почетен председател на сдружението, съпровождан от Сюлейман Улузьой, споделиха своето желание да установят по-тесни бизнес контакти с Банско в областта на туризма и да проучат възможностите за инвестиции, които предлага Банско. „Балкантюрксиат\" обединява повече от 420 дружества, представители на едрия бизнес. Техните собственици са с преселническо потекло от всички райони на Балканите, като преобладават представители на българските преселници. „От г-н Тюнакан научих, че Банско е много добре познат в Бурса, както и че курортът ни си е създал добро име. В края на годината ще бъде организирано бизнес посещение в Банско, на което местният туристически бранш и индустриалците да създадат контакти\", каза сподели кметът Икономов.", "date": "2018.04.17", "title": "Дни на Банско в Бурса"}
{"url": "http://standartnews.com/svyat/karayancheva_se_sreshtna_s_evreyskata_obshtnost_v_sasht-370586.html", "text": "Председателят на Народното събрание Цвета Караянчева разговаря с представители на американската еврейска общност. Председателят на българския парламент е във Вашингтон за участие в Глобална парламентарна конференция, организирана от Групата на Световната банка и Международния валутен фонд, съобщиха от пресцентъра на Народното събрание. Цвета Караянчева информира представителите на организациите за събитията, с които тази година в България се отбелязват 75 години от спасяването на българските евреи. Тази страница от българската история е безпрецедентен акт, проява на гражданска смелост, която отразява действията на политици, духовници, интелектуалци и обикновени граждани, открито противопоставили се на депортацията, подчерта тя. Никоя друга европейска държава, намираща се под нацистки контрол, не успява да защити огромното мнозинство от своето еврейско население, отбеляза председателят на българския парламент. Готовността на българския народ да застане на страната на своите сънародници от еврейски произход довежда до спасяването на 48 000 български евреи от сигурна смърт в нацистките лагери, добави Цвета Караянчева. България заяви своята категорична воля да се присъедини към Международния алианс за възпоменание на Холокоста, с което поема твърд ангажимент за открити дебати и задълбочени изследвания по историята на Холокоста и за нулева толерантност към всякакви прояви на исторически ревизионизъм и антисемитизъм, заяви председателят на Народното събрание. Тя добави също, че България вече има Национален координатор за борба с антисемитизма в лицето на заместник-министъра на външните работи Георг Георгиев. Цвета Караянчева подчерта, че активното сътрудничество на България с американската еврейска общност има важна роля както за развитието на двустранните българо-американски отношения и задълбочаване на стратегическото партньорство със САЩ, така и за насърчаването на практическо сътрудничество между България и Израел. Цвета Караянчева изказа и специални благодарности за високото отличие „Златен Шофар\", което председателят на Световния еврейски конгрес Роналд Лаудер връчи на българския премиер Бойко Борисов в Софийската синагога по време на церемонията по случай 75 години от спасяването на българските евреи. Представителите на еврейските организации благодариха за добрия диалог и заявиха, че партньорството и сътрудничеството ни са стратегически. Те увериха, че оценяват високо както диалога на правителствено ниво, така и сътрудничеството с всички неправителствени организации. Председателят на Комисията по бюджет и финанси Менда Стоянова призова за задълбочаване на икономическите контакти и увеличаване на инвестициите между България, САЩ и Израел. Имаме много подготвени кадри, продължаваме реформата в образователния сектор и създаваме условия за облекчаване на чуждестранните инвеститори, което прави България много привлекателно място за бизнес, добави още Менда Стоянова. Като отлични възможности за развитие на съвместни инвестиции тя посочи ИТ-сектора, дигитализацията и редица други области. В срещата участваха представители на Американския еврейски комитет, Световния еврейски конгрес, Лигата срещу поругаването, Националната коалиция за подкрепа на евразийските евреи и Б'найБ'рит. Председателят на Народното събрание и председателят на Комисията по бюджет и финанси Менда Стоянова участват във Вашингтон в Глобалната парламентарна конференция, организирана от Групата на Световната банка и Международния валутен фонд.", "date": "2018.04.17", "title": "Караянчева се срещна с Еврейската общност в САЩ"}
{"url": "http://standartnews.com/biznes/komisiyata_za_chez_zasedava_za_posledno-370554.html", "text": "Временната анкетна комисия за установяване на фактите около продажбата на активите на ЧЕЗ в България ще проведе последното си заседание. Това сочи справка на сайта на Народното събрание. Заседанието ще се проведе в зала „Запад\" на Народното събрание от 14.30 часа. Ще бъдат обсъдени социалните измерения на сделката за ЧЕЗ. Очаква се да присъстват министърът на енергетиката Теменужка Петкова, КЕВР, КСНБ, КТ „Подкрепа\" и купувачът на дружеството „Инерком\". Това ще бъде четвъртото и последно заседание на Комисията, която беше създадена на 14 март, по предложение на БСП, за срок от 1 месец. На първото заседание комисията прие процедурните си правила. Второто заседание продължи 4 часа и беше закрито. Информация предоставиха от ДАНС, ДАР и Министерството на финансите, отсъстваха обаче председателите на службите. На третото заседание стана ясен обратът по казуса- държавата се отказа от участие в сделката за активите на ЧЕЗ в България, след като първоначално правителството заяви готовност държавата да се включи. Тогава финансовият министър Владислав Горанов обясни, че държавно участие в сделката би било нецелесъобразно. На 12 април председателят на Временната комисия за ЧЕЗ Жельо Бойчев отчете резултатите от работата й до момента. Комисията очаква информация от редица институции затова ще бъде внесено предложение тя да работи още 1 месец.", "date": "2018.04.17", "title": "Комисията за ЧЕЗ заседава за последно"}
{"url": "http://standartnews.com/biznes/kevr_rezhe_iskaniyata_na_erptata_za_poskapvane_na_toka_s_2050-370585.html", "text": "По-голямата част от енергийните дружества са поискали увеличение на цената на тока между 20 и 50 на сто, но Комисията за енергийно и водно регулиране /КЕВР/ няма да позволи тези увеличения да се случат. Това каза председателят на КЕВР Иван Иванов пред журналисти в Народното събрание, без да посочи кои точно са тези дружества. Той обеща, че енергийният регулатор ще приеме само най-необходимите и неотложни разходи на отделните енергийни дружества и няма как да има подобно увеличение на цените на тока. Преди това по време на заседанието на временната комисия за установяване на всички факти и обстоятелства за планираната продажба на дружествата на ЧЕЗ груп в България, Иванов каза пред депутатите, че някои от поисканите увеличения на електроенергията са доста стряскащи, но бизнесът и потребителите не бива да се притесняват от това, защото исканите увеличения няма как да бъдат удовлетворени. Той увери, че КЕВР ще продължи да спазва своята консервативна политика за недопускане на резки промени в цената на тока.", "date": "2018.04.17", "title": "КЕВР реже исканията на ЕРП-тата за поскъпване на тока с 20-50%"}
{"url": "http://standartnews.com/biznes/500_mln_lv_pazarna_otsenka_ochakva_gradus_na_borsata-370587.html", "text": "\"Градус\" АД внесе в Комисията за финансов надзор (КФН) Проспект за първично публично предлагане на акции внесе една от големите компании у нас - \"Градус\" за Българската фондова борса (БФБ). Компанията обяви намерението си за набиране на капитал чрез IPO на БФБ в началото на март, а самата емисия ще бъде листвана на БФБ до средата на годината. Очакваме оценката на компанията от пазара да бъде в диапазона между 400 и 520 млн. лв. и смятаме, че това е реалистично. Това коментира по повод внасянето на проспекта в КФН Ангел Ангелов от \"Градус\". В периода от обявяването на IPO досега наблюдаваме достатъчно голям интерес от местни и чуждестранни инвеститори и вярваме, че освен на добрите финансови резултати, това се дължи и на перспективите за развитие на компанията, допълни Ангелов. Финансовите отчети за 2017 г. показват общо консолидирани приходи на групата от 246 млн. лв., а нетната печалба след данъци е почти 40 млн. лева. Според анализатори предстоящото предлагане на акции на БФБ ще бъде най-голямото IPO у нас след кризата от 2008 г. Емисията ще даде възможност на инвеститорите да навлязат в един от секторите с най-висок ръст и с най-слабо представителство на БФБ – този на хранително-вкусовата промишленост. Набраният капитал ще се използва за развитието на съществуващи и нови бизнес линии, свързани с производството на високомаржови хранителни продукти на \"Градус\" АД. Мениджър на емисията е Първа финансова брокерска къща (ПФБК). \"Градус\" АД е една от най-големите компании за производство на месо и месни продукти в България и е сред трите водещи производители на разплодни яйца в Европа. Компанията е на първо място в страната по производство на продукти от птиче месо с 35% пазарен дял.", "date": "2018.04.17", "title": "500 млн. лв. пазарна оценка очаква \"Градус\" на борсата"}
{"url": "http://standartnews.com/biznes/inerkom_obeshtava_da_ne_sakrashtava_sluzhiteli_v_chez-370581.html", "text": "Няма да има съкращение на служители или на мениджмънта на ЧЕЗ. Това каза Милена Стоева, председател на Съвета на директорите на \"Инерком България\" на последното заседание на Временната комисия за ЧЕЗ. „Това са добре работещи дружества с много добри финансови показатели. Няма да правим никакви резки промени. Водим преговори с висшето ниво мениджмънт, за да запазим всички, които в момента работят в дружеството\" ,заяви Стоева. По отношение на инвестициите в условията на труд, тя поясни, че „Инерком България\" ще продължи да надгражда това, което е направено през последните 13 години от ЧЕЗ. „Ние ще инвестираме в развитието и повишаване на професионализма на всички 3275 служители\", каза Стоева. Председателят на Съвета на директорите на „Инерком България\" ще запазят всички социални придобивки и се ангажират с допълнителни ангажименти към служителите, с цел да повишат удовлетвореността им.", "date": "2018.04.17", "title": "\"Инерком\" обещава да не съкращава служители в ЧЕЗ"}
{"url": "http://standartnews.com/biznes/temenuzhka_petkova_edva_li_ginka_shte_upravlyava_chez-370582.html", "text": "Не вярвам Гинка Върбакова да е лицето, което ще управлява чисто технологично процеса на дружеството, тя не е техническо лице. Това обяви министърът на енергетиката Теменужка Петкова, която бе изслушана по време на последното заседание на Временната парламентарна комисия за ЧЕЗ. Както вече е известно Петкова се познава лично с Върбакова и това бе причина самата тя да хвърли оставка, след като стана известно, че фирмата „Инерком\" купува дяловете на ЧЕЗ в България. „Г-жа Върбакова не е техническо лице, както предполагам и собствениците на други електроенергийни предприятия. Не съм видяла някои от тези собственици да отиде да застане под трафопоста и да осъществява определени дейности\", каза Петкова. „Българските граждани трябва да бъдат спокойни и не трябва да се притесняват от това, че се извършва смяна на собствеността. Държавата контролира и регулира този процес\", обяви енергийният министър. Относно промяната в решението на правителството дали да влезе в сделката за закупуване на електроразпределителното дружество и окончателния отказ от това Петкова коментира: „Инерком\" е компанията, която ще придобие този бизнес. Той не води своето начало от февруари тази година. Това са дейности, които преди това българската държава е осъществявала. След това тя е решила ,че трябва да продаде тази част от българската енергетика. Мотивите са ясни, мотивите са категорични. Ние сме ги обявили пред всички инвеститори и там ясно е разписано защо правителството тогава тръгва да прави подобна крачка. Сега, когато други компании купуват активи, българските граждани трябва да са наясно, че тези компании имат необходимия мениджмънт\", допълни енергийният министър.", "date": "2018.04.17", "title": "Теменужка Петкова: Едва ли Гинка ще управлява ЧЕЗ"}
{"url": "http://standartnews.com/mneniya/lichniyat_reyting_na_radev_ne_oznachava_uspeshna_partiya-370592.html", "text": "- На мен ми се вижда твърде малко вероятно президентът да тръгне в посока да прави партия. Причините за това са няколко. На първо място, основната цел на един президент в неговия първи мандат е да гарантира по някакъв начин своя втори мандат. Ако Радев реши да прави партия, това ще е инициатива с доста спорни перспективи. Създаването на формация от страна на президента със сигурност ще го постави в много сериозен конфликт с БСП, защото левицата ще възприеме това като свой конкурентен проект. Съответно подкрепата на БСП за евентуален втори мандат на Радев би била поставена под много сериозен въпрос, да не кажа че би била изключена. На второ място, президентът като конституционна роля е фигура, която трябва да олицетворява единството на нацията, който трябва да стои над партийните противоборства. В случая правенето на партия означава взимане на страна. Това неминуемо ще го извади от ролята му, зададена от конституцията. Освен това, трябва да имаме предвид, че по никакъв начин не означава, че един личен рейтинг автоматично би се трансформирал в обществена подкрепа към някоя определена партия. Тук можем да си припомни съдбата на АБВ на Георги Първанов. Не бива да се забравя също така, че част от подкрепата за президента идва именно и от среди на симпатизанти на левицата. Създаването на един политически проект веднага би го лишило от това, защото той би излязъл в техните очи предател. Те му гласуваха доверие, смятат го за своя президент и подобен ход би нанесъл тежка имиджова щета върху президента. Ако трябва да изхождаме от политическата логика, ми се струва малко вероятно президентът да се реши на подобна инициатива. -Виждам последователност в линията на президента на критика спрямо управляващите. Не виждам нищо ново. Тук отново трябва да имаме предвид няколко неща. Президентът получи тази огромна подкрепа на президентските избори с образа на новия в политиката, като човек, който идва отвън на политическия елит. Това винаги носи позитив. Дистанцията от политическото статукво в България носи позитив. Влизайки още в първите месеци в конфликт с управляващите, Радев успява да запази този образ на новия в политиката, на човека, който иска да внесе някаква промяна в нея. В този смисъл за него дистанцията от властта е политически важна. Въпросът е, че тук се крие определен риск – рискът той все повече да заема страна в едно много силно поляризирано пространство, каквото е в момента това предвид тежката конфронтация между управляващи и опозиция. Притесненията за него би трябвало да бъдат по линия на това, че все повече позициите му изглеждат в синхрон с БСП. А това ще го лиши от тази му конституционна роля на олицетворение на единството на нацията. Когато заемеш такава категорична страна в едната посока, няма как да говорим за обединител. -Няма никакво съмнение, че Трифонов има политически потенциал да направи партия и тя да получи представителство в парламента. Първият въпрос обаче, който трябва да се зададе, е дали Слави ще бъде начело на този проект. Това е от изключително значение. Защото ако той реши просто да подкрепи някаква група от хора да се явят на избори, това е една ситуация. Ако Слави Трифонов оглави политическа партия и съответно кандидатства за изборна длъжност на каквито и да е избори, това е съвсем друго. В първата хипотеза би имал успех вероятно, но във втората ми се струва, че перспективите му са по-скоро мрачни. Не трябва да забравяме, че Трифонов е правил опити да играе в политиката и преди. Те са три на брой – движение \"Гергьовден\", подкрепа за мажоритарен кандидат във Варна през 2009 г. и Меглена Кунева. Нито един от тези три политически проекта не успя да стане нещо значимо въпреки подкрепата на Слави Трифонов и затова се съмнявам, че някаква група от хора, която той подкрепи, сами по себе си ще имат някакъв по-сериозен и устойчив растеж и резултат. Трябва да се има предвид и нещо друго. В момента Слави Трифонов е в ролята си на водещ на тв предаване, има по два часа ефир на ден в една от най-гледаните телевизии в България. Този образ, в който трябва да влезе, е на пряк политически сблъсък с всички произтичащи от това мръсни номера.. Когато влезеш в политиката, влизаш в блатото, защото недоверието на хората към политическия елит в България е на високи нива. Влезеш ли в него, автоматично започваш да изглеждаш все повече от „тях\", а не от „нас\". Това винаги води до определена имиджова щета. В този смисъл е много трудно сега да коментираме Слави като партиен лидер, или като някой, който подкрепя някакъв тип движение, след като в момента той е в другата си роля на тв водещ. -Отговорът на въпроса за десницата е много дълъг, затова ще се огранича само до СДС. В СДС в момента, освен че се бият буквално, се бият и в преносния смисъл на думата две много ясни политически линии. Едната е СДС да влезе под някаква форма в дясно-консервативен блок с Обединени патриоти. Формата все още не изглежда изчистена. Присъствието на СДС ще придаде дясно-консервативен характер на патриотичното обединение, като по този начин ще станат по-приемливи, както за част от родната публика, така и за Европа. Другата линия е СДС да влезе в познатия му път, а именно – да стане част от новата коалиция „Демократична България\". На Националния съвет на СДС вчера трябваше да се реши именно тази политическа линия. В случая изключително важно е за самата „Демократична България\" участието на СДС не толкова като електорален потенциал, колкото като легитимационен механизъм – новата коалиция да изглежда като пълноценно обединение, а не като някаква част от т.нар. традиционна десница, която не знам защо все още държи да нарича себе си десница.", "date": "2018.04.17", "title": "Личният рейтинг на Радев не означава успешна партия"}
{"url": "http://standartnews.com/biznes/shefat_na_bdzh_kompaniyata_e_spasena_ot_falit-370562.html", "text": "Искам да се извиня на всички пътници, които са изпитали неудобства по време на празниците. Взимаме мерки, които са краткосрочни и дългосрочни. За следващите празници предвиждаме да се пътува само с предварителна резервация. Ще направим разяснителна кампания. По този начин няма да има претъпкани влакове, защото понякога наистина сме изненадани от пътникопотока. Това каза в сутрешния блок на БТВ изпълнителният директор на БДЖ Владимир Владимиров. \"В БДЖ текат тежки реформи. Много от средствата отиват за погасяване на задълженията. Заварихме едно съсипано дружество. В БДЖ от много години не са правени инвестиции и това трябва да се спре. Последният вагон, който се запали, е бил напълно изряден. В неговото запалване има външна намеса. Това показаха всички проверки\", разкри шефът на БДЖ. \"Най-вярното твърдение е, че с влак ще се стига от София до Бургас за три часа и половина. В момента тече процедура за новите влакове. Всички критерии са ясни. Щом тя приключи, до две години това ще е факт. Надявам се до края на мандата на това правителство да има нови мотрисни влакове по релсите на България. Ние сме държавата, в която се инвестира най-малко в железопътна инфраструктура. Към този момент компанията е спасена от фалит\", завърши Владимиров.", "date": "2018.04.17", "title": "Шефът на БДЖ: Компанията е спасена от фалит"}
{"url": "http://standartnews.com/biznes/strelba_s_lak_i_lov_sas_sokoli_v_tarnovo-370577.html", "text": "От стрелба с лък и лов със соколи до средновековни игри предлага на всички гости международното изложение „Културен туризъм\" 2018 във Велико Търново, което ще се проведе от 19 до 21 април пред Двореца на културата и спорта „Васил Левски\". Различни исторически възстановки ще покажат българското минало от Средновековието и Възраждането. Национално дружество „Традиция\" ще представи военния бит на дедите ни. Ще могат да се видят различни видове оръжие и ризници и да се пробва стрелба с лък на специално изградено на място стрелбище. През трите дни всеки желаещ ще може да пробва сръчността и уменията си в различни видове средновековни игри. В деня на откриването на изложението, 19 април, членовете на „Традиция\" ще пресъздадат и патриархалния дух на Възраждането в живи картини на щанда на Велико Търново. В XV-тото Международно изложение ще участва и Национално сдружение работилница „Седянка\". Сръчните жени ще демонстрират тъкане на колани на кори, совалкова дантела, дантела кене, дантела фриволите, българска бродерия, плетене на шума и тъкане на хоризонтален стан. В плъстенето ще се включат най-малките участници в „Седянка\", а гости от клуб за бродерия от турския град Чанаккале ще представят бродерия с метален конец и дантела „ОЯ\". В дните на туристическото изложение за първи път ще могат да се видят и демонстрации на соколарство с жива граблива птица мишелов на Харис. Те ще бъдат направени от екипа на Късноантична и средновековна крепост Туида – Сливен, които ще имат и различни уъркшопове и занимания за детската аудитория, както и възстановки на оръжия, облекла и елементи на бита от Средновековието. Артистична възстановка ще покаже и община Враца. Спектаклите „Хляб от Бога\" на театрално студио „Тепм\" са от 12,00 ч. на 19 и 20 април на откритата сцена пред ДКС „Васил Левски\" и са за лимеца, една от най-старите храни на човечеството. В петнадесетото издание на форума ще се включат 145 участници от България и цял свят.", "date": "2018.04.17", "title": "Стрелба с лък и лов със соколи в Търново"}
{"url": "http://standartnews.com/lyubopitno/za_parvi_pat_rapar_be_otlichen_s_nagrada_pulitsar-370565.html", "text": "Вестниците \"Ню Йорк таймс\" и \"Вашингтон пост\" спечелиха престижната награда Пулицър в категорията за публикации с общонационално значение за серия от статии и материали, посветени на възможни контакти между хора от предизборния екип на Доналд Тръмп и руски представители,предадоха световните агенции. Наградата Пулицър е най-престижното американско отличие в областта на журналистиката, което се присъжда от 1917 г. Понастоящем то се присъжда не само в журналистически категории, но и вобластта на литературата, музиката и драматургията. Наградата се придружава и от 15 000 долара. Отличията в различните категории бяха обявени на церемония във Факултета по журналистика към Колумбийския университет в Ню Йорк. В. \"Ню Йорк таймс\" и сп. \"Ню Йоркър\" получиха отличието Пулицър в категорията за журналистика в услуга на обществото за статиите, в които разкриха аферата с холивудския продуцент Харви Уайнстийн, обвинен от десетки жени от шоу бизнеса в сексуални посегателства, извършвани в продължение на години. В резултат на тези разкрития се зароди движението \"Аз също\". Агенция Ройтерс получи наградата Пулицър в категорията за международна журналистика за репортажи, разкриващи връзките между филипинския президент Родриго Дутерте и полицейски \"отряди на смъртта\". Ройтерс получава наградата Пулицър и в категорията за фотография за кадри, отразяващи кризата с рохингите в Мианма. Американският писател Андрю Шон Гриър получи наградата Пулицър в категорията за роман. Той спечели отличието с творбата си \"Лес\", разказваща за неуспял писател на средна възраст на име Артър Лес и неговите комични преживявания, предадоха световните агенции. В категорията за драма наградата Пулицър спечели Мартина Майок за пиесата \"Цената на живота\", разказваща за хора с увреждания и травми, съжителстващи с физически здрави хора. Пулицър в категорията за биография получи Каролин Фрейзър за \"Прерийни огньове\", посветена на писателката Лора Ингълс Уайлдър. Джеймс Форман-младши спечели Пулицър в категорията за документална творба за \"Заключване на нашите: Престъпление и наказание в Черна Америка\" - изследване на съвременната американска съдебна система и последиците от нея за цветнокожите лица и общности. Джак Дейвис получи Пулицър в категорията за историческа творба за \"Заливът\", посветена Мексиканския залив, който е една от най-разнообразните и продуктивни морски екосистеми на планетата. В категорията за поезия Пулицър получи Франк Бидарт за сборника \"Сумрак\". В категорията за музика наградата Пулицър бе присъдена за първи път не на джаз музикант или на класическо произведение, а на рапър. Това е Кендрик Ламар, който я спечели с албума си \"DAMN\". Според присъждащите наградата в тази категория, албумът на Ламар е творба, която успява да улови и пресъздаде сложността на афроамериканския живот. Кендрик Ламар вече спечели похвалите на музикалните специалисти заради впечатляващите си изпълнения на живо, текстовете на песните си, заради смесицата от хип-хоп, джаз, соул, фънк и африкански звуци в парчетата му. Неговите проницателни песни го превърнаха в глас на цяло едно поколение. Той бързо стана лидер в хип-хопа и любимец и на фенове на рока, попа и джаза.", "date": "2018.04.17", "title": "За първи път: Рапър бе отличен с награда Пулицър"}
{"url": "http://standartnews.com/lyubopitno/roboti_na_ban_peyat_pishat_i_uchat_detsa-370583.html", "text": "Роби и Роберта са първите хуманоидни роботи у нас, макар да са \"родени\" във Франция. Те могат да пеят български песни, да пишат на кирилица и да обучават деца. Най-ценното е, че могат да помагат на ученици със специални образователни потребности да усвоят по-лесно уроците и знанията. Роберта ще подпомага работата на обучаващия персонал като разиграва определени сценки със децата. Тя може да се движи, да танцува и да изпълнява определени действия. Брат ѝ Роби вече е гостувал в три центъра за деца със специални образователни потребности у нас – в София, Гоце Делчев и Банско. Той пее песни на децата, разказва им приказки и дори играе баскетбол с тях. Двата робота са конструирани от водещата в роботиката френска фирма Aldebaran, но софтуерът и хардуерът им са програмирани от наши учени. Роби и Роберта бяха сред основните атракции на вчерашните демонстрации в Института за системно инженерство и роботика на БАН като част от инициативата на Академията да показва институтите си. \"Заслугата на нашия институт е в това, че ние направихме такъв софтуер и за двата робота, че да могат те да общуват безпроблемно с децата. Нещо, което постоянно се повтаря, става отегчително. За да не се получава това, Роберта има такива алгоритми, с които постоянно държи вниманието на децата. И те с огромно желание я слушат. Научихме я да говори, да изнася мънички лекции, да разказва на децата любопитни неща, да пее песнички - това за децата в предучилищната възраст е събитие и ги впечатлява\", обясни шефът на Института по роботика акад. Чавдар Руменин. Интересът към роботиката непрекъснато нараства, откакто писателят Карел Чапек въведе думата „робот\", каза председателят на БАН акад. Юлиан Ревалски. \"Роботиката обединява сензорика, мехатронни системи и изкуствен интелект. Върху тази платформа са създадени иновационните технологии в института\", допълни акад. Руменин. Той подчерта все по-нарастващото значение на роботиката в производството, като очакванията са до 2040 г. 47 % от индустрията да бъде роботизирана. Институтът участва в реализирането на колаборативни решения, когато хора и роботи извършват едновременно производствен процес. Показани бяха множество патентовани изобретения на учени от института, голяма част от които са внедрени. Общото икономическо въздействие на внедрени разработки на учени от Института по роботика е за над   45 милиона лева. Роботизирана система за получаване на електрическа енергия от морските вълни с мощност до 4 кW е монтирана край Шкорпиловци. Учените са намерили нестандратно решение за автономно придвижване на роботите с помощта на балонен модул. По този начин се повишава ефективността на акумулаторния блок, увеличава се теглото на пренасяните товари до трудно достъпни или рискови зони. Учените от Института работят с талантливи ученици, като съдействат за практическото реализиране на техните идеи. Основната цел на създадената към  Ученическия институт на БАН Робо-Академия е да свърже науката и иновациите с образованието. За събитието в БАН пристигнаха ученици от цялата страна, които пред публика демонстрираха проектите си. С постиженията на учените от Института по роботика се запознаха зам.-министърът на образованието и науката Деница Сачева, посланици, учени, преподаватели и граждани.", "date": "2018.04.17", "title": "Роботи на БАН пеят, пишат и учат деца"}
{"url": "http://standartnews.com/balgariya/bg_predsedatelstvo_s_turshii_i_klyuki-370593.html", "text": "Кулинар, поничка, тялото, тунинг, топигри. И европредседателство. Звучи ли ви логично? Само много голям майтапчия може да реши така да рекламира най-важното събитие за държавата  тази година в изредените по-горе специализирани сайтове. А към тях трябва да добавим и продавалника olx.bg, както и dechica.com, dalivali.bg, missbloom.bg, cartoonnetwork.bg, secretzone.bg, vsickioferti.bg, forum.napravisam.bg, lifestyle.bg, ladyzone.bg и opoznai.bg. Това не е фалшива новина. А горчивата истина, че във всички тях се наливат стотици хиляди, предвидени за популяризиране на българското председателство на Съвета на Европейския съюз. Логиката е желязна: Докато се чудиш колко лева да поискаш за старата пералня, се информираш за неформалната среща по търговската политика на Европа. Докато търсиш да прочетеш върви ли магданоза и каква е цената на лещата, се обрамотяваш как са минали разговорите на най-високо европейско ниво за двойния стандарт на храните. Когато се наканиш да наблегнеш на трицепса във фитнеса - прочиташ какви европари ще похарчат държави от евросъюза за новата кохезионна политика, в частност, за строежа на нови спортни зали по цяла Европа. И най-полезното - докато се чудиш коя е хитовата маркова чанта за сезона - гледаш аксесоарите на министър Павлова по снимките на десетките международни форуми, които провеждаме като домакини на СЕ на ЕС в НДК. Гениално! Даже и на великия комбинатор Остап Бендер този избор едва ли би му хрумнал! Иначе, заделените от джоба на българските и европейските данъкоплатци пари за отразяването на шестте месеца председателство -не са лоши. Става въпрос за 370 000 лева. Обществената поръчка за тяхното разпределяне и харчене е спечелена от консорциума ДЗЗД \"Медиа ЕС\", който представя списък от медии, на които се ангажира да подава информация за европредседателството. Всъщност състезанието е с един кон, защото другите участници в търга -\"Аргент 2002\" и \"АПРА\" са отстранени още в началото - не отговаряли на критерии. Заданието на фирмата, спечелила обществената поръчка, е: \"да извърши медиа планиране по отношение на национални и регионални печатни и интернет медии, и социални мрежи; да подготви, организира и разпространи публикации и интернет банери и клипове, предоставени от възложителя, в национални и регионални печатни, интернет медии, и социални мрежи на база направеното медиа планиране; да предоставя контент анализи на публикациите за всеки месец\". Много е интересно да прочетем в отчета как  във въпросния контент анализ се обяснява мотивирано, че информация за председателството се преплита с готварски рецепти, клюки, тийнейджърски проблеми, прогноза за времето и тунинговането на коли. И в още куп медии, които са много любопитни, но нямат нищо общо с актуалните политически и обществени проблеми. От консорциума, на когото министерството на Лиляна Павлова е поверило медийното отразяване на БГ председателството, няма шанс някой да научи по какъв принцип и критерии са разпределени сумите. Това било търговска тайна. На въпроса защо това са медиите, ведомството на Лиляна Павлова прехвърлят веднага топката в полето на мастития медиен посредник. Без съмнение, удобно излизане от конфузната ситуация. Но това не спестява въпроса кой с кого и защо се подиграва като пласира новините за европредседателството като гарнитура на съвети как да си тунинговаме колата и тялото или клюки за чалга певици, омешани с най-новите диети. Скандалът с раздадените милиони за медии няма да отшуми скоро. Защото ще бъде повод да се повдигне завесата за още много подобни обществени поръчки. Спечелени според партийни заслуги и изпълнени на ръба на закона. Накрая думата ще е на ОЛАФ. И ако Калфин ще заеме шефския пост там, да прегледа документите за търга още отсега.", "date": "2018.04.17", "title": "БГ председателство с туршии и клюки"}
{"url": "http://standartnews.com/balgariya/balgariya_podkrepi_unitsef_za_raven_dostap_do_kachestveno_obrazovanie_za_detsata-370575.html", "text": "България и УНИЦЕФ споделят обща позиция за необходимостта от постигането на устойчивост в образователния процес на всички деца, както и за гарантирането на приобщаващо образование за децата с увреждания. Около това са се обединили държавният глава Румен Радев и Афшан Кан, регионален директор на УНИЦЕФ за Европа и Централна Азия по време на среща на \"Дондуков\" 2, съобщиха от прессекретариата на държавния глава. Двамата са обсъдили приоритетните области за партньорство, определени в Програмата на УНИЦЕФ за България в периода 2018 - 2022 г., които ще фокусират съвместните усилия в ранното детско развитие и системата за публична грижа за деца, приобщаващото предучилищно и училищно образование, превенцията на насилието, защита на жертвите и достъп до правосъдие за всички деца, насърчаването на правата на детето в България и по света. По време на разговора президентът е отбелязал, че резултатите, постигнати в процеса на деинституционализацията на грижата за деца, развитието на алтернативните социални услуги, предоставянето на приемна грижа за децата в риск и връщането им в училище, са доказателство за отличното сътрудничество между УНИЦЕФ и България. Връщането на децата от ромски произход в училище също е било сред акцентите в срещата. \"С ефективна подкрепа към родителите трябва да работим за връщането на децата в класната стая и да ги научим да общуват един с друг още от ранна детска възраст. Ако не научим децата си да живеят заедно в училище, те никога няма да живеят в толерантност и уважение един към друг\", е посочил Румен Радев. Регионалният директор на УНИЦЕФ за Европа и Централна Азия г-жа Афшан Кан е изразила подкрепата си за декларираната от България готовност да се превърне в Регионален център на УНИЦЕФ за обмен на добри практики за постигане на устойчиво развитие за всички деца.", "date": "2018.04.17", "title": "България подкрепи УНИЦЕФ за равен достъп до качествено образование за децата"}
{"url": "http://standartnews.com/balgariya/bsp_nyama_da_nominira_kandidati_za_kevr-370579.html", "text": "Лидерът на БСП Корнелия Нинова заяви, че партията няма да излъчва номинации за кандидати за Комисия за енергийно и водно регулиране. По думите ѝ това решение e било прието със 100 % пълно мнозинство и съгласие на Изпълнителното бюро на партията преди няколко часа. Тя представи пред медиите в града и аргументите, с които е било взето решението. „Този модел - на КЕВР и на останалите регулационни, уж независими органи, е сбъркан още от началото. Това не са независими органи, а органи, които провеждат или корпоративни или политически интереси. Ние заявяваме, че искаме смяна на модела на подобен вид управления на тези органи и начина, по който взимат решения. Поради което няма как, заради това оспорване на съществото на такъв орган, сега да предложим кандидати за КЕВР\", подчерта Корнелия Нинова. Тя добави, че към момента не е било обсъждано и взимано решение за оттегляне на членовете на БСП в сега действащите регулационни органи. „Не сме обсъждали подобно нещо, но оттук нататък няма да предлагаме членове на такива органи – решение на Изпълнителното бюро\", каза още Нинова.", "date": "2018.04.17", "title": "БСП няма да номинира кандидати за КЕВР"}
{"url": "http://standartnews.com/balgariya/agentsiyata_za_hora_s_uvrezhdaniya_sled_2_mesetsa_shte_ima_nov_nachin_na_rabota_na_telk-370567.html", "text": "Системата на ТЕЛК-овете работи толкова, колкото и позволяват възможностите, а те очевидно не са много големи, което наложи промяна в методиката, по която ще се работи и ще се оценяват хората с увреждания. Това заяви Минчо Коралски, изп. директор на Агенцията за хората с увреждания в сутрешния блок на БНТ. \"Законът дава възможност да се разширят ТЕЛК-овите комисии, както и възможност лекарите вече да не са притиснати към ТЕЛК-овата комисия и да не могат да работят на друго място\", каза още той. \"След около 2 месеца ние ще имаме нов начин на организация на работата на ТЕЛК и нов инструментариум. В края на миналата седмица се проведе заседание в министерството на здравеопазването, на която беше постигната висока степен на съгласие както между колегите от здравеопазването, така и национално представителните организации \"на\" и \"за\" хората с увреждания\", разкри Коралски. \"Работоспособността трябва да се определя за конкретен вид работа и се определя в случая, когато възниква правото на инвалидна пенсия\" обясни изп.директор на Агенцията за хора с увреждания. \"Ако на счетоводител му ампутират крака, това, че той е без един крак не му пречи да работи\", завърши Минчо Коралски.", "date": "2018.04.17", "title": "Агенцията за хора с увреждания: След 2 месеца ще има нов начин на работа на ТЕЛК"}
{"url": "http://standartnews.com/balgariya/boy_na_natsionalniya_savet_na_sds-370573.html", "text": "Физически сблъсъци избухнаха по време на днешното заседание на Националния съвет на партията в Културния дом на Красно село в София. Опоненните на председателя Божидар Лукарски, в лицето на заместниците му Румен Христов и Емил Кабаиванов пък се заканиха да използват заседанието, за да поискат оставката му с мотива, че той не се справя с нищо. Лукарски и хората му бяха категорични, че представителите на 6 от организациите на СДС нямат право да участват и гласуват в заседанието, защото не са платили членския си внос. Това са именно структурите, решили да поискат и гласуват за оставката на лидера. Непуснатите обаче още вчера представиха документи, че са платили членския си внос. От лагера на Лукарски пък отвърнаха, че един човек е платил членския внос на всички и по този начин се опитва да си \"купи\" кухи структури. Напрежението ескалира, когато един от членовете на Националния съвет размаха лист хартия и се развика, че на него е написан сценария за това как трябва да се проведе заседанието и кой каква роля да играе. Седесарят бързо бе сбутан, ступан и съборен на земята от няколко от съпартийците си. \"Има много страсти, в залата има хора, които не са платили членския си внос. Те твърдят, че са го направили, но има документи, които показват, че не са го направили в срок\", каза Лукарски, цитиран от Bulgaria ON AIR. \"Лукарски няма право да е лидер\", отвърна пък Емил Кабаиванов от опонентите му.", "date": "2018.04.17", "title": "Бой на Националния съвет на СДС"}
{"url": "http://standartnews.com/balgariya/komisiyata_za_chez_iska_udalzhavane_na_rabotata_si-370584.html", "text": "Временната комисия за ЧЕЗ ще внесе проекторешение за удължаване на срока си на работа до 10 май 2018 г. Предложението направи председателят на Комисията Жельо Бойчев. \"За\" предложението гласуваха 13 народни представители, без нито един \"против\" и \"въздържали се\". Предстои проекторешението да бъде внесено в деловодството на Народното събрание и да бъде подложено на гласуване в зала. Жельо Бойчев се аргументира с желанието на членовете да бъдат изслушани други институции, сред които главният прокурор Сотир Цацаров, Министерство на икономиката, Министерство на енергетиката, БНБ и други банки. Димитър Лазаров от ГЕРБ също изрази съгласие срокът на комисията да бъде удължен.", "date": "2018.04.17", "title": "Комисията за ЧЕЗ иска удължаване на работата си"}
{"url": "http://standartnews.com/balgariya/tsvetanov_bsp_atakuva_vlastta_prez_dondukov_2-370574.html", "text": "Колкото и да им се иска на нашите опоненти, предсрочни парламентарни избори не се очертават. БСП нямат нужното обществено одобрение да спечелят избори, но искат да влязат във властта чрез служебния кабинет, който президентът Румен Радев ще назначи. БСП искат да влязат във властта през президентския вход. Това заяви председателят на ПГ на ГЕРБ и заместник-председател на партията Цветан Цветанов днес пред жители на Доспат. На срещата присъстваха още депутатът от ГЕРБ Красимир Събев, областният координатор на ГЕРБ-Смолян Николай Мелемов, кметът на община Доспат Елин Радев, зам.-кметът Славейко Сельошев и председателят на Общинския съвет Адалберт Ферев. Това съобщиха от пресцентъра на ПП ГЕРБ. Цветан Цветанов посочи, че година след предсрочните парламентарни избори, от БСП правят всичко възможно за политически сътресения и нестабилност. „Ние говорим за просперитет, за бъдеще, за кохезионна политика. Тях обаче това не ги интересува\", отбеляза Цветанов. Според него темповете на напредък на страната са добри, но е важно да се гарантира политическата й стабилност. „Много са опонентите, които ще искат да я разбият, защото тях това не ги устройва\", обясни зам.-председателят на ГЕРБ. Той коментира, че голямата подкрепа за ГЕРБ в Доспат не е привилегия, а отговорност. „Опонентите на ГЕРБ нямат виждане за развитието на населените места, а това става с по-добра икономика, с по-добро земеделие и с по-високи доходи на хората\", уточни Цветанов. „Страната ежедневно се променя. Сега излизат вече новите проекти, ежедневно се сключват договори за строителство. Уникално е това, което се случи през последните 10 години с тази европейска солидарност. Ние свикнахме да става все по-добро и по-добро. Хората искат от нас все повече. И ние гледаме максимално да вдигаме темпото, непрекъснато надграждаме, за да отговорим в максимална степен на очакванията към нас\", обясни председателят на ПГ на ГЕРБ. Цветанов подчерта от колко голямо значение за бъдещето на Балканите е Българското председателство на Съвета на ЕС. По думите му това, което прави премиерът Борисов, на практика е добавена стойност за България, имайки предвид провежданите разговори на най-високо ниво за финансиране на мащабни инфраструктурни проекти на територията на Западните Балкани.", "date": "2018.04.17", "title": "Цветанов: БСП атакува властта през \"Дондуков\" 2"}
{"url": "http://standartnews.com/balgariya/mvnr_privetstva_namerenieto_na_es_da_pregovarya_s_albaniya_i_makedoniya-370590.html", "text": "Министерството на външните работи на Република България приветства навременното публикуване на пакета „Разширяване\" на Европейската комисия и на докладите за напредъка на отделните страни. Тези документи са изключително важни за успешното реализиране на целите на Българското председателство на Съвета на ЕС по отношение на Западните Балкани, а именно постигането на конкретни стъпки напред в тяхната европейска интеграция. Особено сме удовлетворени от препоръките на ЕК да започнат преговори за присъединяване с Република Македония и Албания. Премиерът Бойко Борисов, правителството и дипломатическата служба на Република България работиха за това през последните месеци, съобщиха от МВнР. Изразяваме принципна подкрепа за изводите и препоръките на ЕК. Потвърдени са водещите принципи политиката на разширяване – принцип на собствените заслуги и фокуса върху върховенството на закона и доброто икономическо управление. Доволни сме от значението, което се придава на добросъседските отношения и от високата оценка за Договора за приятелство, добросъседство и сътрудничество между България и Македония. Въз основа на тези доклади, България ще внесе проект на Заключения на Съвета, потвърждаващ значението на политиката на разширяване на ЕС като ключов инструмент за мир, стабилност, сигурност, просперитет и дълбочинна трансформация на обществата в страните-кандидати и потенциални кандидати за членство. Заключенията следва да бъдат приети през юни от Съвета „Общи въпроси\". Преди това лидерите от ЕС ще обсъдят как да помогнат на страните от Западните Балкани да ускорят реформите и да засилят връзката си със Съюза с конкретни допълнителни инициативи - за засилване на върховенството на закона, сигурността и миграцията, социално-икономическото развитие, транспортната и енергийната свързаност, дигиталния дневен ред и отпадането на роуминга, както и добросъседските отношения.", "date": "2018.04.17", "title": "МВнР приветства намерението на ЕС да преговаря с Албания и Македония"}
{"url": "http://standartnews.com/balgariya/20_darzhavni_stipendii_za_detsa_i_mladezhi_v_risk-370580.html", "text": "Над 300 участници се включиха в 29-ият Национален шампионат за деца и младежи в риск(БСФДМР), състоял се днес на комплекс „Спортна София\", в парк Възраждане, Зона Б5. Проявата бе под наслов «Спортът достъпен за всички деца» и е част от спортния календар на БСФДМР за 2018 г., както и от програмата на инициатива „София – Европейска столица на спорта\". Новината тази година бе съобщена от председателя на БСФДМР Анатоли Илиев, който обяви, че се учредяват 20 държавни стипендии за най-добрите в отделните спортове на шампионата. Илиев напомни, че федерацията организира още 8 турнира в различни градове из страната през годината плюс традиционния Коледен турнир за децата и младежите в риск. Непрекъснато нарастващият през годините брой участници е причината шампионатът тази пролет да се премеси в най-големия и модерен спортен комплекс на столицата. В турнирите се включиха  момчета и момичета от клубовете „Широко сърце\" и от домовете за деца лишени от родителски грижи в страната, ЦНСТ, СУПЦ и ВУИ, на възраст между 12 и 18 години. Първенството привлече над 300 възпитаници от 32 социални институции, домове за деца и младежи в риск и центрове за настаняване от семеен тип в цялата страна. Тази година в шампионата се включиха и 15 деца на бежанци от Регистрационно-приемателен център \"Военна Рампа\". Всички те определиха шампионите в 6 спорта: лека атлетика, футбол, бадминтон, тенис на маса, баскетбол и таекуондо. Участниците бяха поздравени от д-р Елеонора Лилова - председател на ДАЗД, Ана Ананиева – зам.-изп. директор на АСП, Венцислав Игнатов – директор Дирекция „Спорт за учащи и спортни училища\" към ММС, сред официалните гости бяха още Владимир Далаклиев – бронзов медалист от СП по таекуондо, Калоян Бинев – европейски шампион за юноши по таекуондо и Християна Тодорова – олимпийска медалистка в художествената гимнастика и лице на инициатива София – Европейска столица на спорта. Всички те връчиха наградите и поздравиха призьорите в отделните спортове. Първо място в комплесното класиране спечелиха възпитаниците на Дом „Мария Луиза\" Пловдив. С огромен интерес бяха проследени и демонстрациите на представителите на Централния полицейски таекуон-до клуб. По време на събитието бе отчетено, че през последната година БСФДМР обхваща в дейността си, наред с децата лишени от родителски грижи и по-големи група малчугани и младежи в неравностойно положение. Ето и шампионите: АТЛЕТИКА: 100 м момчета: Русин Пенков (Ст. Загора), момичета Анелия Манчева (Мария Луиза) 100 м юноши: Николай Венциславов (Враца), девойки: Антоанета Димитрова (Трявна) 800 м момчета: Илия Лалов (Враца), момичета: Юсние Илиева (В. Търново) 800 м юноши: Радослав Косев (Трявна), девойки: Антоанета Димитрова (Трявна) БАДМИНТОН: Момичета: Захра Машрифи (Военна рампа) Момчета: Виктор Митков (Ст. Загора) Девойки: Марияна Симеонова (ЦИСТ Цветарска) Юноши: Ангел Минчев (Ст. Загора) БАСКЕТБОЛ 3х3: Момичета: Велико Търново (ЦИСТ Цветарска) Момчета: Велико Търново (ЦИСТ 2 и 3) Девойки: Велико Търново (ЦИСТ Цветарска) Юноши: СОС Детски селища Габрово, Трявна, В. Търново ТАЕКУОН-ДО: Момичета: Елеонора Николова (Роман) Момчета: Валери Тодоров (Бардарски геран) Девойки: Дженифър Чавдарова (Мария Луиза) Юноши: Мехмед Пуров (Ракитово) ТЕНИС НА МАСА: Момичета: Мери Юсменова (ЦИСТ Цветарска) Момчета: Лазар Ангелов (Шумен) Девойки: Марияна Симеонова (ЦИСТ Цветарска) Юноши: Тодор Тодоров (Роман) ФУТБОЛ: Момчета: Враца, победил на финала Военна рампа с дузпи след 2:2 в редовното време", "date": "2018.04.17", "title": "20 държавни стипендии за деца и младежи в риск"}
{"url": "http://standartnews.com/balgariya/lichniyat_reyting_na_radev_ne_oznachava_uspeshna_partiya-370592.html", "text": "- На мен ми се вижда твърде малко вероятно президентът да тръгне в посока да прави партия. Причините за това са няколко. На първо място, основната цел на един президент в неговия първи мандат е да гарантира по някакъв начин своя втори мандат. Ако Радев реши да прави партия, това ще е инициатива с доста спорни перспективи. Създаването на формация от страна на президента със сигурност ще го постави в много сериозен конфликт с БСП, защото левицата ще възприеме това като свой конкурентен проект. Съответно подкрепата на БСП за евентуален втори мандат на Радев би била поставена под много сериозен въпрос, да не кажа че би била изключена. На второ място, президентът като конституционна роля е фигура, която трябва да олицетворява единството на нацията, който трябва да стои над партийните противоборства. В случая правенето на партия означава взимане на страна. Това неминуемо ще го извади от ролята му, зададена от конституцията. Освен това, трябва да имаме предвид, че по никакъв начин не означава, че един личен рейтинг автоматично би се трансформирал в обществена подкрепа към някоя определена партия. Тук можем да си припомни съдбата на АБВ на Георги Първанов. Не бива да се забравя също така, че част от подкрепата за президента идва именно и от среди на симпатизанти на левицата. Създаването на един политически проект веднага би го лишило от това, защото той би излязъл в техните очи предател. Те му гласуваха доверие, смятат го за своя президент и подобен ход би нанесъл тежка имиджова щета върху президента. Ако трябва да изхождаме от политическата логика, ми се струва малко вероятно президентът да се реши на подобна инициатива. -Виждам последователност в линията на президента на критика спрямо управляващите. Не виждам нищо ново. Тук отново трябва да имаме предвид няколко неща. Президентът получи тази огромна подкрепа на президентските избори с образа на новия в политиката, като човек, който идва отвън на политическия елит. Това винаги носи позитив. Дистанцията от политическото статукво в България носи позитив. Влизайки още в първите месеци в конфликт с управляващите, Радев успява да запази този образ на новия в политиката, на човека, който иска да внесе някаква промяна в нея. В този смисъл за него дистанцията от властта е политически важна. Въпросът е, че тук се крие определен риск – рискът той все повече да заема страна в едно много силно поляризирано пространство, каквото е в момента това предвид тежката конфронтация между управляващи и опозиция. Притесненията за него би трябвало да бъдат по линия на това, че все повече позициите му изглеждат в синхрон с БСП. А това ще го лиши от тази му конституционна роля на олицетворение на единството на нацията. Когато заемеш такава категорична страна в едната посока, няма как да говорим за обединител. -Няма никакво съмнение, че Трифонов има политически потенциал да направи партия и тя да получи представителство в парламента. Първият въпрос обаче, който трябва да се зададе, е дали Слави ще бъде начело на този проект. Това е от изключително значение. Защото ако той реши просто да подкрепи някаква група от хора да се явят на избори, това е една ситуация. Ако Слави Трифонов оглави политическа партия и съответно кандидатства за изборна длъжност на каквито и да е избори, това е съвсем друго. В първата хипотеза би имал успех вероятно, но във втората ми се струва, че перспективите му са по-скоро мрачни. Не трябва да забравяме, че Трифонов е правил опити да играе в политиката и преди. Те са три на брой – движение \"Гергьовден\", подкрепа за мажоритарен кандидат във Варна през 2009 г. и Меглена Кунева. Нито един от тези три политически проекта не успя да стане нещо значимо въпреки подкрепата на Слави Трифонов и затова се съмнявам, че някаква група от хора, която той подкрепи, сами по себе си ще имат някакъв по-сериозен и устойчив растеж и резултат. Трябва да се има предвид и нещо друго. В момента Слави Трифонов е в ролята си на водещ на тв предаване, има по два часа ефир на ден в една от най-гледаните телевизии в България. Този образ, в който трябва да влезе, е на пряк политически сблъсък с всички произтичащи от това мръсни номера.. Когато влезеш в политиката, влизаш в блатото, защото недоверието на хората към политическия елит в България е на високи нива. Влезеш ли в него, автоматично започваш да изглеждаш все повече от „тях\", а не от „нас\". Това винаги води до определена имиджова щета. В този смисъл е много трудно сега да коментираме Слави като партиен лидер, или като някой, който подкрепя някакъв тип движение, след като в момента той е в другата си роля на тв водещ. -Отговорът на въпроса за десницата е много дълъг, затова ще се огранича само до СДС. В СДС в момента, освен че се бият буквално, се бият и в преносния смисъл на думата две много ясни политически линии. Едната е СДС да влезе под някаква форма в дясно-консервативен блок с Обединени патриоти. Формата все още не изглежда изчистена. Присъствието на СДС ще придаде дясно-консервативен характер на патриотичното обединение, като по този начин ще станат по-приемливи, както за част от родната публика, така и за Европа. Другата линия е СДС да влезе в познатия му път, а именно – да стане част от новата коалиция „Демократична България\". На Националния съвет на СДС вчера трябваше да се реши именно тази политическа линия. В случая изключително важно е за самата „Демократична България\" участието на СДС не толкова като електорален потенциал, колкото като легитимационен механизъм – новата коалиция да изглежда като пълноценно обединение, а не като някаква част от т.нар. традиционна десница, която не знам защо все още държи да нарича себе си десница.", "date": "2018.04.17", "title": "Личният рейтинг на Радев не означава успешна партия"}
{"url": "http://standartnews.com/balgariya/spetsprokuraturata_razsledva_kmetitsata_na_mladost-370572.html", "text": "Кметицата на столичния район \"Младост\" Десислава Иванчева е задържана за получаване на подкуп, предаде Нова телевизия. По непотвърдени данни, става дума за 70 000 евро. Арестът е извършен на бул. \"Васил Левски\" в центъра на София. Бившият депутат на ГЕРБ Антон Тодоров потвърди новината с пост и снимка от мястото на събитието в своята страница във Фейсбук. Специализираната прокуратура вече провежда разследване за корупционни престъпления в \"Младост\", потвърди прокурор Румяна Арнаудова – говорител на главния прокурор. „Разследването се извършва съвместно с Комисията за противодействие на корупцията и за отнемане на незаконно придобито имущество (КПКОНПИ). В момента се извършват претърсвания и разпити на свидетели. Повече информация ще бъде представена утре, в 11.00 часа, в Съдебната палата\", коментира прокурор Арнаудова. В сградата на община \"Младост\" вече има служители на КПКОНПИ, които проверяват документи, съобщи служител на отдел \"Връзки с обществеността\" в общината. Сградата е блокирана от полицията. Иван Гешев от Спецпроткуратурата обеща утре повече подробности. Десислава Иванчева стана популярна през 2016 г., с протестите против презастрояването в столицата на нейната организация „За Зелен Младост\". Тя се яви на избори като независим кандидат, след като предшественичката ѝ подаде оставка по нареждане на премиера Борисов – след скандал за строеж. Преди да стане кмет, тя се е занимавала с международен автобусен транспорт и е била дистрибутор на козметика за коса. Основната ѝ дейност като кмет е да ограничава издаването на разрешителни за строеж. На балотажа тя беше подкрепена от Зелените.", "date": "2018.04.17", "title": "Спецпрокуратурата разследва кметицата на \"Младост\""}
{"url": "http://standartnews.com/balgariya/transportnoto_ministerstvo_zatyaga_kontrola_za_bezopasnost_pri_prevozite_na_patnitsi-370556.html", "text": "Министерството на транспорта затяга контрола за безопасността при превозите на пътници след тежкия инцидент на магистрала \"Тракия\". Пред БНТ заместник-министърът на транспорта Ангел Попов обеща, че всички автобуси ще бъдат задължени да имат колани. Той обясни, че е настоявал за това още преди няколко месеца, но без резултат. По данни на сдружението на превозвачите около 80% от автобусите нямат фабрични колани и ще е много трудно да им бъдат поставени, а в рейсовете, в които има предпазни колани, те рядко се използват, защото никой не го контролира. \"Ние ще въведем такова задължение, сигурно ще има отпор, сигурно ще има реакция, неприятна, но колани трябва да има в автобуса\", каза зам.-министър Попов. Оказва се, че само автобусите, произведени след 2007 година, имат фабрични колани, а това са едва 20% лицензираните автобуси. Марин Велев има транспортна фирма от 1992 година. Според него превозвачите по-скоро биха подновили автобусите си, отколкото да преработват старите. \"Заводът производител не ги е сложил, а как да ги сложи частника, трудно е да ги набави, трудно е да се монтират\", казва собственикът на фирма превозвач Марин Велев и допълва: \"Друг е въпросът, че дори при наличието на колани, те не се използват. Казваме им вържете си коланите, \"Мен колан не ме интересува\". Какво повече да каже шофьорът на този човек\". Едно от предложенията на транспортното министерство е отговорността за коланите по време на пътуването да е на шофьорите. И сега законът предвижда глоба за превозвача от 50 лв. за всеки пътник без колан, но санкции няма.", "date": "2018.04.17", "title": "Транспортното министерство затяга контрола за безопасност при превозите на пътници"}
{"url": "http://standartnews.com/balgariya/ombudsmanat_optimist_sam_che_zhelyaz_andreev_nyama_da_bade_ekstradiran-370560.html", "text": "Омбудсманът на България Мая Манолова коментира в ефира на Нова тв случая с искането за екстрадиране на Желяз Андреев. Той беше задържан от полицията по искане на прокуратурата в Маями заради разследване във Флорида. То се води срещу 11 души, обвинени, че са нарушили ембаргото за търговия със Сирия. „Ще се наложи Министерството на правосъдието да прояви активност, за да защити интересите на българите. Оптимист съм за това, че Желяз Андреев няма да бъде екстрадиран от България. Той е бил на много ниска позиция и не е взимал решения\", заяви в „Здравей, България\" Мая Манолова. „Работим по анализиране на договора. Става въпрос за сложна материя. Принципът доскоро беше, че не предаваме нашите граждани за съдене в друга държава. След влизането ни в ЕС и с промени през 2005 г. в Конституцията е казано, че при международни договори това може да се случва, което е нормално предвид сложните отношения в света\", коментира ощеМанолова. В този договор ме притеснява това дали той дава достатъчна защита на българските граждани. Изготвихме препоръка до министъра на правосъдието, с която настояваме да се сформира експертна група, която да направи анализ както на случаите на откази с екстрадиции, поискани от двете страни, така и на съдебната практика. В случаите, в които се установи, че сме в по-неблагоприятен режим, да се започна процедура по изменянето на този международен договор\", поясни Манолова. „Анализирахме други договори – този на Германия със САЩ, например. Имаме притеснения, че той е много по-благоприятен за германските граждани\", допълни тя.", "date": "2018.04.17", "title": "Омбудсманът: Оптимист съм, че Желяз Андреев няма да бъде екстрадиран"}
{"url": "http://standartnews.com/balgariya/oblatsi_i_dazhd-370531.html", "text": "Днес времето ще остане облачно и дъждовно. След обяд над Западна и Централна България перваляванията ще са придружени с гръмотевици и временно усилване на вятъра. В източните райони ще духа до умерен вятър от изток-североизток. Минималните температури ще са предимно между 5 и 10 градуса, максималните между 18 и 23. Атмосферното налягане слабо ще се повиши и ще е по-високо от средното за месеца.", "date": "2018.04.17", "title": "Облаци и дъжд"}
{"url": "http://standartnews.com/balgariya/vratsa_pod_obsada_gdbop_zatvori_izhodite_na_grada_zadarzha_trima-370563.html", "text": "Операция на ГДБОП, подкрепена от жандармерията, се провежда във Враца. Акцията е започнала в 5 часа сутринта с блокиране на всички изходи на областния център. По неофициална информация са атакувани 3 адреса, на които има задържани 3 лица. Два от апартаментите са в блокове на Стария пазар, а третият е в ж.к. „Дъбника\", съобщава , научи ексклузивно агенция BulNews.bg Акцията все още не е приключила и по тази причина липсва официална информация от полицията във Враца, която оказва само логистична подкрепа. По тази причина няма потвърждение за арестуваните лица. На този етап е повече от сигурно, че задържаните са братята Манчо и Анри Ковачеви, както и техния близък приятел Николай Георгиев-Ники Циганчето. Очевидно арестите са внимателно планирани, тъй като Манчо Ковачев в събота се прибра от Египет, а Анри и Ники Циганчето пътуват често в страната и чужбина. Групата стана популярна след разследване на сайта „Биволъ\", в което се твърдеше за организиран от тях канал за наркотрафик от Южна Америка към Европа. Братята обаче категорично отрекоха да се занимават със забранени от закона неща. Официалните причини за задържането им се очаква да станат известни по-късно днес.", "date": "2018.04.17", "title": "Враца под обсада! ГДБОП затвори изходите на града, задържа трима"}
{"url": "http://standartnews.com/balgariya/advokatat_na_tsveta_taskova_tya_e_ot_inteligentno_semeystvo-370555.html", "text": "Цвета Таскова е висше образование и от много интелигентно семейство. Това заяви нейният адвокат Георги Динев в сутрешния блок на Нова тв. Баща й е авиатор в Долна Митрополия. Защитникът й разказа нейната версия за тежката катастрофа на АМ Тракия. Тя е започнала със скорост 110 км да изпреварва автобуса, усетила е несигурност в автомобила и не е успяла да го овладее. След като става катастрофата Цвета била в съзнание и подала веднага сигнал на тел. 112. По думите на адвоката й тя е шофьор около от 10 години и има едно наказание - преди две години, за концентрация на алкохол в кръвта от 0,9 промила. Адвокат Георги Динев посочи, че семейството й притеснено и объркано, защото по адрес на тяхната дъщеря са се казали много лъжи. Най-голямата лъжа, която се каза в залата е, че Цвета не съжалява за жертвите, посочи адвокатът", "date": "2018.04.17", "title": "Адвокатът на Цвета Таскова: Тя е от интелигентно семейство"}
{"url": "http://standartnews.com/balgariya/varhovniyat_komandvasht_na_sayuznoto_komandvane_na_nato_idva_v_sofiya-370558.html", "text": "Върховният командващ на Съюзното командване на НАТО генерал Къртис Скапароти пристига на официално посещение в България по покана на началника на отбраната генерал-лейтенант Андрей Боцев. Срещата между двамата генерали ще бъде първа в програмата на официалната визита у нас. В рамките на посещението си в нашата страна Скапароти ще се срещне и със заместник министър-председателя по обществения ред и сигурността и министър на отбраната Красимир Каракачанов.", "date": "2018.04.17", "title": "Върховният командващ на Съюзното командване на НАТО идва в София"}
{"url": "http://standartnews.com/balgariya/srutvane_ogranichava_dvizhenieto_do_rilskiya_manastir-370559.html", "text": "Движението на автобуси по път III-107 Рилски манастир – Пастра в района на манастира е ограничено поради срутване на скална маса, съобщи АПИ. Трафикът на леки автомобили се осъществява в една лента. От Агенцията призовават шофьорите да се движат с повишено внимание и съобразена скорост, спазвайки пътната сигнализация.", "date": "2018.04.17", "title": "Срутване ограничава движението до Рилския манастир"}
{"url": "http://standartnews.com/balgariya/karayancheva_i_georgieva_s_poslaniya_ot_vashington_za_zapadnite_balkani-370569.html", "text": "Председателят на Народното събрание Цвета Караянчева и главният изпълнителен директор на Световната банка Кристалина Георгиева определиха като ползотворна и резултатна Глобалната конференция за ролята на парламентите за противодействие на корупцията. Двете разговаряха в централата на Групата на Световната банка във Вашингтон. Председателят на Народното събрание поздрави организаторите за полезната и навременна инициатива, която ще допринесе за увеличаване на прозрачността в управлението, ще подпомогне за увеличаване на доверието в институциите и ще способства за по-ефективна борба с корупцията. Парламентаристите сме призвани да защитаваме интересите на гражданите на своите страни и затова за нас темата за корупцията е изключително важна, подчерта председателят на Народното събрание. Цвета Караянчева заяви, че със серия от законодателни инициативи българският парламент е направил решителни крачки за справяне с това порочно явление. Вярвам, че резултатите от нашата работа скоро ще могат да бъдат почувствани от всеки един гражданин, добави тя. По време на своето председателство България успя да включи в дневния ред на ЕС въпросите, свързани с европейската перспектива на страните от Западните Балкани, е общото мнение на председателя на Народното събрание и главния изпълнителен директор на Световната банка. Цвета Караянчева подчерта, че и преди, и сега, когато е страна-председател на Съвета на ЕС, България поддържа и насърчава активния диалог между страните от региона, подпомага ги в усилията, които те полагат за изпълнение на изискванията за членство в ЕС. Вярвам, че доброто сътрудничество между балканските страни ще има реални резултати, защото всички мислят и работят заедно за развитието на региона, добави тя. Радваме се, че Световната банка проявява интерес да участва в реализиране на проекти за подобряване на транспорта между страните от Западните Балкани, отбеляза председателят на българския парламент. Необходимо е да се търсят възможности за подобряване на транспортните връзки и за използване на потенциала на IT сектора в региона, посочи на срещата Кристалина Георгиева. Председателят на българския парламент е във Вашингтон за участие в Глобалната парламентарна конференция, организирана от Групата на Световната банка и Международния валутен фонд.", "date": "2018.04.17", "title": "Караянчева и Георгиева с послания от Вашингтон за Западните Балкани"}
{"url": "http://standartnews.com/balgariya/borisov_nominiran_za_evropeyska_lichnost_na_godinata-370570.html", "text": "В Сараево на 6 юли ще се състои 38-ата Церемония по връчването на престижната европейска награда \"Европейска личност на годината\" и премиерът Бойко Борисов е номиниран за тази награда, предаде Танюг. Това съобщи днес председателят на Управата и генерален директор на Европейската независима агенция за избор и промоция на най-успешните мениджъри и личности Панет Шкрибич, който бе приет от българския посланик в Босна и Херцеговина Августина Цветкова. Шкрибич запозна посланика с протокола и подготовката на 38-ата Церемония по връчване на престижната европейска награда \"Европейски мениджър и личност на годината\", съобщи Дирекцията на Агенцията за избор на най-добрия мениджър за Босна и Херцеговина, Югоизточна и Централна Европа. Посланик Цветкова съобщи, че премиерът Борисов с радост е приел да присъства на церемонията в Сараево, където ще бъде придружаван от български журналисти, бизнесмени и мениджъри, които са готови за сътрудничество и съвместни инвестиции в Босна и Херцеговина и страните от Западните Балкани, предаде Танюг.", "date": "2018.04.17", "title": "Борисов номиниран за Европейска личност на годината"}
{"url": "http://standartnews.com/balgariya/razkol_mezhdu_vmro_i_nfsb_za_vrashtaneto_na_tyutyuneviya_dim_v_zavedeniyata-370561.html", "text": "ВМРО е против готвените промени в Закона за здравето за връщане на пушенето на обществено място, които възнамерява да внесе Валери Симеонов през депутатите си от НФСБ. Това стана ясно от коментар на зам.-председателя на ПГ Искрен Веселинов в социалната мрежа. Той е обсъдил инициативата на вицепремиера с колегите си от ВМРО отново да се пуши в заведенията и е категоричен, че \"дори пушачите сред тях са против новото легитимиране на този вреден навик\". Да отмениш забраната за пушене в заведенията е проява на Стокхолмски синдром, отсече Веселинов. \"Доста години вече присъствам на спорове, а и участвам в тях, между двама от лидерите на Обединени патриоти – Краси Каракачанов и Валери Симеонов на тема тютюнопушене. Досега винаги, макар и в разрез с единоначалието във ВМРО, съм подкрепял Валери, че забраната на тютюнопушенето трябва да се спазва, а уважаемите иначе пушачи да не се приемат за природно явление, с което сме длъжни да се съобразяваме. Това, че някъде някой нарушава правилата, не е причина тези правила да бъдат отменяни\", смята депутатът от ВМРО. \"Това е все едно да поискаме да се разреши официално употребата на алкохол при шофиране, защото има някакъв процент от хора, които си позволяват да шофират пили\", прави сравнението той. \"Да се поддаваш на натиск, оказван от пушачите, които на практика ти вредят, е равносилно на това да се припознаеш с хората, които са те отвлекли. Това се нарича Стокхолмски синдром...\", определя той поведението на лидера на НФСБ и заявява: \"Сега заставам в опозиция и на Валери Симеонов, но пък с позиция ;). Поне не съм сам\", заявява още Искрен Веселинов в профила си във Фейсбук. Преди няколко дни вицепремиерът Валери Симеонов обяви, че негови депутати са готови с поправките, които да вдигнат забраните за пушене, защото това вреди на туризма и ресторантьорството. Самият Симеонов също е непушач, но смята, че в момента цари лицемерие, защото ограниченията и сега не се спазват.", "date": "2018.04.17", "title": "Разкол между ВМРО и НФСБ за връщането на тютюневия дим в заведенията"}
{"url": "http://standartnews.com/balgariya/erdogan_blagodari_na_borisov_za_liderskata_sreshtata_esturtsiya_vav_varna-370564.html", "text": "Президентът на Турция Реджеп Тайип Ердоган изрази благодарност към министър-председателя Бойко Борисов за провеждането на срещата на върха между ЕС и Турция във Варна на 26 март. Това се казва в съобщение на Правителствена информационна служба. В писмо до премиера Борисов Ердоган определя срещата като „важен етап от взаимните усилия за преодоляване на трудния и неспокоен период в отношенията между Турция и ЕС\". „Активната позиция и далновидното лидерство, което показахте в рамките на Българското председателство, са достойни за уважение\", посочва той. Реджеп Тайип Ердоган изразява надежда, че и обстойните разговори, проведени преди Срещата на върха, също ще бъдат повод за положителни процеси в двустранните отношения, а близкото сътрудничество на регионално и международно ниво ще продължи да се задълбочава.", "date": "2018.04.17", "title": "Ердоган благодари на Борисов за лидерската срещата ЕС-Турция във Варна"}
{"url": "http://standartnews.com/balgariya/karayancheva_s_klyuchovo_izkazvane_pred_globalnata_parlamentarna_konferentsiya-370568.html", "text": "Водещи принципи в дейността на Народното събрание са утвърждаването на върховенството на Закона, откритостта и прозрачността на публичната власт, заяви председателят на българския парламент Цвета Караянчева в изказването си на Глобалната парламентарна конференция, организирана от Групата на Световната банка и Международния валутен фонд във Вашингтон. Това са и основните предпоставки за ограничаване и премахване на корупционните практики, добави тя. Противодействието на корупцията е ключов критерий за утвърждаване на демократичните институции и на съвременните стандарти за прозрачност и контрол в управлението на обществото, отбеляза в изказването си Цвета Караянчева. Безспорно, законодателните мерки са от съществено значение, но те не са достатъчни в борбата с корупцията, подчерта тя и добави, че е важно създаването на политическа, икономическа и социална култура в обществото за непримиримост към феномена корупция на всички нива. Това би могло да се постигне с обединените усилия на държавните институции, гражданските организации и медиите, посочи председателят на българския парламент и уточни, че в законотворческия процес Народното събрание отдава голямо значение на общественото обсъждане на законопроектите и на участието на всички заинтересовани страни при подготвяне на новите норми. Цвета Караянчева подчерта, че приетият от Народното събрание Закон за противодействие на корупцията и отнемане на незаконно придобитото имущество е съобразен и с препоръките в докладите на Европейската комисия за напредъка на България по Механизма за сътрудничество, а също и с разпоредбите на приетата Директива на Европейския парламент и на Съвета на Европейския съюз за обезпечаване и конфискация на средства и облаги от престъпна дейност в Европейския съюз. Тя посочи, че с него се регламентира създаването на единен независим орган за превенция и борба с корупцията, повишава се ролята на обществото в борбата с корупцията и се засилва връзката с компетентните органи на други държави и с международни организации за обединяване на усилията в борбата с корупцията и др. С особен принос в нормотворческата дейност са и гласуваните Закон за мерките срещу изпиране на пари, както и Закон за частната охранителна дейност, подчерта Цвета Караянчева. В двудневния форум, който беше открит в централата на Групата на Световната банка, участва и председателят на Комисията по бюджет и финанси Менда Стоянова. Изказвания направиха управляващият директор на МВФ Кристин Лагард и президентът на ГСБ Джим Йонг Ким.", "date": "2018.04.17", "title": "Караянчева с ключово изказване пред Глобалната парламентарна конференция"}
