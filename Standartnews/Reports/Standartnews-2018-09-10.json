{"url": "http://standartnews.com/sport/grebtsite_ocharovani_ot_plovdivskoto_domakinstvo_na_svetovnoto_parvenstvo-375582.html", "text": "Светът на гребането е очарован да се завърне отново в Пловдив. Това заяви президентът на Международната федерация (ФИСА) Жан-Кристоф Ролан при откриването на Световното първенство по гребане за мъже и жени, което ще се проведе в града под тепетата от днес до 16 септември. \"Били сме тук за много състезания, но сега е за най-важния шампионат през годината. Гребците са добре запознати с трасето и прекрасните условия. Вярвам, че отборите ще се представят по най-добрия начин. Всички са тренирали усилено и сега е моментът да реализират потенциала си\", каза още Ролан. Президентът на ФИСА подчерта, че подобно първенство няма как да бъде реализирано без подкрепата на държавата. \"Благодаря на организационния комитет и на всички, които участват в подготовката на първенството. Благодаря на българското правителство, на министъра на спорта, на Община Пловдив и всички партньори. Без Вашата подкрепа подобно събитие не би могло да се организира\", каза Ролан. Министърът на младежта и спорта Красен Кралев обяви, че настоящият сезон в гребането ще приключи със Световното първенство за мъже и жени в Пловдив, а сезон 2019 ще бъде открит отново тук с първия кръг от Световната купа в средата на месец май. \"Пловдив е домакинствал на почти всички състезания, включени в календара на гребните спортове, но за първи път ще приеме най-престижния и най-голям шампионат - Световното първенство за мъже и жени. Винаги сме се справяли отлично като организатори и аз вярвам, че всички участници ще имат незабравими моменти през следващата седмица\", заяви Кралев. Той изрази увереност, че изграждането на втори гребен канал ще утвърди Пловдив в календара на Международната федерация по гребане (ФИСА). Първа копка на новото съоръжение ще бъде направена на 15 септември в присъствието на президента Международния олимпийски комитет Томас Бах. Красен Кралев се обърна специално към спортистите с увреждания, които ще вземат участие в първенството. \"Вашето присъствие тук показва, че няма невъзможни неща. То е стимул за всички спортисти по света, за всички хора да опитат своите възможности и да осъществят мечтите си\", заяви Кралев. Заместник-кметът на Пловдив Георги Титюков приветства гребците с \"Добре дошли\" в \"най-древния жив град в Европа и европейска столица на културата през 2019 година\". \"Гребането е един от най-атрактивните спортове и предстоящото Световно първенство за мъже и жени е едно от най-значимите събития в спортния календар на нашия град. За Пловдив, като спортна столица на България и град, който е дал 58 олимпийски медалисти на българския спорт е огромна чест и привилегия да домакинства най-високия спортен форум в гребането\", каза Титюков. Атрактивната церемония по откриването, която изпълни с емоции Античния театър в Пловдив беше организирана от режисьора Петко Радилов. В първенството участват близо 1000 състезатели от 62 страни. Те ще си разпределят отличията в 14 олимпийски, 6 неолимпийски и 9 дисциплини за хора с увреждания. България ще бъде представена от три лодки - новосформираната двойка скул - Кристиан Василев и Борис Йотов, Лазар Пенев на скиф лека категория и двойката без кърмчия Станимир Халаджов и Рангел Кацарски. Заради операция в последния момент отпадна Европейската шампионка за жени до 23 години и бронзова медалистка от световното първенство за жени до 23 години Десислава Георгиева. В шампионата ще участва и олимпийската шампионка от 1996 г. и 2000 г. Екатерина Карстен, която ще се състезава в четворката скул на Беларус. В Пловдив голямата конкурентка на нашата Румяна Нейкова ще бъде на 46 години.", "date": "2018.09.09", "title": "Гребците очаровани от пловдивското домакинство на световното първенство"}
{"url": "http://standartnews.com/kultura/todor_aleksandrov__zashtitnikat_na_makedonskite_balgari-375597.html", "text": "    Прозвището Старио Тодор Александров получава твърде млад и то отразява оная почит, която хората таят към мъдрите и трезви в ума люде.  Тодор е и нещо повече, морален стожер на покритата със скръб след Нъой Македония.  Земята, за която майка България води три опустошителни войни, но не с враговете, които победи на бойното поле, а със Съдбата. Той бе и водач на македонските българи, които положиха и полагат титанични усилия да оцелеят като духовни и морални същества.  Защото най-човешко е в Македония да се предадеш пред обстоятелствата и поробителите – сърби и гърци, страдал си толкова много, че никой не може да те съди, а най-трудно и величествено е, въпреки всичко, да устоиш и да останеш българин. Тодор Александров Попорушев е роден на 4 март 1881 г. в махалата Ново село на град Щип в семейството на учителя и църковен деец Александър Попорушев и Мария Хаджиянева – Попорушева. Щип е древен български град и според едно старо предание, в неговите околности при река Брегалница княз Борис Първи приел през 852 г. властта над българската държава. Тодор учи първо в Радовиш, където баща му е учител, а от 1893 продължава образованието си в Щип. През 1895 г. постъпва в Българското педагогическо училище в Скопие, което завършва с отличие през 1898 г.  Директор на училището е големият деец на ВМОРО Христо Матов. Той забелязва будното момче и на 16 години го посвещава в революционното дело.  След завършването си Александров отива по разпределение в с. Виница.  Предната 1897 г. там е станала Винишката афера.  Революционната организация е разбита след арестите, извършени от турските власти и Тодор Александров се заема да я възстанови.  Това е неговата орисия през целия му живот: да дава сили на другите в тежки моменти и да ги извежда на пътя на борбата след поражения и погроми. През 1900 г. той е вече в Кратово, учител в българската прогимназия и член на околийския комитет на ВМОРО. Тук се среща с единия от т. нар. „гемиджии\" - Павел Шатев, брат на неговия съученик Иван Шатев, който се опитва да го привлече към идеята за извършване на революционен терор, гемиджийство. Тодор отказва. Ето какво си спомня Павел Шатев: \"През време на дружбата ми с Тодор Александров, той ми направи впечатление на един много разсъдителен, трезвен ум и готов за всички жертви пред олтара на освободителното дело... Той диреше пътища и методи на действие, за да се организира масата и се създадат грамадни организации, които да бъдат ръководени от един център. Така той мислеше за създаването на мощна и гъвкава революционна организация, когато аз мислех само как ще можем да направим някой атентат\". Казаното показва стратегическата дълбочина в мисълта на още 20-годишния Тодор Александров. Той вижда по-напред от другите и има духовната сила и авторитет да ги поведе.  В началото на 1903 г.  Александров е в Кочани.  Той съчетава училищната работа с активна дейност по прехвърляне на оръжие от свободна България във вътрешността на Македония.  Турските власти, които отдавна го наблюдават внимателно, в края на март го арестуват и изправят пред извънреден съд в Скопие. Той е осъден на 5 години затвор и прекарва зад решетките Илинденско-Преображенското въстание. След 13 месеца е освободен заедно с участниците във въстанието, след амнистията, издействана от българската дипломация за всички политически затворници. Тодор се връща в родния Щип и е назначен за главен учител там през учебната 1904-05 г. Тогава е избран и за член на Околийското ръководство на ВМОРО. Той не успява да завърши учебната година, защото в ръцете на турската полиция попада писмо, от което става ясно за активната му революционна дейност. За да се спаси от арест, Тодор Александров напуска тайно града и се присъединява през януари 1905 г. към четата на войводата Мише Развигоров. С това завършва и легалният период от живота на големия революционер. Оттук нататък той минава в нелегалност, нарушавана само по време на Хуриета и българската власт в Македония. През 1906 г. Тодор Александров се издига като един от ръководителите на Скопския революционен окръг. Тук се проявяват някои от характерните му качества, които след време ще го направят естествения водач на организацията.  На първо място това е прагматичният подход, лишен от излишна идеологическа теоретизация на въпросите, а оттам и неучастието на Александров в разделенията, породени от нея. Той не участва в започналите братоубийства, подклаждани от политическите борби в България и действието на сръбската агентура. В края на 19-ти век сръбската политическа класа започва стъпки за постепенното асимилиране на българското население в Македония и присъединяването на територията към Сърбия. За политически нужди от учения и дипломата Стоян Новакович е формулирана идеята за изграждане на отделна „македонска\" нация и отделянето на македонските българи от държавата- майка България. Като посланик в Цариград, той спомага издаването на „Македонски буквар\" за финансираните от сръбската държава училища в Македония. Тодор Александров много ясно вижда тези попълзновения на Сърбия и за разлика от много революционери и политици, попаднали в плен на панславизма, е безкомпромисен към тях. Днес от дистанцията на времето можем да кажем, че Сърбия създаде през 19-ти век антихуманна и антиславянска национална доктрина, чиято реализация през 20-ти век, доведе до катастрофата на Сърбия през 21-ви век. Но това е историята. Да продължим сега за нашия герой.  През 1907 г. по здравословни причини Александров се оттегля в Бургас. Времето съвпада с убийството на Борис Сарафов и Иван Гарвалов по заповед на Яне Сандански. По призив на Христо Матов, Александров поема касата на Задграничното представителство след подлото убийство. През ноември същата година, Старио е избран за окръжен войвода от Третия конгрес на Скопския революционен окръг. След Младотурския преврат, по време на т.н. Хуриет, Александров е главен инспектор на българските училища в Македония. Турците обаче правят безуспешен опит да го задържат и той преминава в България.  Връща се с чета след възстановяването на ВМОРО през 1910 г. и обикаля Скопско. По това време турските власти се опитват да обезоръжат населението, на което Александров енергично се противопоставя. Четата му е нараснала и всява страх у поробителите. За отмъщение турците изгарят неговата къща в Щип и къщата на чичо му Доне. В това време балканските християнски страни сключват съюз срещу Турция. Между тях има множество териториални претенции, но в името на борбата с общия враг, те са оставени за разрешаване след края на войната под арбитража на руския император Николай Втори.  Българската дипломация, ръководена от цар Фердинанд, прави първата си голяма грешка, когато не подписва ясни договорености със съседите.  В началото на 1911 г. Тодор Александров, заедно с Хр. Чернопеев и Петър Чаулев, е избран за член на ЦК на ВМОРО. Той организира два от атентатите в Щип /ноември 1911 г./ и Кочани /август 1912 г./,  които са едни от поводите за избухване на Балканската война в началото на октомври 1912 г.  По време на войната Александров е начело на 52 –ра чета от Македоно-Одринското опълчение с численост 117 души. Четата навлиза на територията на Османската империя, извършва подривна дейност, организира селски милиции сред българското население и първа влиза в град Кукуш. Александров е удостоен с орден „За военна заслуга\".  След влошаването на отношенията между съюзниците и окупацията на Вардарска Македония от сърбите, Тодор Александров започва организирането на български чети. Във всичко, което прави, се проявява характерната му решителност. По време на Първата световна война той е в щаба на действащата българска армия и полага много усилия по административното устройство на възвърнатите земи. В същото време четите на организацията действат с синхрон с българската войска. След Втората национална катастрофа България е в изключително тежка ситуация. Като победена страна губи територии /Западните покрайнини, Струмица и излаза на Бяло море, Добруджа/, осъдена е да плати огромни репарации, няма право на армия, а в страната са влезли над 600 000 бежанци от Тракия и Македония.  Тежката национална депресия ражда разделение на нацията, подклаждано от външни фактори, политически популизъм и екстремизъм.  Положението на българите в поробените Вардарска и Егейска Македония е много трудно и изглежда безизходно. В такива исторически моменти, обаче, проличават качествата на големите личности. Тодор Александров с присъщото му хладнокръвие, практицизъм и организационен гений излиза на преден план и заедно със съратниците си генерал Александър Протогеров, Петър Чаулев и Коста Ципушев, започват святото дело по възстановяването на организацията и повдигане духа на македонските българи. Той се издига като най-авторитетната фигура сред населението в поробените земи и сред бежанците в България.  Приятелски чувства свързват Тодор Александров и новият владетел на българите Борис Трети.  Свидетели разказват за тайна врата в двореца, през която Александров влиза за срещи с царя. Не такива са отношенията със правителството на  Александър Стамболийски. Земеделската власт търси изход от изолацията на България и е готова на компромиси със новообразуваното кралство на сърби, хървати и словенци, където македонските българи са обявени за сърби и подложени на нечовешка асимилация. Това се приема като предателство от ВМРО.  Отношенията се изострят до степен на сблъсък. Тодор Александров и Александър Протогеров са арестувани, но с помощта на съратници на делото успяват да избягат. На опитите на правителството да контролира организацията,  ВМРО отговаря със смъртна присъда на земеделския министър Александър Димитров и непризнаване на централната власт в Пиринска Македония. Четите на организацията овладяват временно Кюстендил и Неврокоп /Гоце Делчев/, а по време на Деветоюнския преврат през 1923 г. са на страната на Военния съюз, който сваля от власт Стамболийски и го ликвидира.  В изключително сложната политическа обстановка на Балканите се намесва още един мощен фактор – Съветският съюз и контролирания от него Коминтерн /комунистически Интернационал/. Той подкрепя крайната левица и комунистите, които действат срещу правителствата. По този начин в Сърбия и Гърция те се явяват в определен  момент естествен съюзник на ВМРО. Това обаче, е най-коварният съюзник за македонските българи, защото няколко години по-късно Коминтернът – органът на комунистическите сили в Европа, приема сръбската буржоазна теза за създаване на нова „македонска нация\". Ръководството на ВМРО търси начини да активира решаването на Македонския въпрос и запазването на българския елемент в Македония и влиза в контакт със съветските представители. Особено активни са Димитър Влахов и Петър Чаулев. Те подписват във Виена през 1824 г. т.нар. „Майски манифест\" за общи действия на комунистическите сили и ВМРО.  Това е тежка политическа грешка и въпреки, че Тодор Александров се разграничава от манифеста и заявява, че той не го е подписвал, ВМРО изпада в пълна изолация.  Правителството на Александър Цанков иска Организацията да прекъсне всякакви връзки с комунистическите сили, които финансират метежи на Балканите /през 1923 г. избухва т.н. Септемврийско въстание с пари от Коминтерна/, но над „царя на Пирина\", както наричат Тодор Александров, вече тегне сянката на смъртта. Той е прострелян смъртоносно на 31 август 1924 г. в местността Равна бука, край село Сугарево, в Пирин, от заговорници.  Загива един от най-големите революционери на 20-ти век, останал верен до смърт на освободителното дело и българщината в Македония.", "date": "2018.09.09", "title": "Тодор Александров - защитникът на македонските българи"}
{"url": "http://standartnews.com/svyat/blokiraha_patya_na_vuchich_v_kosovo-375588.html", "text": "Косовската полиция спря колоната със сръбския президент Александър Вучич, който е на път за село Баня. Той се върна в Митровица, откъдето по телефона ще разговаря с жителите на село Баня, съобщава БГНЕС. По-рано косовският премиер Рамуш Харадинай заяви, че неговото правителство оттегля разрешението дадено на Вучич за посещение на региона, защото не може да гарантира неговата сигурност. Бивши ветерани от Армията за освобождение на Косово блокираха пътя за село Баня, което е населено със сърби. Те настояват за извинение от официален Белград заради убийствата на цивилно население по време на Косовската война през 90-те години на миналия век. Говорителят на международните сили в Косово КЕЙФОР Винченцо Гросо заяви, че никой не заплашва Вучич и неговата сигурност е гарантирана. Той съобщи, че в момента КЕЙФОР заедно с косовската полиция работи, за да разчистят барикадите от блокирания път. \"КЕЙФОР работи мирно, ние сме готови за всичко, което ще бъде необходимо от нас, в рамките на нашия мандат\", каза говорителят.", "date": "2018.09.09", "title": "Блокираха пътя на Вучич в Косово"}
{"url": "http://standartnews.com/biznes/novi_protesti_za_podobri_patishta-375586.html", "text": "Жители от село Радуил протестират на пътя Радуил – Боровец срещу лошото състояние на пътния участък. Според един от протестиращите, на пътя липсват маркировки и мантинели, непрекъснато свлачища застрашават шофьорите, които минавата от там. По думите му за проблемите и опасностите на този път се знае от години. По пътя има поне 10-12 свлачища, казват местните жители. Те твърдят, че от Агенция „Пътна инфраструктура\" от години идват и само наблюдават свлачищата. Жителите на Самоков също ще протестират по-късно през деня. Те ще затворят пътя Самоков – Дупница.", "date": "2018.09.09", "title": "Нови протести за по-добри пътища"}
{"url": "http://standartnews.com/svyat/avtomobil_se_vryaza_v_grupa_peshehodtsi_na_moskovski_bulevard_chovek_zagina-375579.html", "text": "Автомобил Фолксваген Поло се е врязал днес в група пешеходци на \"Новочеркаския булевард\" в Москва. При инцидента има загинал, предаде ТАСС, позовавайки се на източник от спешните служби на руската столица. Шофьорът умишлено е насочил колата към групата пешеходци след конфликт в близко кафене. По предварителни данни в кафене на \"Новочеркаския булевард\" няколко мъже се скарали. Единият от тях се обидил, излязъл на улицата, седнал зад волана на колата и изчакал, докато другите участници в конфликта напуснат заведението. След това той връхлетял с колата, съобщи местната полиция и уточни, че участниците в инцидента са граждани на Киргизстан.", "date": "2018.09.09", "title": "Автомобил се вряза в група пешеходци на московски булевард, човек загина"}
{"url": "http://standartnews.com/svyat/navodnenie_v_ispaniya__kashti_i_ulitsi_sa_pod_voda-375584.html", "text": "Двуметрова приливна вълна връхлетя улиците и къщите в градчето Себоя край Толедо в Испания. Като по чудо няма жертви и пострадали. Внезапното наводнение беше предизвикано от нестихващите от няколко дни проливни дъждове. За броени минути улиците се первърнаха в бушуващи реки. Високата вълна помете леки коли и микробуси. Наводнени са приземните етажи на къщите. Има разрушени пътища и мостове.", "date": "2018.09.09", "title": "Наводнение в Испания - къщи и улици са под вода"}
{"url": "http://standartnews.com/kultura/chirpan_si_vzima_posledno_sbogom_s_hudozhnika_nikola_manev-375580.html", "text": "В Чирпан с Никола Манев днес си взимат последно сбогом жителите на града. Творецът почина на 26 август в Париж, но днес в любимия му български град се състои церемония по полагането на урната с неговия прах. Ритуалът започна в около 9.00 часа тази сутрин, урната се очаква да бъде положена около 14.00 часа в двора на къщата-галерия. В момента продължават да пристигат приятели на Никола Манев, които искат да му отдадат последна почит. Венци са изпратили президентът, министър-председателят, Столична община и др. институции. Датата за погребението беше избрана от неговото семейство. Така то изпълни предсмъртното желание на твореца да бъде погребан в града на своите родители Чирпан, където е прекарал щастливо детство. Той е почетен гражданин на града от септември 1998 година. Никола Манев е роден в Пазарджик, отрасъл в Чирпан, завършва художествената гимназия в София, а през 1962 г. е приет във френската Академия по изящни изкуства, където завършва „живопис\" в класа на проф. Морис Брианшон. Тогава се установява в Париж, в ателие в Ил Сен Луи, но през целия си живот обикаля света и трупа впечатления за своите платна. Манев има зад гърба си над 137 самостоятелни изложби в цял свят и множество групови изложби и биеналета. Над 3000 негови творби са притежание на държавни и частни колекции и музеи в над 30 страни по света.", "date": "2018.09.09", "title": "Чирпан си взима последно сбогом с художника Никола Манев"}
{"url": "http://standartnews.com/biznes/natsionalna_ekoinitsiativa_stara_hartiya_za_nova_kniga_startira_na_16_septemvri-375583.html", "text": "На 16 септември от 10,00 до 19,00 ч. на бул. „Витоша\" 37 пред Книжен център „Гринуич\" в София ще се проведе тазгодишното издание на инициативата „Стара хартия за нова книга\", което отново ще премине под патронажа на кмета на София – г-жа Йорданка Фандъкова. Шест български града са домакини на шестото издание на националната екоинициатива „Стара хартия за нова книга\". През 2018 г. общините София, Бургас, Хасково, Русе, Плевен и Пловдив посрещат кампанията, която дава възможност на децата да научат повече за рециклирането, да разберат как да пазят природата и да събират разделно отпадъците. Всяко дете, което доведе възрастен придружител с поне 5 кг стара хартия за рециклиране, ще получи нова детска книга по избор, както и подаръци от партньорите на празника. Организаторите от „ЕКОПАК България\" АД и Книжен център „Гринуич\" напомнят, че колкото повече стара хартия съберат децата, толкова повече дървета ще спасят от изсичане. Както всяка година, кампанията има литературна тематика, вдъхновена от популярна детска книга. В настоящото издание малчуганите ще имат възможност да влязат в „дрешника\" на приказния свят на Нарния, където ги очакват нови предизвикателства и награди. Книгите от поредицата „Хрониките на Нарния\" на Клайв С. Луис са осигурени от издателство „Труд\", основен партньор на инициативата. А за да остане денят незабравим, в София всички деца, които са предали старата си хартия, ще имат възможност да си направят снимка за спомен във фото будка в стил „Светът на Нарния\". Под надслов „Почисти и прочети\" празникът ще протече с много музика и танци. За настроението на всички присъстващи ще се погрижат детски и тийнейджърски вокални групи и танцови състави. Програмата ще включва още спектакъла „Цирк\" – музикално куклено шоу с марионетки за деца и възрастни от „Театъра на приказките – София\". За да има за всички достатъчно книги, всеки, който изпълни условието да донесе 5 кг стара хартия за рециклиране, ще може да получи само една книга, но не повече. Децата, донесли допълнителни 5 кг хартия, ще получат втора книжка на екотематика – новото специално издание на „ЕКОПАК България АД\" „Грийн тийн\". Така в рамките на празничния ден децата могат да получат максимален брой две книги. Средствата от събраната стара хартия в петте града ще бъдат използвани за ново издание на книгата на „ЕКОПАК България\" АД. Началото на каузата „Стара хартия за нова книга\" беше поставено на 15 септември 2013 г. Организаторите Книжен център „Гринуич\" и „ЕКОПАК България\" АД и партньорите на „Стара хартия за нова книга\" се обединиха около идеята, че е важно всяко дете още от ранна възраст да се научи да полага грижи за природата, да събира разделно отпадъците и да има специално отношение към книгата и четенето. За петте години в инициативата са се включили близо 26 250 деца. Малчуганите заедно със своите родители са предали за рециклиране 133 тона хартия и са получили 29 600 книжки. Така всички заедно сме спасили от изсичане 1730 дървета. От 2015 г. инициативата се превърна в национална и до този момент е преминала през градовете Пловдив, Бургас, Варна, Хасково и Русе.", "date": "2018.09.09", "title": "Национална екоинициатива „Стара хартия за нова книга“ стартира на 16 септември"}
{"url": "http://standartnews.com/balgariya/ninova_neka_pochetem_horata_posvetili_zhivota_si_da_izgradyat_savremenna_balgariya-375591.html", "text": "\"На 9 септември отдаваме почит на всички, дръзнали да се изправят срещу фашизма\", написа във Facebook лидерът на БСП Корнелия Нинова. Тя подчерта, че антифашистите са мечтали за свобода, борили са се и са давали живота си за нея - в България, в Европа и в света. \"Поклон пред смелостта, вярата и саможертвата им. Нека на днешния ден почетем хората, които посветиха живота си да изградят съвременна България. И да бдим никога повече да няма фашизъм. Честит празник\", пише още Корнелия Нинова.", "date": "2018.09.09", "title": "Нинова: Нека почетем хората, посветили живота си да изградят съвременна България"}
{"url": "http://standartnews.com/balgariya/nashi_rusofili__initsiatori__na_mezhdunarodno_dvizhenie-375608.html", "text": "Национално движение „Русофили\" ще инициира създаването на Международно русофилско движение. Това съобщи на традиционния събор на приятелите на Русия през уикенда край Копринка председателят на движението Николай Малинов. Над 14 000 души се събраха за 15-и път край Казанлък под мотото „Европа е по-силна с Русия\". Стълпотворение от коли се изсипа край язовира - 168 автобуса, 24 микробуса и над 1000 леки по данни на Пътна полиция. Официалната част на събора стартира с благословение на Патриарха на Българската православна църква Неофит. Литургия за Рождество Богоридично, което се отбелязва на 8 септември отслужиха протосингелът на старозагорската митрополия архимандрит Богослов и свещеник от Казанлък Николай Малинов приветства участниците в събора и подчерта, че само дни след като отбелязахме 141 години от Шипченската епопея и Осбободителната война тази ежегодна проява на русофилите е още един повод да си спомним за нерушимата връзка между българския и руския народ. \"Тази близост е скрепена с общоността на вярата и с магията на буквите, доказана е в споделените ни каузи и общите ни битки, сградена с чистите приятелства и топлото отношение между хората\", добави Малинов. Точна затова според него тази близост между българи и руси може да устои на всяка политическа буря, на всяко тенденциозно и злонамерено изопачаване на мисленето. Поздравителен адрес до участниците в националния събор бе изпратил и президентът Румен Радев. Той им благодари, че вече 15 години доказват с присъствието си, че нищо не може да омаловажи значението на приятелските отношения между България и Русия и доказаната съпричастност между нашите два народа.", "date": "2018.09.09", "title": "Наши русофили - инициатори  на международно движение"}
{"url": "http://standartnews.com/balgariya/shte_se_reduvat_slanchevo_i_oblachno_vreme-375577.html", "text": "Днес ще бъде слънчево, но в следобедните часове отново ще има временни увеличения на облачността, по-значителни над източната половина от страната. На места там ще има валежи, в отделни райони и с гръмотевици. Ще духа до умерен северозападен вятър. Максималните температури ще са между 25° и 30°, в София - около 25°. Атмосферното налягане ще бъде малко по-високо от средното за месеца. През деня ще се задържи почти без промяна. Над Черноморието ще бъде слънчево. След обяд облачността ще започне да се увеличава и по-късно през деня и през нощта срещу понеделник на много места ще има валежи. Ще духа до умерен северозападен вятър. Максималните температури ще са между 26° и 29°. Температурата на морската вода е около 26°. Вълнението на морето ще бъде 2-3 бала. В планините ще бъде предимно слънчево. В следобедни часове ще има временни увеличения на облачността, но само на отделни места ще превали за кратко. Ще духа умерен до силен северозападен вятър. Максимални температури на 1200 метра около 19°, на 2000 метра – около 11°.", "date": "2018.09.09", "title": "Ще се редуват слънчево и облачно време"}
{"url": "http://standartnews.com/balgariya/volen_siderov_shte_se_doverim_na_borisov_da_reshi_za_ostavkite_na_ministrite-375578.html", "text": "Трите поискани и подадени оставки на министрите Валентин Радев, Николай Ненков и Ивайло Московски предизвикаха трусове в управляващата коалиция, призна пред Нова телевизия лидерът на Атака и председател на ПГ на „Обединени патриоти\" Волен Сидеров. „По оставките нямаме единна позиция. Каракачанов и Симеонов смятат, че и тримата министри не трябва да подават оставки. Аз смятам, че това е преценка на премиера и има повече информация кого да смени. Ние ще му се доверим. На мястото на Борисов аз бих сменил абсолютно всички министри, защото нито един от тях не стана да каже, че декларацията на НФСБ е клеветническа и тенденциозна. Никой не защити собственото си място в правителството\", коментира Сидеров. Според него декларацията на НФСБ, в която се твърди, че премиерът е едноличен управник и едва ли не диктатор, е абсурдна и това не е вярно. „От страна на „Обединени патриоти\" имаше доста кадрови предложения и назначения и всичко това беше приемано с разбиране от страна на премиера\", допълни Сидеров. По думите му не е нужно Борисов да консултира всяка една промяна в неговата квота. „Като капитан на отбора е в правото си да сменя играчи. Важното е да се върви напред\", допълни Сидеров. Според него Патриотите са започнали да се обезличават в коалицията. „Живеем в едно махленско дребнотемие. В Европа стават генерални промени. За първи път пристига представител на Белия дом и казва, че иска да обедини националистическите партии. Термин, който беше табу до преди няколко години. Той казва, че национализмът е бъдещето на Европа. Всичко това минава край ушите ни все едно го няма\", коментира лидерът на „Атака\". Той предложи вниманието да се насочи към важни въпроси като икономиката, доходите на населението, енергийните проекти и миграцията.", "date": "2018.09.09", "title": "Волен Сидеров: Ще се доверим на Борисов да реши за оставките на министрите"}
{"url": "http://standartnews.com/balgariya/rumyana_bachvarova_tsentralizirano_upravlenie_i_ednolichno_upravlenie_sa_razlichni_neshta-375581.html", "text": "Позицията на премиера Бойко Борисов е, че подадените след трагедията в Своге министерски оставки не се нуждаят от ново обсъждане, но коалиционните партньори мислят различно и затова съдбата на Николай Нанков, Ивайло Московски и Валентин Радев ще бъде решена на лидерски съвет. Това обясни в интервю за бТВ началникът на кабинета на министър-председателя Румяна Бъчварова. Тя не потвърди появилата се информация, че Нанков все пак ще запази поста си. Вицепремиерът Валери Симеонов обвини Борисов, че кадрува еднолично във властта. Според Бъчварова това не отговаря на истината. „Много е важно с оглед на това, което искаш да постигнеш, да имаш силен механизъм, за да го наложиш и отстоиш. Централизиране на управлението и персонализиране на управлението са различни неща\", подчерта тя. И даде пример за това, че властта на Борисов даже в рамките на ГЕРБ не е абсолютна – парламентарната група на партията се е обявила против оставките на министрите. Симеонов заяви преди дни, че България, а не рейтингът трябва да е над всичко. „Стана лесно да обвиняваш за всичко търсенето на рейтинг, не виждам кой е този механизъм, който ще повиши рейтинга след такова решение\", коментира Румяна Бъчварова. Според нея правителството работи добре въпреки различните коментари – включително и с участието на лидера на НФСБ и на туристическия министър Николина Ангелкова. Ще вземе ли Валери Симеонов нейното ведомство? „Трябва да прецени той самият, като вицепремиер няма собствена администрация. Когато има ресорно министерство е по-лесно да изпълнява функцията си за координация\", отговори Бъчварова. Ще се стигне ли до предсрочни избори? „Сегашното правителство е законно избрано, има мнозинство и демократичният цикъл е 4 години. Желанието да свалиш правителство в този период е подривна дейност, защото във всичките тези и критики се екстраполира личното желание на някого да дойде на власт\", коментира Бъчварова. Тя не пожела да отговори дали ще бъде изпратена като посланик в Израел, но беше категорична, че няма да оглави отново МВР.", "date": "2018.09.09", "title": "Румяна Бъчварова: Централизирано управление и еднолично управление са различни неща"}
{"url": "http://standartnews.com/balgariya/balgarskata_prikazka_zapochva_sreshtu_finlandiya-375585.html", "text": "48 години по-късно световното първенство по волейбол отново е в България. Страната ни е домакин на мъжкия турнир за втори път след 1970 г., като този път съорганизатор е Италия. Стартът на надпреварата ще бъде даден от мача на \"лъвовете\" срещу Финландия във Варна тази вечер от 20:30 часа. По същото време в Рим Италия се изправя срещу Япония. За първи път в историята световното първенство се организира от две държави. България и Италия вече имат опит като партньори, тъй като през 2015 г. те приеха съвместно европейското първенство за мъже. Разликата е, че тогава финалите бяха в София, а сега ще са в Торино. Общо 24 отбора ще участват на шампионата, като са разделени в четири групи по шест. Първите четири от всяка група продължават напред, като ще бъдат разпределени в нови четири групи по четири. Ключово в правилника е, че класиралите се за втората фаза пренасят там резултатите си, постигнати от първата. Заелите първото място във всяка група, както и двата най-добри втори отбора, се класират за третата фаза. Тя се състои от две групи по три отбора, играещи всеки срещу всеки. Първите два от всяка група отиват на полуфинал. Полуфиналите са на 29 септември, а финалът е на 30 септември. България домакинства в първата фаза във Варна и Русе. След това във втората домакин ще бъде и \"Арена Армеец\" в София.", "date": "2018.09.09", "title": "Българската приказка започва срещу Финландия"}
{"url": "http://standartnews.com/balgariya/karayancheva_koalitsionen_savet_reshava_utre_za_trite_ministerski_ostavki-375590.html", "text": "На коалиционен съвет утре вечер се очаква да стане ясна съдбата на тримата министри, подали оставки заради тежката катастрофа край Своге, каза днес в Чипровци председателят на Народното събрание Цвета Караянчева. Тя определи министрите като \"много успешни\". Всяка парламентарна група има правото да реши дали да подкрепи или да отхвърли определено предложение за министър, каза Караянчева и прогнозира, че \"следващата седмица ще бъде интересна\". Подаването на оставката е политически акт, а приемането вече е съвсем друга тема. Колегите достойно постъпиха и подадоха оставки. Дори и други да дойдат, ще продължат тяхната работа, защото те бяха много успешни министри и са все още много успешни министри, добави Караянчева, цитирана от БНР. Председателят на НС посети Чипровци по повод честването на 330 години от избухването на Чипровското въстание.", "date": "2018.09.09", "title": "Караянчева: Коалиционен съвет решава утре за трите министерски оставки"}
{"url": "http://standartnews.com/balgariya/valchev_razhdaemostta_spada_s_povishavane_na_obrazovanieto-375592.html", "text": "Премиера носи цялата отговорност. Подадените оставки са личен акт на министрите. Те са изключителни професионалисти.  Коалицията е устойчива, нормално е да има различни мнения по различни въпроси, който се изглаждат с разговор. Това каза образователният министър Красимир Вълчев в ефира на предаването „Беновска пита\" по Канал 3. „Когато хората са по-образовани, раждаемостта спада. Насърчаваме раждаемостта с всички инструменти, които имаме, но това е факт в цяла Европа, раждаемостта спада с повишаване на образованието.\", коментира министърът „Няма нищо по-хубаво от четенето на книги, но трябва да осъзнаем че електронните технологии променят образованието. В тази посока работим. Трябва да развием дигиталната култура.\", каза Вълчев, който обясни, че в училищата, където са въведени дигитални дъски, директорите споделят, че успехът се вдига. „Бъдещето е на изкуствения интелект.\", категоричен бе той. Недостигът на технически кадри в следващите години ще е голям, той и сега е голям, каза министър Вълчев, като обясни, че за изчезващите професии се отпускат по-големи специалности. „В днешни дни, говорейки за дигитализиция, учениците използват все повече електронни ресурси. Пролетта регламентирахме електронни варианти на учебниците, учениците чрез персонални устройства ще могат използват тези.\", каза той. \"Тази години електронните дневници могат да бъдат единствена опция, вече няма задължение за водене на хартиен дневник. Няма задължение всички училища да водят електронни действия.\", обясни Вълчев. Около 7 млн. лева са спрените помощите на родители, които не пращат децата си на училище. Промяната е тези средства да отиват обратно в образователната система. Учителите пък имат възможност да насочат тези пари към закупуването на тетрадки и маратонки за децата, заяви той. Най-проблеми са учителите по математика и физика. Учителската професия ще продължи да бъде престижна, но не по този начин, в който е в момента. Най-важно е да възпитаме децата с да уважават учителите си. С родителите трябва да бъдем съюзници, заключи министърът.", "date": "2018.09.09", "title": "Вълчев: Раждаемостта спада с повишаване на образованието"}
{"url": "http://standartnews.com/balgariya/tsvetanov_kandidatite_za_ministerskite_pozitsii_shte_badat_predlozheni_ot_gerb-375594.html", "text": "Кандидатите за министерските позиции ще бъдат предложени от ГЕРБ. Дали ще бъдат приети оставките на министрите е въпрос на разговори. Силата на ГЕРБ е че в такива моменти може да поема политическа отговорност. Това заяви пред журналисти в с. Грашево председателят на ПГ на ГЕРБ и зам.-председател на партията Цветан Цветанов, съобщиха от пресцентъра на партията. „Вече окончателното решение ще бъде взето след като в парламента бъдат внесени оставките. Миналата седмица имахме доста конструктивен разговор с коалиционните ни партньори, като очаквам утре да надградим постигнатото. Всички ние трябва да формираме политическите си решения си на базата на колективната воля в коалицията\", подчерта Цветанов. Председателят на ПГ на ГЕРБ бе категоричен, че не медиите са мястото, от което участниците в коалицията трябва да съобщават какви са техните лични очаквания и предпочитания. „Бих се радвал, ако нашите партньори от „Обединени патриоти\" имат единна позиция. Ние винаги сме се съобразявали с техните решения\", отбеляза Цветан Цветанов. На въпроса какви качества трябва да притежават новите кандидати за министерските постове, Цветанов коментира: „Това трябва да са хора с безспорни професионални качества, с професионална тежест и да бъдат ангажирани с изпълнението на управленската програма на ГЕРБ и „Обединени патриоти\".", "date": "2018.09.09", "title": "Цветанов: Кандидатите за министерските позиции ще бъдат предложени от ГЕРБ"}
{"url": "http://standartnews.com/mneniya/blagoevgrad_shte_ima_nova_golyama_tsarkva-375596.html", "text": "  -------------------------------- - Решаваме проблеми, които стоят десетки години пред хората в Благоевград – не само в центъра, но и в кварталите. Ремонтират се улици, площад, тротоари, изграждаме социални жилища. Ако бездействаме, ще критикуват, когато се върши работа, отново има недоволни. Предпочитам да работя и да правя нещо за града, а не да стоя със скръстени ръце. И вкъщи, когато правите ремонт, има неудобства. Просто е необходимо търпение и разбиране. Уверявам благоевградчани, че осъществяваме непрекъснат контрол. Няма забавяне на нито един проект, който се изпълнява в момента от община Благоевград. Абсолютно всички инфраструктурни обекти се изграждат в срок. Ремонтните дейности на площад „Георги Измирлиев\" ще приключат до края на октомври. Работата по обновяване на площадното и подплощадното пространство ще завърши дори по-рано от крайния срок. Много се изговори, че ремонтът бил ненужен. Оказа се обаче, че не само е необходим, но дори е неотложен. Навсякъде под плочките има огромни кратери, които крият опасност. Представете си какъв риск е, когато на площада се съберат по едно и също време 35 000 души. Затова този ремонт бе толкова необходим. В момента текат усилени ремонтни дейности по този проект, поставят се нови плочки, прави се хидроизолация. След реализирането му площадното и подплощадното пространство ще бъдат изцяло обновени, като в същото време ще бъде запазен архитектурният им облик. Ремонтът на улица „Марица\" е със срок на изпълнение от 180 дни, ще приключи най-късно до края на тази година. Там се извършва подмяна на ВиК-мрежата, която е на повече от 50 години и е амортизирана. На улицата ще бъде положена асфалтова настилка, предвидено е изграждане на енергоспестяващо улично осветление и озеленяване. Ще бъдат премахнати опасните дървета в района и на тяхно място ще бъдат засадени нови, които ще ни осигурят безвъзмездно от Югозападното държавно предприятие. Спазват се всички срокове и при изграждане на шестте улици в IV микрорайон, където ще бъдат изградена ВиК-мрежа, пътна настилка и тротоари. - Изграждането на депото също върви в срок и към момента не се очаква забавяне. То ще бъде готово до края на 2018 година. Истина е, че липсата на действащо депо е сред сериозните проблеми за общината. Съвсем в началото на първия ми упраленски мандат бяха направени стъпки за задействане на процедурата. Успяхме преди години да спасим проекта. После обаче неправителствена организация обжалва решението за одобрение на ОВОС. Това ни забави с почти две години. Поради изчерпване на ресурса на депата в Разлог и Сандански, където извозвахме отпадъците, от 3 септември сметта се извозва до депото в Костинброд. Самото извозване и депонирането на боклука не се оскъпява. - Категорично - всеки, който желае, може да кандидатства и да ползва минерална вода, докато има свободни количества. Колкото до прокарването на минерална вода до въпросния хотел и общинския басейн, искам да уточня, че договорът за изграждането на водопровода е много изгоден за Община Благоевград. Този проект е добър пример за публично-частно партньорство. Общата му стойност е 643 000 лева. От тях частният инвеститор плаща 343 000 лв., а общината – останалите 300 000 лева. В същото време обаче за басейна в хотел „Езерец\" ще се ползва дебит от само 1,09 литра в секунда минерална вода, а за общинския басейн – 4 литра в секунда. Това означава, че ние ползваме 80% от дебита, а плащаме по-малко от половината сума за изграждането на трасето. Освен това частният инвеститор поема за своя сметка обновяването на резервоара във Владишкото, както и смяната на помпите. Знаете, че дълги години минералната вода изтичаше по улиците, сега ще я ползваме за развитието на туризма. Общината ще печели и по 20 000 лева на година от концесионната такса, която ще плаща собственикът на хотел „Езерец\". Отново казвам, всеки, който желае, може да кандидатства и да ползва минерална вода, докато има свободни количества. Плановете ни са част от нея да захранва и басейна в 11-о ОУ „Христо Ботев\", който ще бъде ремонтиран и се очаква да заработи през следващата година. - По традиция обновяваме пътните маркировки в районите на учебните заведения и детските градини преди 15 септември. За първия учебен ден всичко ще бъде готово. Учебната година ще започне нормално и с много подобрения за децата на Благоевград. На много места е подобрена материалната база. За училищата само от МОН имаме между 500 и 700 хиляди лева. Учебната година в V, VII, IX, XI, СОУИЧЕ ще започне с обновени детски площадки и физкултурни салони. Природо-математическата гимназия има обновен двор. В Професионалната гимназия по туризъм също е извършен наложителен ремонт, ремонтираме и Помощното училище. Ремонтът на детски градини и детски ясли върви в срок. Около 618 деца ще бъдат приети в забавачките. Направихме обследване на детските площадки и всички се ремонтират. Изграждаме и две нови - на улица „Цар Симеон\", в близост до булевард \"Кирил и Методий\", другата е в празното пространство на улица „Хилендар\"№ 1, тя е финансирана от евродепутата Андрей Новаков. Предстои изграждане и нова спортна зала за НХГ в Междуучилищния център за ТПО, обновяваме Детска градина „Вечерница\", Благоевградската професионална гимназия също е един от завършените проекти по програма на ЕС. Готов е физкултурният салон, както и работилницата към гимназията и трябва да насрочим дата за откриването им. - Обмисляме вариант, в който Община Благоевград да помогне на Църковното настоятелство на катедралния храм „Въведение Богородично\" за осигуряване на финансови средства за ремонт на светата обител. Смятаме да кандидатстваме с общ проект с Църковното настоятелство във Фонда на фондовете, тъй като само общината няма как да е бенефициент. Уточняваме детайлите по проекта с Неврокопския митрополит Серафим. Имам уверение, че до дни на общината ще бъде предоставен проект за изграждане на втора голяма църква в Благоевград. Тя ще бъде построена в района на бившата казарма, където Министерството на отбраната прехвърли собствеността на част от терена на община Благоевград. Частен инвеститор е осигурил парите, ако всичко е наред, то до края на годината трябва да се направи първа копка на строежа на църквата. Общината е готова с проект за ремонт на сградата на Народно читалище „Никола Вапцаров-1866\" и Камерна опера на стойност 1 170 000 лева. - Може спокойно да напишете: Камбитов категорично ще се кандидатира през 2019 година за кмет на Благоевград и ще се бори за спечелването на трети кметски мандат! По-нататък гражданите на Благоевград ще решат. Глас народен, глас божи. Много хора напоследък се интересуват от този въпрос, доста от тях дори се притесняват дали ще се кандидатирам за трети мандат. Обикновено се старая да го казвам по-дипломатично. Но явно оставам неразбран. Ще се кандидатирам, защото доста неща направихме с моя екип за общината, но има още много работа. Имаме ясната визия как това може да се случи. Разчитам на екипа си, на цялата общинска администрация. Тук е мястото да заявя, че вече няма да позволя на никой да хвърля безпочвени обвинения, недоказани твърдения за каквото и да е, свързано с работата на общинската администрация. Защото по този начин се обезсмислят усилията на огромен брой хора и се опорочава техният труд. Не може така. В община Благоевград работят 187 човека, повече от 2/3 от тях са млади хора. Не може да идват и да казват: Кмете, ние работим, даваме всичко от себе си, а еди-кой си излиза и казва: Вие сте корумпирани и некадърни. Който твърди тези неща, ще трябва да ги доказва в съда.", "date": "2018.09.09", "title": "Благоевград ще има нова голяма църква"}
{"url": "http://standartnews.com/mneniya/vreme_e_da_porabotim-375595.html", "text": "  Едно любопитно изследване излезе миналата седмица, но остана почти незабелязано покрай шумотевицата около преждевременно пенсионираните министри и олигарси. Всеки  трети българин вярва на гадателки и екстасенси, всеки четвърти - на гледане на кафе, а всеки пети реди пасианси. Дори и най-бакалската сметка показва, че врачките и шаманите чупят всякакви рекорди до доверие в  сравнение с политиците. И тъй като това се оказва изключително доходен бизнес, интересно е  колко приходи от  гадателки влизат в бюджета. И ако дори половината, които са обявили в изследването, че вярват в предопределеността на съдбата, са решили да проверят влиянието на звездите върху себе си, може да се окаже, че сивият сектор е набъбнал неочаквано през последните месеци. Извън шегата, масовото врачуване е вече социален проблем. Непредсказумостта на обществените събития избива в зловеща агресия и чудовищен размер на култа към мистичността. Сватбите, съобразени с хороскопите, вече отдавна не са само азиатски патент. А личният екстрасенс върви заедно със семейния лекар. Нещо като извънземното джипи, което отговаря за семейното щастие и кариерното развитие. Възраждащият се орфеизъм със сигурност не е напаст само за България, но при нас придобива уродливи форми заради голямата неизвестност в държавата и неформулирането на обществени приоритети. Може би е и заради лавината от фалшиви новини, които ежедневно разместват координатната система на всеки от нас. Кой министър ще остане, къде ще е следващата акция на прокурорите, ще успеят ли заговорниците да свалят властта, каква е съдбата на Борисов? Тези въпроси бяха всекидневно в менюто на летните софри не само на политиците и \"бароковите\" бизнесмени. Темата засенчи вечните коментари за  световното по футбол и традиционните разпри по оста леви - десни. Вълнуващ повече българи дори от предстоящите първенствата по волейбол и художествена гимнастика. А махленските разговори трайно заместиха държавността с постоянната подкрепа на политическите ястреби. Ако я караме все така, трудно ще доживеем до следващото лято. Когато вече няма да имаме позитивността от успешното европредседателство, а ще трябва да разсъждаваме върху поуките от изненадите в евроизборите. И пак ще бъдем дълбоко изненадани, че отново сме изпаднали от играта. Защото докато другите са работили в защита на идентичността си, ние сме се разрушили като нация. И сме се превърнали в разглезеното дете на Европа, което е вечно недоволно от себе си, не знае какво иска и няма план за бъдещето си. Имаме 9 месеца, за да не сбъднем позорния сценарий. И Каквито и да са промените в кабинета, да ги обявяват час по-скоро. Смяната на министри е управленски, а не махленски въпрос. С чиито отговор очевидно не могат да променят съдбата за 17 човека, които намериха смъртата си край Своге. Но с него могат да покажат каква ще е средата за 7-те милиона българи, които работят, живеят и милеят за държавата си. И които искат експерти, а не партийни назначения. Искат стабилност и изпълнение на управленската програма, в която обещанията за по-добро образование и здравеопазване да се изпълняват бързо, а социалната реформа да се усети по джоба на всеки. Не искат есента на недоволството, а искат есента на ясните приоритети на държавата, за да може всеки да си види кратката и далечна перспектива. Искат от управляващите програма, а не скандали, от  президента -  стабилност, а не контра, а от опозицията - алтернатива на политиките, а не на пиар акциите. Само така може да излезем от омагьосания кръг на нарушеното доверие. И най-накрая да започнем да работим, вместим да ходим по гадателки. А както стана ясно от последните им изяви по телевизиите, и звездите са благосклонни сега към нас - нямало вече нито една ретроградна планета.", "date": "2018.09.09", "title": "Време е да поработим"}
