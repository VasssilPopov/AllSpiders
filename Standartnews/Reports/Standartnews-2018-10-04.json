{"url": "http://standartnews.com/biznes/britanski_operator_kandidatstva_za_kontsesiyata_na_letishte_sofiya-376333.html", "text": "Повече от 600 млн. евро обещава да инвестира най-големият британски летищен оператор Manchester Airports Group (MAG), ако бъде избран за концесионер на Летище София, съобщи ръководството на компанията на пресконференция днес. По време на събитието беше декларирано решението на MAG да участва в тръжната процедура, чието начало беше дадено от българското правителство на 5 юли 2018 г. В момента MAG управлява три от основните летища във Великобритания – Манчестър, Лондон Станстед и Ийст Мидландс, които заедно обслужват 60 милиона пътници на година, до над 270 дестинации чрез 70 авиолинии. Компанията е публично-частно партньорство, а сред собствениците са Градският съвет и Общинските власти на Манчестър, както и дългосрочни частни инвеститори. Този тип собственост гарантира, че в основата на растежа на компанията, е способността да балансира търговските приоритети на летищата с ангажимента си да работи в тясно сътрудничество с местните общности около всеки обект. По този начин се гарантира, че те ще имат ползи от гледна точка на инвестиции и създаване на работни места, а и ще бъде гарантирано и опазването на околната среда. Офертата на MAG ще бъде подкрепена от китайския строителен гигант BCEG, който вече работи с MAG по строителния проект в Манчестър - Airport City UK, един от най-значителните британски примери за сътрудничество с Китай в областта на инфраструктурното развитие. Включването на BCEG ще доведе и до нови възможности за сътрудничество между България и Китай. „Надяваме се да ни бъде дадена възможност да предоставим на хората в България глобалния портал на световно ниво, който те заслужават,\" заяви Чарли Корниш, главен изпълнителен директор на MAG. „Ние вече сме извършили огромен обем работа във връзка с тази възможност и имаме ясна визия как да доставим на всеки един пътник приятно преживяване и глобална мрежа от маршрути през летище София, сравними с другите летища от световна класа по света. Искаме да доставим директна международна свързаност на България, като така ще се стимулира туризмът и икономическия растеж.\" В същото време, MAG разбира важността общностите около районите на нашите летища да могат да се развиват, без това да става за сметка на увеличаване на въздействието върху околната среда. „Ние вярваме, че когато летищата на MAG просперират, общностите около тях също просперират. Ние сме фокусирали нашите международни дейности за развитие към летище София, което може да стане „перла в нашата корона\", каза Корниш. Партньорът на MAG, китайската държавна компания BCEG, една от световните топ 250 строителни компании, има над 65 години опит, специализирайки в строителството, развитието и инвестициите. В BCEG работят над 20,000 души по целия свят, развивайки проектите и услугите на компанията в 27 държави на 5 континента, включително с регионални офиси в Австралия, Канада, Нова Зеландия, САЩ и Великобритания. BCEG има сериозно портфолио от завършени проекти в авиационния сектор. До днешна дата групата е изпълнила и предала повече от 1 милион квадратни метра нови площи за терминали, 15 големи карго/технически хангара и стотици километри писти, пътеки за рулиране и перони. BCEG в момента изгражда един от най-големите авиационни строителни проекти в света: Пекинското международно летище Даксинг. Проектът се състои от 9 писти и над 1.4 милиона квадратни метра площ на терминалите. Очаква се също така да бъде най-натовареното летище в света откъм трафик на пътници, като при пълен капацитет ще обслужва по 130 милиона пътници и над един милион полета на година. Първа фаза от новото летище ще бъде отворена и готова за експлоатация догодина, както е планирано. „Да се присъединим към партньорите ни от MAG, за да участваме в процедурата по избор на концесионер за летище София, е истинска чест за нас\", заяви Жен Шин, управляващ директор на BCEG International Co. Ltd. \"Работата ни с MAG в България ще бъде вдъхновяваща, предизвикателна и удовлетворителна възможност и ние очакваме с нетърпение да затвърдим вече съществуващите ни връзки\", каза той. „Ние разглеждаме участието си в предложението по процедурата за летище София като продължение на меморандума за разбирателство между Китай и България и като част от инициативата „Един пояс, един път\". Проектът представлява истинска възможност за нас да проучваме и за в бъдеще съвместни инфраструктурни възможности\", обясни Шин. „Ние ще допринесем за Летище София с нашите китайски инвестиции заедно с експертизата си и задълбочените ни умения в авиацията, строителството, развитието, инвестициите и инфраструктура. Като основен доставчик и партньор, ние сме убедени в развитието му и вярваме, че то ще служи като магнит за последващи инвестиции в София, което ще донесе икономически ползи и увеличаване на заетостта в района\", каза китайският представител. Най-новата придобивка на MAG е летище Лондон Станстед, купено през 2013 г. Четвърто по големина във Великобритания, то преживя пълна трансформация под управлението на MAG. За петте си години като собственик, MAG увеличи броя пътници, преминаващи през летището с 40% до 26 милиона на година. А тази година се очаква да достигнат 28.5 милиона пътници. От 2013 г. броят на авиокомпаниите на летище Лондон Станстед се увеличи от 8 на 22 и бяха добавени 40 нови маршрута, включително популярната директна връзка със София - един от най-бързо развиващите се маршрути. На летище Лондон Станстед, както и на Манчестър и Ийст Мидландс, MAG използва значителния си опит в проектиране и управление на терминали, за да създаде успешни от търговска гледна точка магазини, ресторанти и барове, както и паркинг зони, които значително подобряват преживяването на пътниците. Развивайки летищата си по търговско-ориентиран модел, MAG може да се фокусира върху привличане на авиокомпании с оферти, които им позволяват да предлагат по-ниски цени до повече дестинации. MAG също така дълго и успешно работи с превозвачи от Близкия изток, за да развива глобална свързаност от своите английски летища през Дубай, Абу Даби, Доха и Мускат, които са на до 5 часа полет от София. Компанията ще се фокусира също така и върху въвеждането на повече полети от София до градовете от Западните Балкани като Белград, Загреб, Сараево и Тирана, както и до всички европейски столици. В допълнение, MAG оперира двете най-важни летища за карго самолети във Великобритания и разбира важността на карго връзките за търговията на национално, европейско и глобално ниво. Всички летища на MAG са сертифицирани като „въглеродно неутрални\", благодарение на сериозните усилия на вътрешен екип от експерти за намаляване въздействието на операциите върху околната среда.", "date": "2018.10.03", "title": "Британски оператор кандидатства за концесията на Летище София"}
{"url": "http://standartnews.com/svyat/razbiha_mrezha_podpomagala_teroristichni_organizatsii_vav_frantsiya-376312.html", "text": "При нова антитерористична акция във Франция разбиха мрежа, свързана с мюсюлманска асоциация. В операцията в град Гранд Сент, близо до белгийската граница, в паралелни обиски бяха мобилизирани 200 полицаи. Асоциацията „Център Захра Франция\" е позната на спецслужбите заради многократно оказвана подкрепа на терористични организации. 11 души са арестувани. На трима са повдигнати обвинения за нелегално притежание на оръжие и сигнали за радикализация.", "date": "2018.10.03", "title": "Разбиха мрежа, подпомагала терористични организации във Франция"}
{"url": "http://standartnews.com/mneniya/da_saberat_severozapada_i_sofiya_v_edin_rayon-376334.html", "text": "Новото райониране на България се налага по обективни причини. По стандартите на Брюксел един от сегашните 6 района- Северозападният, вече е паднал под границата за населението, която е минимум 800 хиляди души. Според прогнозите друг от сегашните райони също ще падне под този минимум. Затова, ако останем с това разделение, ние няма да спазим официалния и единствен критерий за районирането в Европа, а именно- население. То следва да бъде между 800 хиляди и 3 милиона за район.  Министерството на регионалното развитие и благоустройството (МРРБ) предложи три варианта за ново райониране. В момента се извежда на преден план един от тях. Според него България се разделя на 4 бъдещи района, където всъщност се прави едно окрупняване в Северна България в един малко по-голям Дунавски район и съответно - Черноморски, Родопско - Тракийски и Югозападен. Това, което според нас също трябва да се отчита при бъдещото райониране е достъпът до европейско финансиране. Кохезионните фондове ,които ние използваме, са обвързани пряко с брутния вътрешен продукт на глава на населението от съответните райони. Поне към сегашния програмен период, който изтича през 2020 г., това е положението и индикациите са , че и в бъдеще кохезионната политика ще бъде насочена в по-голямата си степен към най-бедните райони. С други думи Целта е да се постигне сближаване в стандарта на живот. С помощта на кохезионните фондове най-бедните райони да догонват по-богатите. В момента всички български региони имат достъп до кохезионната политика, защото към началото на този програмен период, всички бяха с БВП под 75% от средноияза Европейския съюз. Проблемът обаче е, че междувременно София дръпна много и всъщност това автоматично означава, че Югозападният район (в който влиза столицата), вече не отговаря на този критерий за 75% от средния БВП за ЕС. Преминаването над тази граница означава и по-ограничен достъп до финансиране. Според нашия институт много внимателно трябва да се прецени бъдещото райониране така, че никой район да не остане ощетен от гледна точка на достъпа си до европейски фондове. Всъщност това е нашето основно притеснение за тези три варианта, предложени от МРРБ, включително и този, който в момента се артикулира, а именно, че ще отреже достъпа на София до пари от Европа. А в момента столицата сама по себе си има БВП на глава от населението над 100% от средния в ЕС, а за Югозападния район е над 75%. Така че това трябва много внимателно да се помисли. От ИПИ предложихме и вариант, при който цяла Западна България се обединява, включително и Северозападна и Югозападна, и София. В този вариант все още БВП в този по-голям район - Западен, ще бъде под границата от 75% от БВП  и съответно ще има сегашния достъп до максималното финансиране по кохезионната политика. Така че има И ние считаме, че трябва да се мисли най-вече в тази посока. Защото отвъд достъпа до европейско финансиране, това райониране има чисто статистически цели. Т.е. то няма значение за това как точно се провеждат политики, това е единственият му смисъл - да се оцени регионалното развитие в съответните страни. Нашият аргумент за това да се обедини Западна България в един голям Западен район е и в посока на това, че по този начин ще се позволи свързването на изостаналата Северозападна България с по-развития Югозапад. Като може да се мисли в посока и финансиране и проекти, които покриват целия запад на България. Това включва и бърза инфраструктурна свързаност, което дава шанс на жителите на по-бедния Северозапад бързо да пътуват до София, включително и ежедневно, за да могат да работят там и да имат по-добри доходи. Защото нашите регионални анализи показват, че именно  бързата инфраструктурна връзка е решаваща за това районите да не се обезлюдяват. Ако човек може да пътува бързо сутрин за работа в близък икономически център, той няма да се изсели трайно, а ще се връща в своя по-малък град или село, които са относително по-слабо икономически развити. Така че това е според нас и шанс на Северозапада, ако той бъде скачен с богата и по-развита София, да осъществи общи инфраструктурни проекти. Според мен трябва да се мисли в тази посока - достъп до европейски средства и съответно пък и вече обособяване на такива региони, в които вече бъдещето проектиране и програмиране на различни мерки, да позволява по-бързо развитие на изостаналите части от страната и скачването им с по-силни икономически центрове.", "date": "2018.10.03", "title": "Да съберат Северозапада и София в един район"}
{"url": "http://standartnews.com/biznes/spad_v_broya_na_sdelkite_s_nedvizhimi_imoti_pri_rast_v_tsenite-376331.html", "text": "Цените продължават да растат, търсещите жилища се съпротивляват на това и съответно броят на сделките намалява, макар и малко, съобщи на брифинг изпълнителният директор на компанията \"Адрес\" Георги Павлов. Що се отнася до София, най-голям ръст се отбелязва от една страна в центъра на града (макар да има задържане в стойностите в някои проблемни квартали на централно място), но също и в крайните квартали. Причината да се търсят повече жилища в Дружба, Люлин, Овча купел и др. е от една страна развитието на метрото в столицата, а от друга желанието на инвеститорите в имоти да избегнат доста по-високите стойност в другите квартали на София, стана ясно от думите на Павлов. Леко охлаждане на пазара на жилища в София, отчитат от \"Адрес\" в своя най-нов бюлетин. За второто и третото тримесечие на 2018 се наблюдава лек спад на сключените сделки спрямо същия период на 2017. На фона на понижението, активността на купувачите се задържа висока. Доказват го значителният брой огледи и запитвания. Не всички клиенти обаче имат реална готовност за покупка. Интересът им се обуславя от желанието да бъдат информирани и ориентирани за случващото се на пазара. „Два са факторите, които ще определят пазара на имоти в следващите месеци и трябва да се вземат предвид от всички участници. Единият е отчетеният спад на сделките през второто тримесечие на годината. Ако той продължи и в следващите три месеца, ще станем свидетели на рецесия за пазара на имоти. Вторият ключов елемент е промяната в поведението на купувачите. Макар да продължават активно огледите и запитванията, те вече не са склонни да купуват на всяка цена, а по-скоро се интересуват от предлагането към момента\", коментира Георги Павлов. Ипотечното кредитиране, което дава най-силен тласък на жилищния пазар, през 2018 надхвърля значително обема от миналата година. По данни на БНБ през август отпуснатите жилищни заеми растат с 9.6% на годишна база и вече достигат 10.15 млрд. лв. В същия месец се очертава и друга тенденция. За първи път от 12 месеца лихвените нива по жилищните кредити леко се покачват месец, след като бе отчетено най-ниското им равнище. Друг показател – индексът „Моите пари\", също дава сигнал, че може би идва краят на падането на лихвите. За периода юни-август стойността му не се променя. „Ако вземем предвид високата инфлация и решенията на Федералния резерв на САЩ, напълно възможно е лихвите по кредитите у нас да тръгнат нагоре, макар и незабележимо в началото. Осезаемо отражение на жилищния пазар обаче можем да очакваме най-рано в края на 2019 г., тъй като прогнозите за затягане на паричната политика на Европейската централна банка (ЕЦБ) към момента са за средата на следващата година\", уточнява Георги Павлов. Експертите на компанията уточняват, че купувачите стават все по-уверени относно взимането на кредит. „Ако през 2017 г. клиентите разчитаха предимно на банково участие между 50% и 80%, то през тази година зачестява търсенето на 100% финансиране на сделката\", посочва оперативният директор на АДРЕС Гергана Тенекеджиева и допълва: „По-младите клиенти и семейства, които не разполагат със спестени средства, избират възможности за пълно финансиране на покупката. Често съчетават жилищен с потребителки кредит, за да компенсират самоучастието в ипотеката\". Все пак голям е делът на покупките със собствени средства – 46%. „С покачването на инфлацията и ниските лихви по депозитите, хората все повече търсят изгодни алтернативи за спестяванията си, като ги влагат в активи, които не губят стойността си. Най-често това са недвижими имоти, от една страна заради дългосрочната перспектива на инвестицията, а от друга – заради народопсихологията на населението по отношение на жилищата.\", добавя Тенекеджиева. По думите й доходността от инвестицията в имот в големите градове достига 4-5% при лихви по депозитите доста под 1%, на фона на годишна инфлация от около 3.5%. Цените на имотите в столицата отбелязват умерен ръст спрямо края на миналата година – 7.7%  В не толкова привлекателните райони за живеене поскъпването е минимално за разлика от предпочитаните квартали и тези с експанзия на новото строителство, където ръстът е по-голям. Най-ясно се отличават Дружба и Овча купел. Доскоро по-слабо търсени и извън полезрението на купувачите, те вече дават заявка за по-добро позициониране сред предпочитанията на клиентите. В Овча купел влияние оказва изграждането на метрото. Свързването на квартала с подземния транспорт ще улесни значително придвижването, което е предпоставка за по-голям интерес за покупка. А цените в района все още са далече под средните за София и имотите се позиционират в нисък към среден ценови клас. Освен това кварталът предлага добри възможности за инвестиционна покупка, заради близостта до Нов български университет и търсенето на наеми наоколо. Промяната в Дружба до определена степен също се обуславя от развитието на транспортната мрежа. Освен с изградената вече метростанция, кварталът привлича купувачи и заради близостта до две от основните офис зони – Бизнес парка и бул. Цариградско шосе.  Развитието на Дружба 2 и реализирането на множество проекти ново строителство позволиха да се промени и самият имидж на района. Поскъпването на имотите се проявява и в разпределението на сделките по ценови сегменти. Най-голям е делът на покупките за над 70 000 евро – 62%, както и с най-висок ръст – 12% спрямо същия период на 2017. Продадените жилища на стойност между 30 000 и 50 000 евро и от 50 000 до 70 000 евро намаляват с 3% и 4% и представляват съответно 10% и 24%. Без промяна остават сделките до 30 000 евро – едва 5%. Експертите на компанията посочват, че има промяна в нагласите и поведението на „играчите\" на пазара. Купувачите продължават да бъдат активни, но вече не са склонни да купуват на всяка цена. По-скоро искат да се информират и ориентират на пазара, за да сключат най-добрата сделка. Затова се интересуват от предлагането, посещават огледи, но по-трудно пристъпват към покупка. Все пак клиентите, които са решени да купуват, откриват подходящия имот за себе си в кратки срокове. Над 85% от купувачите сключват сделка в рамките на 3 месеца. От другата страна, инвеститорите следят поведението на клиентите и се стремят да съобразяват цените на новите си проекти. „При ексклузивните проекти все повече строителни предприемачи са склонни да се вслушат в съветите ни при формиране на офертните цени. Подобно приспособяване е ключово в период преди рецесия, за да не се стига до дисбаланс\", допълва Гергана Тенекеджиева. При индивидуалните продавачи промяната в нагласите се осъществява по-трудно и изисква повече време. Продължаващият ръст на цените за последните 2 години им даде увереност, че те са по-силните на пазара. Това доведе до изкуствено завишаване на цените в някои райони, а оттам и до увеличаване на времето за продажба и по-трудното намиране на купувач. През последното тримесечие делът на продадените имоти между 3 и 6 месеца се увеличава с 4%, за сметка на тези, реализирани за по-малко 1 месец. Най-много сделки – 28%, са сключени между първия и третия месец от обявяването на имота. Макар броят на сделките, осъществени чрез корекции на офертната цената, да не търпи съществена промяна –  малко над 50%, стойността на отстъпките леко се променя. Усеща се плавно покачването на сумите, които продавачите са склонни да свалят от офертната цена. Най-голям е делът на отстъпки в рамките на 5000 – 10 000 евро – 27%, който нараства с 2% спрямо 2017. Предоговарянията на суми между 10 000 и 20 000 евро и над 20 000 се увеличават с по 1% и представляват общо 9%. В типовото разделение на имотите двустайните и тристайните апартаменти са най-търгувани за разглеждания период. Общият им дял расте и заедно заемат почти 80% от всички сделки. Едностайните жилища се нареждат на третата позиция, а минимална промяна има при сделките с къщи, които изпреварват покупките на многостайни апартаменти спрямо 2017. Прогнозата на АДРЕС до края на годината е оптимистична. Въпреки, че от компанията очакват продължаващ спад на сделките и през следващото тримесечие, при правилно ценово позициониране на имотите, покупките ще продължат. „Продавачите трябва да преценяват внимателно офертните цени, защото клиентите по-трудно осъществяват покупки и предвиждат повече време за огледи, за да сключат най-добрата сделка за себе си.\", обяснява Павлов. По отношение на цените, от компанията очакват до края на 2018 г. нивата им да се задържат стабилни. Поскъпване може да има в предпочитаните райони и за определени жилища.", "date": "2018.10.03", "title": "Спад в броя на сделките с недвижими имоти, при ръст в цените"}
{"url": "http://standartnews.com/biznes/mitnichari_proverili_6_obekta_za_proizvodstvo_na_alkohol_otkrili_narusheniya_v_dva-376329.html", "text": "В момента Агенция „Митници\" проверява шест обекта - данъчни складове за производство на алкохол, като в следващите два месеца ще бъдат проверени и останалите обекти, в които се дестилира алкохол. При досегашните проверки са открити несъответствия с изискванията на ЗАДС и нормативните актове за неговото прилагане в два от данъчните складове, съобщи на брифинг днес заместник-директорът на Агенция „Митници\". В данъчен склад, находящ се в град Поморие, е установено наличието на 9 крана, монтирани върху дестилационни съоръжения. Крановете са поставени без одобрението на митническите органи, не се пломбирани и на съответните точки не са монтирани измервателни уреди. През крановете е установено, че изтича готова продукция - алкохол. Някои от крановете са с голям дебит - с експеримент митническите служители са доказали, че 5-литров съд се запълва за 45 секунди. В данъчен склад, находящ се в село Славянци, община Сунгурларе, митническите служители след извършен полеви експеримент по отношение средствата за измерване и контрол и данните, предавани от тях, установяват, че измервателният уред визуализира на дисплея си движение на акцизен продукт, но не натрупва информация за количеството на преминалия продукт. Т.е. на практика уредът не отчета и не предава данни към Агенция „Митници\" и това създава възможност да се извеждат акцизни стоки без да са отчетени и съответно без да се заплати акциз. За проверките са съставени протоколи. Предстои да бъдат изготвени становища и в зависимост от тежестта на нарушенията ще се предприемат съответните административни и административно наказателни мерки. Вече са наложени обезпечителни мерки на части от двата обекта, където се намират доказателствата. В останалите четири проверявани обекта, намиращи се в районите на Търговище, Долна Баня, Свиленград и Ловеч, не са открити съществени нарушения. Агенция „Митници\" прилага законовата процедура по един и същи начин към всички обекти, в които са установени нарушения, подчерта заместник-директорът на Агенция „Митници\" Юлиан Мирков.", "date": "2018.10.03", "title": "Митничари проверили 6 обекта за производство на алкохол, открили нарушения в два"}
{"url": "http://standartnews.com/sport/grigor_priklyuchi_s_avantyurata_si_v_kitay-376315.html", "text": "Григор Димитров приключи участието си на тенис турнира в китайската столица Пекин. Българинът допусна поражение във втория от сърбина Душан Лайович след 6-4, 2-6, 6-4. По този начин 27-годишният тенисист ще загуби доста точки за световната ранглиста, след като миналата година достигна до полуфиналите на надпреварата, където загуби от бъдещия шампион Рафаел Надал. Двубоят започна равностойно, но грешките на Димитров бяха твърде много. Именно те костваха на българина откриващата част, след като Лайович проби първо в деветия гейм, а след това с ас затвори първия сет в своя полза. Във втория поставеният под номер 3 в основната схема българин поведе рано с пробив за 2-0, но 55-ият в света върна пробива в следващия гейм. Последва нов брейк за осмия в света, а след това той спокойно завърши сета и вкара мача в трета решителна част. Там, противно на логиката, Лайович първи проби подаването на съперника за 3-1, но Григор се завърна в сета и мача веднага след това. Българинът обаче отново се пропука след воле в мрежата и двойна грешка, за да даде пробив аванс на сърбина отново в деветия гейм. Лайович сервира великолепно под напрежение и подобно на първия сет, затвори и срещата с ас. Следващият му съперник ще бъде определен от победителя в двойката Кайл Едмънд и Матео Беретини.", "date": "2018.10.03", "title": "Григор приключи с авантюрата си в Китай"}
{"url": "http://standartnews.com/svyat/rusiya_dostavi_parvite_protivoraketni_sistemi_s300_na_siriya-376310.html", "text": "Първите руски противоракетни системи С-300 вече са доставени на сирийската армия. Снабдяването на режима на Башар Асад с тези зенитни установки обезпокои силно Израел и САЩ. Преди дни израелският премиер призна, че за последните три години израелската авиация е нанесла около 200 удара по иранските части в Сирия, които се сражават на страната на правителствената армия. Новите ракетни установки са реална заплаха за самолетите, навлизащи във въздушното пространство на арабската страна. Москва успокои Израел, че С-300 са само за отбрана и не представляват заплаха за сигурността на еврейската държава.", "date": "2018.10.03", "title": "Русия достави първите противоракетни системи С-300 на Сирия"}
{"url": "http://standartnews.com/svyat/podozritelen_plik_e_bil_adresiran_do_tramp-376320.html", "text": "Подозрителен плик е бил адресиран до американския президент Доналд Тръмп, потвърди \"Сикрет сървис\", предаде Асошиейтед прес. Пликът, адресиран до Тръмп, не е бил получен в Белия дом, нито е влизал в президентската резиденция, заяви правоохранителната служба. Тя не каза какво е имало в плика, нито къде е бил получен той в в понеделник. Пентагонът разследва два плика, за които се подозира, че може да са съдържали рицин. Служители заявиха, че пликовете, получени в понеделник в пощенски отдел на Пентагона, са били адресирани до министъра на отбраната Джим Матис и командващия военноморските сили адмирал Джон Ричардсън. Пликовете са предадени на ФБР за по-нататъшен анализ.", "date": "2018.10.03", "title": "Подозрителен плик е бил адресиран до Тръмп"}
{"url": "http://standartnews.com/svyat/do_2050_stotitsi_milioni_afrikantsi_se_zaselvat_v_evropa-376318.html", "text": "Днес в Африка живеят 1,3 млрд. души, а през 2050 ще са двойно повече. Експерти прогнозират, че през следващите 32 години в Европа ще се заселят между 150 и 200 млн. африканци. Това развитие ще създаде сериозни проблеми. В момента на африканския континент живеят близо 1,4 милиарда души, а след 32 години броят им почти ще се удвои. Ако този демографски ръст не е съпроводен с бърз икономически растеж, бедността ще се разпространи като епидемия в цяла Африка. Според последното проучване на фондацията на Бил и Мелинда Гейтс, през 2050 година близо 40% от крайно бездните хора в света ще живеят в две африкански държави - Нигерия и Конго. Днес населението на Нигерия наброява 190 милиона, а всяка нигерийка ражда средно по 5 деца. Очаква се през 2040 година там да живеят 400 милиона души. В Конго в момента живеят около 80 милиона души, а до две десетилетия населението там ще достигне 200 милиона. На този фон известният познавач на Африка Стивън Смит, преподавател в университета \"Дюк\" в САЩ, шокира европейската общественост с една прогноза: през 2050 година в Европа ще са се преселили между 150 и 200 милиона африканци. Тези дни в Германия излиза неговата книга \"Към Европа! Младата Африка на път към Стария континент\", която лично френският президент Еманюел Макрон обяви за ключово четиво. Пред германския седмичник \"Ди Цайт\" 61-годишният учен казва: \"На Германия ѝ е трудно да се погрижи дори за мигрантите, които вече са тук. Същото важи и за Франция. От всичко това печелят политиците-популисти. И никой не мисли за онова, което ни очаква в бъдеще.\" Стивън Смит твърди, че през 2050 година числеността на африканците ще достигне 2,5 милиарда. \"Това ще бъде едно много младо население - две трети от хората ще са на възраст под 30 години. А броят на западноевропейците към този момент ще се е свил до 450 милиона. Тези голи числа вече предполагат, че миграционният натиск ще бъде чудовищен\", казва Смит пред германското издание. Той признава, че за него като американец е голяма изненада, че европейците игнорират демографското развитие. \"Всеки, който прекара известно време в Африка, може ясно да го разпознае. И днес 40% от африканците са под 15-годишна възраст. Трябва да обмислим последствията от това. (...) Традиционната Африка вече я няма, днешните млади хора там изобщо вече не зачитат ценностите и правилата от миналото. Днес техните идеали идват от външния свят, чрез сателитната телевизия и интернет. В Африка е във възход една средна класа, която днес наброява около 150 милиона, а след 30 години ще бъде четири пъти по-многочислена. И тази средна класа ще стори онова, което - при сходни обстоятелства - би сторил всеки на нейно място: ще се изсели.\" Стивън Смит припомня, че когато през 19-ти век в Европа икономическият растеж изостана от демографския, близо 60 милиона европейци се изселиха в САЩ. Според него, не е вярно това, че днес африканците бягат от родните си страни заради мизерията. \"Всъщност риска да тръгнат към Европа поемат само онези, които са в по-добра позиция. Те са най-смелите в рамките на едно гигантско африканско преселение, което започва в селата, води към най-близкия град, оттам към столицата, след това към регионалната метрополия, а накрая - към Европа. (...) На фона на демографската експлозия дори най-почтеното африканско правителство не би било в състояние да построи достатъчно пътища, училища и болници, за да бъде в крак с ръста на населението. Уравновесяването на постоколониална Африка е задача, която няма решение\", убеден е експертът. Проучването на фондацията \"Бил и Мелинда Гейтс\" за ръста на африканското население също стига до тревожни изводи. Неговите автори препоръчват по-сериозни мерки за ограничаване на раждаемостта.", "date": "2018.10.03", "title": "До 2050 стотици милиони африканци се заселват в Европа"}
{"url": "http://standartnews.com/balgariya/volya_nayveroyatno_nyama_da_podkrepi_vota_na_nedoverie_za_zdraveopazvaneto-376330.html", "text": "Ние по-скоро ще подкрепим, ако има някакви идеи, които да подобрят здравеопазването, но най-вероятно няма да подкрепим чисто формално самия вот на недоверие, защото такава подкрепа евентуално би пратила страната в хаос, което по никакъв начин не би допринесло за решаване на проблемите в здравеопазването. Това заяви пред репортери в парламента лидерът на \"Воля\" Веселин Марешки по повод подготвяния от БСП вот на недоверие за здравеопазването. Той  отбеляза, че това все още не е обсъждано от парламентарната група на \"Воля\". На въпрос Марешки информира, че парламентарната група на \"Воля\" ще подкрепи кандидатурата на Красимир Влахов за конституционен съдия. По-рано днес представители на \"Воля\" се срещнаха с  Влахов в парламента. Лидерът на \"Воля\" посочи, че професионалният път и  качества на Влахов са респектиращи и  той е минал от най-ниските до най-високите нива в системата.", "date": "2018.10.03", "title": "Воля най-вероятно няма да подкрепи вота на недоверие за здравеопазването"}
{"url": "http://standartnews.com/svyat/zemetresenie_s_magnitud_33_razlyulya_iztochna_turtsiya-376319.html", "text": "Земетресение с магнитуд 3,3 по скалата на Рихтер е регистрирано снощи в 20:56 часа в Източна Турция. Това съобщиха от сеизмичната обсерватория Кандили към университета \"Боазичи\" и от Института за изследване на земетресенията, цитирани от CNNTurk. Епицентърът на труса е регистриран в близост до село Чайчатъ, община Варто, провинция Муш. По първоначални сведения няма пострадали или разрушения.", "date": "2018.10.03", "title": "Земетресение с магнитуд 3,3 разлюля Източна Турция"}
{"url": "http://standartnews.com/balgariya/pravyat_speshna_proverka_v_tsentara_po_hemodializa_vav_vidin-376328.html", "text": "Министърът на здравеопазването Кирил Ананиев разпореди незабавна проверка в Центъра по хемодиализа във Видин. Заместникът му д-р Бойко Пенков пътува за Видин, за да провери на място каква е ситуацията, съобщиха от правителствената пресслужба. Създадена е организация пациентите от Видин да бъдат транспортирани безплатно до лечебните заведения в Монтана и Лом. В близките дни Министерството на здравеопазването ще предостави 180 000 лв. на болницата във Видин за закупуване на хемодиализни апарати, легла и водопочистваща система. Средствата са осигурени от Министерския съвет в края на септември т.г. Вчера стана ясно, че Центърът за хемодиализа във Видинската болница работи в авариен режим, а той е единствен за цялата област. Причината е, че повреда в апаратурата за пречистване на водата. На пациентите се извършва хемодиализа, но има риск от усложнения. По информация на директора на лечебното заведение, аварията ще бъде отстранена до края на седмицата и от понеделник апаратът ще работи.", "date": "2018.10.03", "title": "Правят спешна проверка в Центъра по хемодиализа във Видин"}
{"url": "http://standartnews.com/balgariya/piyan_shofyor_blasna_11godishno_dete-376317.html", "text": "Тежка катастрофа с пострадало дете е станала снощи около 19.50 ч. на кръстовище във врачанското село Търнак. Лек автомобил „Нисан Х-Трейл\", управляван от 59-годишен мъж от София, блъснал 11-годишно момиче от Търнак. Детето е транспортирано до Центъра за спешна медицинска помощ в Бяла Слатина. След преглед е откарано за лечение в болницата в Плевен. Пробата за алкохол на водача е положителна -1,48 промила. Мъжът е задържан в Районното управление в Бяла Слатина. Образувано е досъдебно производство.", "date": "2018.10.03", "title": "Пиян шофьор блъсна 11-годишно дете"}
{"url": "http://standartnews.com/balgariya/desetki_kashti_zastrasheni_ot_propadane_v_burgaskiya_kvartal_sarafovo-376313.html", "text": "След проливните дъждове по морето, най-сериозни са щетите в Бургаско. Ново свлачище се активизира в квартал \"Сарафово\", а в понеделник пропадна и част от моста към летището. Десетки семейства, които обитават къщи само на няколко метра от срутената земна маса, се страхуват, че домовете им може да рухнат. През последните няколко дни в района се изляха над 100 л/км.м дъжд. Свлачището съществува от 10 години. По думите на жителите по улиците няма достатъчно шахти, които да ги отводняват. Водата тръгва в посока към морето и наводнява мазета и приземни етажи. Крайбрежната улица \"Черно море\" също е засегната. Изградено е отводнително съоръжение, но то не работи достатъчно добре. На места канавката е запушена и не функционира. Местните се притесняват, че при следващ порой оградите на къщите им ще бъдат съборени от водата. Между 5 и 6 метра от земната повърхност пред къщите вече е паднала. Подавани са сигнали и жалби към общината в Бургас, но до момента няма резултат от тях. По думи на жителите е нужна и намеса на държавата. \"Контролът върху свлачищата се извършва от Министерството на регионалното развитие. Общината също участва в този процес, за да изпълни предписаните мерки. Ние подкрепяме притесненията на хората\", заяви заместник-кметът по строителството, инвестициите и регионалното развитие инж. Чанка Коралска. Подготвено е и писмо до регионалното министерство, в което се изисква свикване на спешна комисия. От общината са в готовност да извършат аварийни мерки, ако те са необходими. По думите на инж. Коралска се планира и реализацията на проект за трайно брегоукрепване на свлачищната територия.", "date": "2018.10.03", "title": "Десетки къщи застрашени от пропадане в бургаския квартал \"Сарафово\""}
{"url": "http://standartnews.com/balgariya/parvanov_tryabva_da_predlozhim_radev_i_borisov_za_nobelova_nagrada_ako_gi_vidim_zaedno-376314.html", "text": "Аз съм бил критичен, и към Росен Плевнелиев, и към Румен Радев, но това трябва да бъде президентски дебат и да бъде критика по политики. Не трябва да се преминава границата на добрия тон. Това заяви президентът Георги Първанов в коментар на изказването на президента Росен Плевнелиев, в което той твърди, че настоящият държавен глава се е провалил напълно във външнополитически план. \"Имаше усещането за външнополитическа изолация на Румен Радев по време на европредседателството, но вярвам, че той постепенно ще излезе от нея\", каза още Първанов по бТВ. \"Определено президентът Радев се опитва да изпълнява ролята на незаобиколим вътрешнополитически фактор по различни поводи. Трябва да предложим Румен Радев и Бойко Борисов за Нобелова награда, ако ги видим заедно, защото май от месеци не сме ги виждали един до друг. Нужно е единение между президента и премиера\", допълни президентът в периода 2002-2012 година. \"Реферeндумът в Македония, който за мен е неуспешен, катализира нестабилността в страната.  Тези над 60%, които не са отишли до урните, са срещу предложението за промяна на името на Македония, а не срещу желанието на страната да влезе в ЕС\", коментира още Първанов. \"Сега е моментът да вземем инициативата. Северна Македония няма да я бъда. Нека България да поеме инициативата и да се приеме първоначалното име на Република Македония - това, с което и ние сме я приели\", каза още Георги Първанов. \"Стратезите сгрешиха, като обявиха Македония за фронтова държава\", уточни президентът на България в периода 2002-2012 година. \"През 2012 година и аз, и премиерът Борисов бяхме против името Северна Македония. Сега ние в АБВ бяхме категорично против името Северна Македония\", каза още президентът. \"В Скопие не са спирали да си присвояват българска история\", отсече той.", "date": "2018.10.03", "title": "Първанов: Трябва да предложим Радев и Борисов за Нобелова награда, ако ги видим заедно"}
{"url": "http://standartnews.com/balgariya/darzhavata_da_plashta_parvite_tri_dni_pri_bolnichni_iska_biznesat-376309.html", "text": "Държавата да плаща първите три дни при болнични. За тази промяна в законодателството настояват от бизнеса. Причината – продължаващата порочна практика на голяма част от служителите у нас да удължат отпуската си с болнични. Над 10 % от работодателите  у нас смятат, че порочната практика им се отразява негативно. Това показва и анализ на Търговско промишлената палата. Само за миналата година са изплатени болнични за над 486 милиона лева. Справка в националната статистика показва, че за първите шест месеца от тази те надхвърлят 261 милиона. В момента работодателите плащат 70% от осигурителния доход през първите три дни, а от четвъртия НОИ поема по 80 на сто. Настоящият модел на заплащане на болничните влезе в сила от 2010 г., като преди това работодателите плащаха само за първия ден от болничния.", "date": "2018.10.03", "title": "Държавата да плаща първите три дни при болнични иска бизнесът"}
{"url": "http://standartnews.com/balgariya/ochakvat_ni_tipichno_esenni_dni_do_kraya_na_sedmitsata-376316.html", "text": "В сутрешните часове на места в котловините на Западна България и в югоизточните райони има условия за образуване на ниска облачност или мъгла. Ще духа слаб в Дунавската равнина и Източна България до умерен вятър от запад-северозапад. Минималните температури ще са между 8 и 13 градуса, максималните ще са предимно между 20 и 25 градуса. Над Северна България през деня ще преобладава слънчево време, сочи прогнозата на НИМХ. Над Черноморието ще има променлива облачност, по-значителна по южното крайбрежие, но вероятността за валежи е много малка. Ще духа слаб до умерен вятър от запад-северозапад. Максималните температури ще са 20-22 градуса. Температурата на морската вода е 19-21 градуса. Вълнението на морето ще е 1-2 бала. Над планините ще има променлива облачност, по-значителна над масивите в Южна България, но само на отделни места ще превали слабо. Ще духа умерен до силен, по най-високите части временно бурен вятър от запад-северозапад. Максималната температура на височина 1200 метра ще е около 16 градуса, на 2000 метра - около 10 градуса. В четвъртък ще има променлива облачност, на отделни места в Рило-Родопската област е възможно слабо и за кратко да превали. Ще духа слаб до умерен вятър от запад-северозапад и дневните температури слабо ще се понижат, минималните ще останат без съществена промяна. В петък ще преобладава слънчево време. По-значителни увеличения на облачността ще има над Източна България, но вероятността за валежи е малка. Вятърът ще се ориентира от изток-югоизток, ще бъде слаб до умерен, в Югозападна България ще е почти тихо. Сутрешните температури ще се понижат, дневните ще останат предимно между 18 и 23 градуса.", "date": "2018.10.03", "title": "Очакват ни типично есенни дни до края на седмицата"}
{"url": "http://standartnews.com/balgariya/rodninite_na_postradaliya_ot_padnala_mazilka_v_kazanlak_shte_tarsyat_pravata_si_v_sada-376311.html", "text": "„Баща ми е не е добре нито физически, нито психически. Ще търсим правата си в съда\". Това каза пред bTV дъщерята на 72-годишният мъж, който пострада от паднала мазилка от поликлиника в Казанлък. Възрастният мъж е бил на пейка до сградата, когато е паднала част от фасадата. Той е в болница със счупен крак и наранявания по главата. По думите на дъщеря му е имало проблем и с настаняването му в лечебно заведение. Първо бил закаран от линейка в болница „Тракия\" но там нямало неврохирург. После го откарали в Окръжна болница и там го приели. Поликлиниката в Казанлък е строена през 70-те години на минали век. Около 40 години ремонт на сградата не е правен. Стопанин на постройката  е търговско дружество със 100% процента общински капитал. По закон това дружество като юридическо лице отговаря за стопанисването и поддръжката на сградата. Ние имаме ангажимент да стопанисваме и ремонтираме сградата, доколкото ни стигат силите, каза управителят на дружеството Петър Лучев. Той уточни, че при обследвания на сградата досега никой не е предупредил за опасност от падане на мазилка. Лучев каза още, че предстои саниране на сградата по програмата за енергийна ефективност.", "date": "2018.10.03", "title": "Роднините на пострадалия от паднала мазилка в Казанлък ще търсят правата си в съда"}
{"url": "http://standartnews.com/balgariya/administrativniyat_sad_otmeni_zapechatvaneto_na_hotel_marinela-376321.html", "text": "С определение от 1 октомври Административен съд–София град отмени наложената от НАП мярка „запечатване\" на хотел Маринела, съобщиха от дружеството. Съгласно мотивите в определението на АССГ, изложените от органите на НАП мотиви за „запечатването\" на хотела са абстрактни и не представляват основания за предварителното изпълнение на ПАМ „запечатване на обекта\". Съдът посочва още, че от издадената от органите на НАП заповед не става ясно „...как несъхранявайки свидетелство за регистрация на ИАСУТД в обекта „търговецът е създал пречки пред контролните органи да извършват цялостна проверка за установяване и проследяване правилното и законосъобразно регистриране и отчитане на осъществените продажби за съответния период\", който период изобщо не е бил уточнен, допълнително се пояснява в акта на съда. След постановяване на определението на съда, органите на НАП са задължени незабавно да премахнат всички съобщения за запечатване на обекта. Всички обекти в хотел Маринела работят без ограничения. Хотелът може да бъде резервиран, чрез глобалните и локални канали за резервиране на хотелско настаняване, както и чрез уебстраницата на Хотел Маринела София и директните телефони за резервации. В сила остават групови и корпоративни договорки за настаняване, както и договори за организиране на мероприятия. Благодарим на нашите партньори за разбирането и лоялността. Продължаваме да следваме високите стандарти на марката. Фокусът на всичко, което правим са нашите гости, казват от хотел Маринела.", "date": "2018.10.03", "title": "Административният съд отмени „запечатването“ на хотел Маринела"}
{"url": "http://standartnews.com/balgariya/volya_predlaga_referendum_za_kupuvaneto_na_novi_boyni_samoleti-376322.html", "text": "Лидерът на \"Воля\" и зам.-председател на парламента Веселин Марешки предложи да бъде иницииран референдум за това дали да се закупуват нови бойни самолети, поиска НС да приеме декларация във връзка с резултатите от допитването в Македония, провело се в неделя. Като припомни за двата референдума в България (за строителството на втора атомна централа и за промяна на изборната система) и наблегна, че резултатите не са били признати за валидни заради недостиг на минимален брой гласове, на този фон, по думите му, и на това, което се случва у нас, звучало нелепо изказване на външния министър Екатерина Захариева след допитването в Македония. Понеже всички сега си мълчим - управляващи, опозиция, патриоти, излиза, че \"този пасквил \" е позиция на цялата държава, още повече че две трети от македонците казаха \"не\", изтъкна от парламентарната трибуна Марешки. Това е и аргументът му да поиска НС да излезе с декларация, с която \"да бъдем последователни в нашите решения\", \"да кажем, че резултатът наказва самозабравилите се политици в Македония\", както и че подкрепяме пътя на Скопие за отстояване на националните интереси на държавата. Лидерът на \"Воля\" поднови и идеята си за референдум за закупуването на нови бойни самолети. Парите за изтребителите можели да бъдат дадени за здравеопазване, в което са едни от най-големите проблеми у нас. Мотивирайки предложението, Марешки сметна, че ако бъдат удържани по 12 лв. допълнително за здраве на всеки, ще се съберат около 400-500 млн. лв.  годишно и това, според здравното министерство, би решило голяма част от проблемите в сектора. Но, подчерта зам.-председателят на парламента, ако само един от най-големите проблеми може да бъде решен с тези 400-500 млн. годишно, се натрапва ясното решение, че трябва да спрем грабителската сделка за закупуването на няколко самолета и с тези пари да решаваме проблеми в здравеопазването.", "date": "2018.10.03", "title": "Воля предлага референдум за купуването на нови бойни самолети"}
{"url": "http://standartnews.com/balgariya/tsvetanov_uchastva_v_sreshta_na_upravitelniya_savet_na_evropol_v_haga-376327.html", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов участва в среща на управителния съвет на Европол в Хага, съобщи пресцентърът на Народното събрание. Цветанов бе поканен на срещата в като представител на Съвместната група за парламентарен контрол на Европол (СГПК) в УС на Европол, за какъвто бе избран с консенсус на последната среща на Групата в Брюксел на 24 и 25 септември 2018 г. Пред Управителния съвет Цветанов сподели приоритетите в работата на Групата, която представлява делегации от всички национални парламенти и Европейския парламент. В изказването си председателят на Комисията по вътрешна сигурност и обществен ред подчерта, че доброто сътрудничество между СГПК и ръководството на Европол е още една възможност за повишаване на легитимността на агенцията, както и за засилване на разбирането и респекта към изключително важната работа, която тя извършва в името на сигурността на европейските граждани. Преди срещата на Управителния съвет на Европол, Цветанов бе посрещнат в централата на Агенцията от председателя на Управителния съвет Прит Паркна. Двамата имаха работна среща с участието на изпълнителния директор Катрин де Бол и представители на секретариата на Управителния съвет и на Агенцията. В разговора участва и представител на Европейската комисия, както и номинираният за бъдещ председател на Управителния съвет на Европол. На срещата Катрин де Бол и Прит Паркна изразиха задоволство от избирането на Цветанов за представител на СГПК в УС на Европол. Двамата споделиха убеждението, че богатият професионален опит на Цветан Цветанов в сферата на правоприлагането ще допринесе значително за ефективността, легитимността и отчетността на Агенцията, се казва в съобщението на пресцентъра на НС.", "date": "2018.10.03", "title": "Цветанов участва в среща на управителния съвет на Европол в Хага"}
{"url": "http://standartnews.com/balgariya/naydobrite_lekari_ot_balgariya_i_sveta_shte_preglezhdat_i_konsultirat_bezplatno_v_ndk_po_vreme_na_expo_hospitals-376332.html", "text": "Рядка по рода си възможност за среща с някои от най-добрите специалисти на здравеопазването в Европа, с използваните от тях технологии и с възможностите за здравен туризъм, предлага провеждащото се на 6 и 7 октомври в Националния дворец на културата (НДК) в София изложение Expo Hospitals 2018. Това първо в категорията си признание за важността на здравните заведения в нашия живот ще бъде официално открито в 11 ч. на 6 октомври в централното фоайе на НДК. Всяко начало е трудно, а желанието на организатора г-жа Ива Панева-Стърнад да подсигурят безплатни консултации и здравни съвети от най-добри експерти в здравната сфера в Европа, ги е принудило да ограничат площта на изложението и броя на участниците в него, което обаче не е за сметка на качеството. Входът за форума е безплатен, а също и срещата с всеки от българските и чуждестранни участници. Като съчетава страстта към медицинските технологиите и услуги с истински поглед върху системата на болниците и други заведения, имащо отношение към медицината, Expo Hospitals 2018 си поставя амбициозната задача да превърне желанието на лекарите да помагат и волята на пациентите за качествен живот в съчетание на дух и практики. Модерните технологии и продукти, използвани в медицината, отговарят на предизвикателствата в тази сфера на науката и практиката. Те подобряват безопасността на пациентите, повишават ефективността на леченията и другите форми на терапия, поддържат качеството на живот на хората и осигуряват техния комфорт. Преглед на програмата на изложението показва например, че посетителите ще имат редкия шанс за безплатна консултация с водещи български дерматолози от клиника Derma-Act. Представители на клиниката ще преглеждат на място с уникален апарат VISIA, показващ проблеми на кожата на лицето, които може да се проявят до 7 години напред в бъдещето. Същевременно ще предложат и възможности за предотвратяването им. Благодарение на техниката и експертността лекарят-дерматолог може да разполага с информация за шестте основни проблема, от които кожата на пациента евентуално би страдала: бръчки, пъпки, пори, неравномерен тен, наличие на бактерии в порите, и пигментни петна от прекомерно излагане на слънце. Също без никаква мисъл за заплащане ще преминат и прегледите на Очна клиника „Ресбиомед\", които ще изследват състоянието на зрението на посетителите с единствения в България апарат с марка CLEARPATH DS 120, който може да открива и захарен диабет от тип 2 до 7 години преди появата на клинична картина. В последно време у нас особено чувствителен е дебатът за състоянието на здравната услуга и затова по какви правила тя да се заплаща, за да бъде най-справедлива за пациента. Каква по-добра възможност за гостите на изложението от това да се срещнат с професионалистите на компанията „Дженерали Застраховане\"? Застрахователят пък ще има своя шанс да тества продуктите си в подобна среда, където се събират повече хора. Дошлите в централното фоайе на НДК в събота и неделя ще получат консултация какъв най-подходящ медицински застрахователен продукт биха могли да подберат за себе си и семействата си. „Медицинска Застраховка Закрила\" например предлага възможност за високи инвестиции в здравето. Застрахователен пакет „Алтернативно лечение\" пък може да се сключи като допълнително покритие към „Закрила\" и да обхване извършените в периода на застрахователното покритие разходи за здравни услуги и/или стоки, произтичащи от заболяване или вследствие на злополука и свързани с упражнени спрямо застрахования, неконвенционални методи за благоприятно въздействие върху индивидуалното здраве, както и някои стоки и т.н. останалото – на изложението... Безплатни консултации ще дават ортопеди, гинеколози, гастроентеролог и офталмолог от известната и престижна болница „Света София\" в столицата, която съвсем скоро ще открие и високотехнологичния си нов корпус. А сред най-интересните техники, които ще бъдат разкрити в рамките на Експо Хоспитал 2018, е оперативното лечение на диабет тип 2. По този случай в София ще пристигне д-р Турул Демирел от Турция, който има частна практика и прави уникалната операция за лечение на много разпространената, особено сред възрастните хора, диагноза на захарната болест. Също от Турция ще се представи доц. д-р Зафер Токташ – един от най-видните неврохирурзи. Д-р Токташ е признат за водещо име в лечението на мозъчни тумори и гръбначни заболявания. VitaYana Holistic & Yoga Studio e холистичен център посветен на здравната превенция. Алтернативният подход към заболяванията и неразпложоненията при хората е едно от модерните направления, прилагани като добавка към медицинската грижа. Споменатият център предлага персонални терапевтични йога практики и виброфит терапия насочени към цялостно физическо укрепване на тялото. Изготвят персонален хранителен план на база генетичен тест и ДНК анализ. А генетичните им изследвания откриват още диабет тип 2, остеопороза и ревматизъм, злокачествени тумори; сърдечно-съдови заболявания, инсулинова резистентност, наднормено тегло и затлъстяване, реакция към храни и др. Адеа център ЕЕГ-биофийдбек съществува от 2005 година и се занимава активно с неврологичния метод. Те за първи път ще представят на изложението иновативен медицински метод за „обратната връзка\" от стимулиране на централна нервна система. Това е метод, които дава възможност за саморегулация на биологичните процеси. Всички предлагани от Биогенис продукти пък са специално насочени към жизненоважните за хората елементи – въздух и вода. Посетителите на изложението ще могат да получат информация за продукти за пречистване на въздух и вода. Те са малко, но важно, начало към по-добрия живот и доверен помощник във всеки модерен дом. Участва още медико-диагностична лаборатория „Д-р Ноневи\", оборудвана с най-съвременна апаратура, с модерна информационна система и други особености, позволяващи качествено, бързо и точно изпълнение на изследванията и получаване на резултатите в удобно за пациента време и  по предпочитан от вас начин: на място, по факс, чрез sms, по e-mail или директно от интернет на страницата на лабораторията с индивидуална парола. Още много други специалисти ще очакват посетителите на Expo Hospitals 2018, за да ги информират за иновативни диагностики и методи на лечение. Участниците в изложението Expo Hospitals 2018 са разположени по щандовете както следва: 1. Medical Karaci - Болници в Турция: Liv Hospital KOÇ University Hospital American Hospital Memorial Hospitals Group Associate Professor Tuğrul Demirel Irmet Hospital Romatem Hospitals Group Okan University Hospital BATIGOZ Reyap Hospital Tanfer Clinic Medipol Mega University Hospital Yeditepe University Hospitals Medical Park Hospitals Group Medicana Hospitals Group Болници в Европа: Medical Karaci Partners Clinica Universidad de Navarra Spain Clinica Irema Spain Cellthera Clinic Czheh Republic ISCARE Clinic Czheh Republic Reuth hospital Israel BioTexCom Clinic Ukraine Anova IRM Stem Cell Center Germany NM Genomix Bulgaria Vitus Prostate Center Germany Swiss Medica Clinic Sarbia International Clinic Dr. Vorobiev Sarbia 2. Derma-Act 3. МБАЛ \"Света София\" 4. Дженерали Застраховане АД и Дженерали Закрила Медико-Дентален Център 5. Фондация \"Майки за донорството\" 6. Очна клиника РЕСБИОМЕД 7. Адеа център ЕЕГ– биофийдбек 8. Биогенис 9. Медико-диагностична лаборатория „Д-р Ноневи\" 10. VitaYana Holistic", "date": "2018.10.03", "title": "Най-добрите лекари от България и света ще преглеждат и консултират безплатно в НДК по време на Expo Hospitals"}
{"url": "http://standartnews.com/balgariya/gerb_sa_vazmuteni_za_prav_pat_v_parlamentarnata_istoriya_imame_vot_za_namereniya-376323.html", "text": "За пръв път в парламентарната история имаме вот за намерения - намерения, които са резултат от решение на Народното събрание, коментира пред журналисти председателят на парламентарната здравна комисия Даниела Дариткова (ГЕРБ) по повод подготвяния от БСП вот на недоверие за здравеопазването. Дариткова припомни, че парламентът е задължил министъра на здравеопазването със свое решение да предложи концепция за усъвършенстване на здравноосигурителния модел и    министърът е изпълнил това решение. Тя уточни, че следващата седмица предстои дискусия в комисията по здравеопазване за вариантите за развитие на здравноосигурителния модел. Имаше широко обществено обсъждане преди това, защото с решението на НС сме задължили министъра да направи такова и да ни запознае с резултатите от него, имаше и социологически проучвания, обясни Дариткова. Смятам, че дебатът е важен и трябва да се състои, а иначе парламентарната опозиция намира своите възможни варианти за решение за това как да докаже своето присъствие, най-вероятно колегите искат дебат за вот на недоверие, а не дебат за усъвършенстване на здравноосигурителния модел, допълни тя. Дариткова посочи, че тепърва предстоят още дискусии. Ние не сме избрали модел, който да се реализира, не бива да се плашат българските граждани, че ще им се налага да плащат повече пари, коментира още председателят на здравната комисия. Анализираме фактите, че българското здравеопазване в този му вид не може да си позволи да се развива така, че да може да навлиза в нови терапии, нови технологии за лечение в рамките на този осигурителен модел, обясни тя. Надявам се, че ще има разум в пленарната зала и смятам, че народните представители от повечето политически сили ще подкрепят Министерството на здравеопазването и министъра в намерението му да реализира реформа, отбеляза Дариткова. Разглеждам вота на недоверие като оправяне на вътрешнопартийни отношения в БСП, коментира пред журналисти в парламента лидерът на \"Атака\" и председател на ПГ \"Обединени патриоти\" Волен Сидеров. Няма лошо, опозицията трябва да е хомогенна, защото здрава опозиция-здраво управление, но не знам дали само с един вот ще си оправят вътрешнопартийните отношения, може би ще им трябват два-три вота, допълни Сидеров. Според него самата тема на вота е неподходящо подбрана, защото точно сега започват реформи и реални промени в тази област. В момента, в който се предлага нещо добро, се атакува точно тази сфера, което говори за неадекватност, смята той.", "date": "2018.10.03", "title": "ГЕРБ са възмутени: За пръв път в парламентарната история имаме вот за намерения"}
{"url": "http://standartnews.com/balgariya/mustafa_karadaya_kaza_che_ne_sa_tarseni_za_konsultatsii_za_vot_na_nedoverie-376324.html", "text": "ДПС все още не са търсени за консултации за вот на недоверие. Това каза лидерът на Движението Мустафа Карадайъ пред репортери в парламента. Ние сме опозиция в 44-ото Народно събрание и това предпоставя определено поведение, но има две неща, които мисля, че е нужно да се кажат - не сме видели все още мотивите на вота на недоверие, трябва да ги видим и тогава да ги коментираме, второ, все още не сме търсени за консултации за вот на недоверие, посочи той в отговор на въпрос за подготвяния от БСП вот. ДПС се срещна по-рано днес с кандидата за конституционен съдия Красимир Влахов. Много сме доволни от проведената среща и от позициите, изразени от Влахов, коментира Карадайъ след срещата и уточни, че на заседание на парламентарната група на движението ще се вземе решение дали кандидатурата да бъде подкрепена.", "date": "2018.10.03", "title": "Мустафа Карадайъ, каза, че не са търсени за консултации за вот на недоверие"}
{"url": "http://standartnews.com/balgariya/bsp_gerb_sa_nesposobni_da_predlozhat_kachestveno_nov_model_na_zdraveopazvane-376325.html", "text": "Успешен ще е вот, в който стане ясно, че ГЕРБ са неспособни да предложат качествено нов модел на здравеопазване, а вместо това предлагат да се наливат пари в една система, която всички констатират, че е пробита. Успешен ще е и вот, в който прозвучи, че има и алтернатива, път напред, математическите изчисления не ни интересуват. Това коментира пред медиите в парламента Крум Зарков от БСП във връзка с обявеното в края на миналата седмица намерение на групата на левицата да поиска вот на недоверие заради здравеопазването. В момента здравните специалисти на левицата работели по мотивите, щели да са готови до края на седмицата и в първите дни на идната да бъдат внесени в парламента. Зарков уточни, че няма да се консултират с други политически сили, в частност с ДПС, а ще внесат ясни аргументи, както и алтернативата на столетницата за друг вид система на здравеопазване, всеки, който се \"познае\" в тях, е добре дошъл да ги подкрепи. БСП ще разгледа с внимание единствената кандидатура от квотата на НС за съдия в Конституционния съд, увери също Крум Зарков. Номинацията трябва да бъде гласувана в пленарната зала тази седмица.", "date": "2018.10.03", "title": "БСП: ГЕРБ са неспособни да предложат качествено нов модел на здравеопазване"}
{"url": "http://standartnews.com/balgariya/kabinetat_predlaga_promeni_v_nakazatelniya_i_nakazatelnoprotsesualniya_kodeksi-376326.html", "text": "Правителството прие пакет от законодателни промени, свързани с ефективното изпълнение на присъди относно конфискация на имущество, придобито от престъпна дейност, както и за противодействие на противозаконното отнемане на моторни превозни средства (МПС), съобщава пресцентърът на МС. Законопроектът за промени в Наказателния кодекс прецизира уредбата относно превенцията срещу противозаконно отнемане на МПС. В чл. 195, ал. 1 на НК се създава т. 12 за квалифициран състав на кражба, когато деецът с обективните си действия е демонстрирал намерение противозаконно да присвои МПС и да се разпорежда с него, като със своя вещ. Предлага се още приготовлението към кражба на МПС да се наказва като самостоятелно престъпление. Отпада предвидената възможност за налагане на алтернативното наказание глоба в случаите на противозаконно проникване в чуждо МПС. Това е мотивирано с високата степен на обществена опасност на тези престъпления, което се обуславя както от значителната стойност на отнетата движима вещ, така и от факта, че много често отнетото МПС се използва при извършването на други престъпления. С промените се предвижда още пряката и непряка облага, придобити чрез престъплението, да се отнемат в полза на държавата, ако не подлежи на връщане или възстановяване. А в случаите, когато тя липсва или е отчуждена, да се присъжда нейната равностойност. Въвеждането на мярката е в изпълнение на изискванията на Директива 2014/42/ЕС на Европейския парламент и на Съвета за обезпечаване и конфискация на средства и облаги от престъпна дейност в ЕС. Тя цели създаване на реална възможност не само за признаване, но и за ефективно изпълнение на наказателните присъди в частта им относно конфискация на имущество, придобито от престъпна дейност. За вземане на мерки, гарантиращи адекватно управление на обезпечено имущество с цел евентуална последваща конфискация, се предлагат промени в Наказателно-процесуалния кодекс (НПК). Те предвиждат имуществото, обезпечено по реда на чл. 72 от НПК с цел конфискация или отнемане на вещи в полза на държавата, да се управлява от Комисията за противодействие на корупцията и за отнемане на незаконно придобитото имущество. Във връзка с транспонирането на Директива 2013/48/ЕС за установяване минимални правила относно правото на достъп до адвокат в наказателното производство и в производството по изпълнение на европейска заповед за арест, с проектозаконът се уреждат по-подробно правата на лицата при задържане и обвиняемите в наказателното производство, и правата на лицата в производствата по изпълнение на европейска заповед за арест и на издирваните по Закона за екстрадицията и Европейската заповед за арест, пише в съобщението.", "date": "2018.10.03", "title": "Кабинетът предлага промени в Наказателния и Наказателно-процесуалния кодекси"}
{"url": "http://standartnews.com/balgariya/videokameri_zasneli_cheren_dzhip_s_koyto_izbyagali_streltsite_ot_kv_strelbishte-376308.html", "text": "Охранител от фитнес зала, която се намира в близост до мястото на снощната стрелба в столичния квартал \"Стрелбище\", се престраши да разкаже какво е видял. Той е бил на работа, когато все още неизвестен брой нападатели опитаха да убият криминално проявените Ивайло Богданов и Божидар Лоански, но успяха само да ги ранят. \"Чухме 4-5 изстрела и излязохме да видим какво става навън. Мина един черен джип. Дойде раненият и падна на 2-3 метра от фитнеса. Само каза \"Умирам\". Състоянието му беше много тежко. Личеше си, че е прострелян\", разказа пред \"Нова телевизия\" охранителят. Той добави, че раненият е бил с куче, но екипът на Спешна помощ не е позволил животното да бъде качено в линейката въпреки молбите на пострадалия. \"Не съм виждал този човек в района досега. Когато са се разминавали пеша, другият е започнал да стреля. Имаше един черен джип, който мина бързо, а след това дойде раненият\", свидетелства охранителят от фитнеса. На въпрос дали е сигурен, че джипът е свързан с престъплението, той отговори: \"Според камерите, които гледахме - да. Този е бил. Той беше спрял и няма 2 минути - потегли. Чак след това разбрах, че имало и втори прострелян.\" Свидетелят каза, че видеозаписите са били иззети от разследващите, но на тях не се вижда самата стрелба. Неофициално от полицията съобщиха, че издирват двама заподозрени, но в зависимост от събраните доказтателства, техният брой може да се промени. Имената на двамата простреляни са Ивайло Богданов и Божидар Лоански. Единият е на 38 години с прякор Жирафа, а другият - на 26 с прозвище П*тк*та. Първият е многократно осъждан за притежание на наркотици и е лежал в затвора, а вторият е осъждан за кражби в жилища и офиси. 38-годишният мъж с прякор Жирафа е опериран благополучно, заяви пред bTV директорът на \"Пирогов\" проф. Асен Балтов. Пострадалият е с огнестрелни рани в гърдите и в рамото. В момента се намира в реанимацията и му се провежда интензивно лечение. Направена е успешна операция, няма опасност за живота му, добави проф. Балтов. По думите му едната огнестрелна рана е входно - изходна и минава през гърдите. \"Слава Богу е без опасност за по-сериозно нараняване на вътрешни органи\", добави проф. Балтов. Другият прострелян е настанен във ВМА. Той е контактен и също е без опасност за живота - с две огнестрелни рани също в гърдите и рамото.", "date": "2018.10.03", "title": "Видеокамери заснели черен джип, с който избягали стрелците от кв. Стрелбище"}
{"url": "http://standartnews.com/balgariya/slantseto_i_oblatsite_shte_se_reduvat_dnes-376307.html", "text": "Атмосферното налягане ще е малко по-високо от средното за месеца. Днес ще има променлива облачност, по-значителна над Южна България, но само на изолирани места там е възможно слабо и за кратко да превали. Над Северна България ще преобладава слънчево време. В сутрешните часове на места в котловините на Западна България и в югоизточните райони има условия за образуване на ниска облачност или мъгла. Ще духа слаб в Дунавската равнина и Източна България до умерен вятър от запад-северозапад. Максималните температури ще са предимно между 20° и 25°. Над Черноморието ще има променлива облачност, по-значителна по южното крайбрежие, но вероятността за валежи е много малка. Ще духа слаб до умерен вятър от запад-северозапад. Максималните температури ще са 20-22°. Температурата на морската вода е 19-21°. Вълнението на морето ще е 1-2 бала. Над планините ще има променлива облачност, по-значителна над масивите в Южна България, но само на отделни места ще превали слабо. Ще духа умерен до силен, по най-високите части временно бурен вятър от запад-северозапад. Максималната температура на височина 1200 метра ще е около 16°, на 2000 метра – около 10°.", "date": "2018.10.03", "title": "Слънцето и облаците ще се редуват днес"}
