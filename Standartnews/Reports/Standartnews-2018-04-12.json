{"url": "http://standartnews.com/sport/sofiya2018_i_slaviya_otnovo_organizirat_turnir_vanya_voynova-370342.html", "text": "За втора поредна година София – Европейска столица на спорта и БК Славия организират за Международен турнир по баскетбол за девойки в памет на легендарната българска спортистка „Ваня Войнова\". Този уикенд, от 13 до 15 април 2018 г., зала „Триадица\" събира четири отбора, част от тях представители на престижни европейски школи в този спо. Сега надпреварата е за девойки до 14-годишна възраст, отборите се срещат по системата всеки срещу всеки, първите два тима играят финал, останалите ще спорят за третото място.  Освен домакините от БК Славия тази година ще участват отборите на Радивой Корач от Сърбия, Мелисия от Гърция и Клубски патриот от Македония.  Така на практика миналогодишните шампионки от Радивой Корач ще имат възможност да защитят титлата си. В първото издание на турнира сръбкините записаха три победи и се наредиха първи пред състава на домакините от БК Славия, Санга(Ит) и Озона(Исп), като тогава участваха състезателки до 16-годишна възраст. „Турнирът е отлична възможност за младите български баскетболистки да премерят сили с отбори от водещи нации в световния баскетбол. Призоваваме столичани и гостите на града да подкрепят през уикенда бъдещите ни таланти и да се насладят на качествени мачове. Стремежът е турнирът в  зала „Триадица\" да се превърне в традиционна и важна проверка на възможностите на младите българки в директни двубои с техните съпернички от водещи школи и страни с традиции в този спорт,\" заяви президентът на БК Славия Васил Йотов по време на Пресконференцията в ИнфоЦентър София2018. Гиргина Скарлатова – главен мениджър в клуба обяви, че в залата ще присъстват много от легендите на българския баскетбол, част от знаменитото поколение на белите, които ще отличат призьорите след финала. Силвия Пеева, треньор в БК Славия говори за ползата от подобни проверки при младите баскетболистки и даде за пример миналогодишния турнир, след който състезателките на клуба са спечелили титлата при 16-годишните у нас. „София – Европейска столица на спорта отново подпомага турнира като отлична възможност за изява на младите ни надежди в женския баскетбол и същевременно като начин да се отдаде заслужена почит на една легендарна българска състезателка. Тази години организираме близо 100 подобни събития с цел да предоставим възможно най-голям брой възможности на хората за активен и здравословен начин на живот,\" заяви на пресконференцията Дамян Диков, изп. директор на София2018. Ето и програмата на II турнир „Ваня Войнова\": 13 АПРИЛ, ПЕТЪК 17.00 Клубски Патриот (Мак) – Корач (Сър) 18.15 OТКРИВАНЕ 18.30 Мелисия (Гър) - Славия 14 АПРИЛ, СЪБОТА 9.00 Мелисия - Клубски Патриот 10.30 Корач - Славия 17.00 Мелисия - Корач 18.30 Славия - Клубски Патриот 15 АПРИЛ, НЕДЕЛЯ 9.00 Малък финал - среща за 3/4 място 10.30 Финал 12.00 НАГРАЖДАВАНЕ И ЗАКРИВАНЕ", "date": "2018.04.11", "title": "София2018 и Славия отново организират турнир „Ваня Войнова\""}
{"url": "http://standartnews.com/sport/levski_bushonira_tsskasofiya_s_20-370347.html", "text": "\"Левски\" се събуди. \"Сините\" удариха ЦСКА с 2:0 в първия полуфинал за Купата на България на националния стадион \"Васил Левски\". Така тимът на Делио Роси вече е с единия крак на финала, тъй като \"Левски\" бе символичен гост в мача и има две попадения на чужд терен. В герой за \"сините\" се превърна бившият играч на \"червените\" Серджио Буш. Той избухна с по един гол в началото на двете полувреме. Първо голаджията засече центриране на Габриел Обертан в 7-ата минута. След това ЦСКА се опита да отговори, но този път не се получиха нещата за \"червените\". Единственият активен в техния отбор Ервин Джеси имаше нещастието да се контузи, а освен това той бе изведен от стадиона с линейка. За съжаление лекарите имат съмнения, че глезенът на играч е счупен. В началото на втората част Буш вкара и втори гол за \"Левски\". Отново Обертан бе асистент, а този път Серджио реализира с глава. Буш можеше да забие и хеттрик, но нацели гредата, а след това още веднъж тя спаси ЦСКА. До края ЦСКА отново се опита да отговори, но няколко пропуска направиха Рафаел Енрике и Хеан Бланко. Трябва да се отбележи и, че \"червените\" бяха без титулярите си Фернандо Каранга, Кирил Десподов, Станислав Манолев и Жеферсон. Така \"Левски\" има огромен аванс преди реванша, който е на 25 април отново на националния стадион \"Васил Левски\".", "date": "2018.04.11", "title": "\"Левски\" БУШ-онира \"ЦСКА-София\" с 2:0"}
{"url": "http://standartnews.com/kultura/in_memoriam_salzi_v_balgariya_i_rusiya_za_toncho_rusev-370362.html", "text": "Гилдията, приятелите и феновете в петък ще кажат последно \"Сбогом\" на Тончо Русев - един от малкото най-последни велики композитори на България, който във вторник напусна грешния ни свят. Виртуозът на шлагерите си отиде след кратко боледуване малко преди да навърши 86 на 20 април. \"Дълбок поклон пред Тончо. Ужасно ще ми липсва. Напусна ме още един приятел и съмишленик. Той беше много взискателен човек и творец - особено към поезията. Винаги казваше колко важна е тя за всяка песен. Имаше чудесно чувство за хумор, усмивката му беше блага и спокойна. Беше мъж, на когото винаги можеше да се разчита. Шлагерите му остават завинаги - те сигурно вече звучат и в по-хубавия и по-добрия свят, където се надявам вече да се намира той\", сподели Михаил Белчев. Той и Тончо Русев са автори на неофициалния химн \"За теб, Българийо\", който в изпълнение на Веселин Маринов изправя хиляди на крака - по света и у нас. Мишо е автор на стиховете, по които композиторът създава някои от най-златните си хитове, включително и за Лили Иванова - като \"Не всичко е пари, приятелю\" и \"Дали за теб съм пак онази същата\". Кристина Белчева пък си спомня със сълзи на очи как Тончо Русев похвалил Косьо Белчев като един от най-перспективните и талантливи млади изпълнители. \"Сърцето му живееше с музиката\", коментира актрисата и певица. Васил Найденов пусна своя снимка с Тончо на в официалната си фен страница: \"Скърбим за Маестрото. Той винаги пишеше конкретно за певец или певица. Но той не просто пишеше музика, а познаваше характерите ни. По този начин влизаше под кожата предварително. Още преди да сме седнали на пианото, усещаше какво може всеки от нас\". Катя и Здравко също разказаха за композитора по Нова. \"Той ни запозна, беше ни неофициалният продуцент. Винаги правеше музика по вече готово стихотворение. Винаги е казвал: \"Нотите идват, след като видя думите\", сподели Катя. Преди последния им концерт Тончо ги помолил да посветят негова песен на жена му Елена. \"Не се разплакахме, но ни стана много тъжно. Той вече беше много болен\", върна лентата Здравко. \"Тончо Русев, Уникалният!!!\", написа Йорданка Христова. \"В два последователни дни си отидоха двамата ми бащи, двамата ми учители - в живота и в музиката. Поклон\", изля лаконично мъката си Веселин Маринов, който на Великден изгуби родителя си. Филип Киркоров изля скръбта си и благодарността си от Русия. \"Печалната вест пристигна при мен от България. Великият Тончо Русев беше автор на първите песни, които ми донесоха популярност: \"Синдбад Мореплавателя\", за която наскоро си спомних в програмата, посветена на Иля Резник при Максим Галкин, дуета ми с Ани Лорак \"Ден и нощ\", \"Попитай морето\". Най-любимият и скъп хит, който ми донесе най-голям успех и любовта на милиони фенове още през 1990-а, е \"Ти, ти, ти\". Не мога да повярвам... Съвсем скоро се срещнахме в дома на Тончо в София, когато бях на турне в родната си България през септември. И сега... Мислехме ли тогава с баща ми Бедрос, че го виждаме за последен път? Не! Почивай в мир. Твоята памет и тази на красивите ти гениални песни ще живеят в сърцето ми завинаги. Моля, всички членове на семейството му да приемат моите искрени съболезнования. И целият български народ, който обожава неговите песни, които красят българската естрада толкова години\". \"Миро, грижи се за вашите!\", каза Тончо Русев миналата година. А аз помня. Ще разказвам повече за този добър великан, но не сега. Сега ще ви споделя една незабрава - негова песен за разлъка по текст на Калин Донков (Да сте жив и здрав, господин Донков). \"Сърцето всеки жребий заслужава, но не забрава, не забрава\". Незабрава, чичо Тончо! Помня. Пазя. Благодаря, че далеч от всички, накрая на света и преди всеки друг да ми каже, че ставам, ти ми го показа. И така остана. Когато някой достоен, голям, честен като теб кажеше, че нещо е \"Незабрава\" за някой малък като мен, тогава... Благодаря ти! Ти не искаше нищо в замяна. Благодаря. Сърцето ми е с твоето семейство!\", написа Миро на страницата си във Фейсбук. Поетесата Маргарита Петкова и категорична: \"Тончо Русев винаги ще ни липсва. Той беше творец, целунат от Господ и Господ го прибра при себе си на третия ден след Великден. Поклон, Маестро!\" \"Изпълних желанието ти да изпея отново \"Измислица\" и се чувствам безкрайно удовлетворена. Твоето творчество е еталон за българска песен, която никога няма да умре! Почивай в мир, Тончо!\", написа Кичка Бодурова в личния си профил. \"Сбогом на наистина изключителния Тончо Русев! Истинска легенда. Песните му ще живеят още дълги години!\", изля преклонение Богдан Томов. Музикантите от \"Дийп зоун проджект\" също почетоха композитора и публикуваха негова снимка с текст: \"Почивай в мир Тончо Русев. Наследството, което ни остави, е безценно\". Към снимката на композитора Ники Априлов добави: \"Днес му звънях! Тази сутрин, телефонът на абоната е изключен... Завинаги ще е така! Обичаме те, Тончо Русев. Първи ми звънеше на 18 април - пак ще се обади, сигурен съм!\"", "date": "2018.04.11", "title": "In memoriam: Сълзи в България и Русия за Тончо Русев"}
{"url": "http://standartnews.com/biznes/krib_si_izbra_nov_upravitelen_savet-370363.html", "text": "12 нови членове влязоха в Управителния съвет на Конфедерацията на работодателите и индустриалците в България (КРИБ). Това са: проф. д.т.н. инж. Николай Вълканов, председател на съвета на директорите на „Минстрой Холдинг\" АД, д-р инж. Боряна Манолова, главен изпълнителен директор на „Сименс\" ЕООД, Иван Папазов, изпълнителен директор на „ВП Брандс Интернешънъл\" ЕООД, Доминик Хамерс, изпълнителен директор на „Геотехмин\" ООД, Любомир Пейновски, председател на Клъстер „Клийнтех България\" ООД, Атанас Добрев, главен изпълнителен директор на VIVACOM /БТК ЕАД/, Стоян Мавродиев, изпълнителен директор на „Българска банка за развитие\" АД, Андрей Евтимов, изпълнителен директор на „Доверие Брико\" АД /Mr. Bricolage/, Любомир Минчев, изпълнителен директор на „Телелинк България\" ЕАД, Зарина Генчева, изпълнителен директор на „Моушън Артс\" ООД, Борис Балев, изпълнителен директор на „БМФ Порт Бургас\" ЕАД и Петя Славова, председател на Надзорния съвет на „Инвестбанк\" АД. Това реши общото събрание на най-голямата работодателска организация у нас. Тя избра председателя на КИРБ - Перник Георги Милев за член на Контролния съвет. „Смятам, че доста полезни неща се случиха през 2017 г., които станаха на база на инициативите на КРИБ. Виждате, че с един приличен диалог и с правителството и с парламент и с общини успяхме да постигнем важни цели и да стигнем до определени реформи\", коментира председателят на КРИБ Кирил Домусчиев. „Относно реформите – някои от тях се случват, някои предстои да се случат. Виждате в енергетиката колко деен е КРИБ като организация, в стремежа си да не допуска нови изкривявания\", допълни той. И заяви, че вече вървим към либерализация на пазара на електроенергия, което е и една от основните препоръки на Световната банка. „Инвестиционният климат в страната ни става все по-добър и все повече хора разширяват предприятията си, производството си, затова недостигът на работна ръка не е случаен. Безработица няма, заплатите растат и то със сериозни темпове\", заяви още Домусчиев. И заключи: \"Като представляващи един сериозен процент от тези, които правят брутния вътрешен продукт на България сме доволни от това, което сме свършили, и можем да се поздравим\".", "date": "2018.04.11", "title": "КРИБ си избра нов Управителен съвет"}
{"url": "http://standartnews.com/mneniya/diskusiya_chuhovite_tekstove_sa_epigonski_napani-370349.html", "text": "Бях се зарекъл да не участвам в литературни полемики – не защото може някой и да ме намрази, а просто не вярвам в ползата от тях. И все пак приех поканата на „Стандарт\" да кажа няколко думи за шумотевицата около връчването на наградата „Иван Пейчев\" на Петър Чухов. Съюзът на българските писатели е имал достатъчно основания да смята, че пародиращите, профаниращи, бих казал келешки текстове на Чухов „Логично\" и „Шие Райна Княгиня\" са в противоречие с духа на Иван-Пейчевата поезия – ясна, категорична, артистична, но не и фриволно-провокативна! А пък соросоидните формации у нас нададоха нечуван вой в „защита\" на автора и злополучните му стихотворения и дори преминаха в настъпление. Шумотевицата около тая пуста награда вече е дразнеща. Органът на СБП „Словото днес\" в няколко броя помести мнения на именити писатели и критици по повод скандалното награждаване. Същото направи през февруари и „Стандарт\". А пък откровено соросоидният „Литературен вестник\" в бр. 11 от 21-27 март т.г. пусна на няколко страници „анкети\" с двадесет литератори. И цялата тази канонада е всъщност сбор от заклинания и проклятия срещу „нечистата сила\" на тоталитарното минало. От имената на въпросните литератори барем половината са известни само на своите родители и на редакторите на вестника. Не прави чест на Чухов, че в разгара на скандала той, който е страна в спора, се включва в него с пространно интервю (в същия вестник). Отгоре на всичко, в предаването „Свободна зона\" на телевизия „Европа\" на 30 март т.г. Чухов води почти едночасов разговор, в който се мъчи да теоретизира по повод на наградата. И най-вече дава възможност на водещия Георги Коритаров да умува по проблеми и факти от литературната ни история, за които и хабер си няма. Явно е, че целта на организаторите е не толкова да бъде изтъкван Чухов, колкото да се прокламират, за кой ли път: скрижалите на прословутия  постмодернизъм, който ни дойде до гуша!  Затова в споменатия брой на вестника можем да прочетем, че Чухов е „един от най-добрите съвременни български поети\", „оригинален талант\", автор на „великолепна книга\" и дори, представете си, „учител на младите\" (това го казва издателката на книгата). Не липсват и куриози. Например, че стиховете на Чухов били „форма на поетическата галантност\", а тази галантност се изразявала в „умението му да се движи заедно с литературата, да изменя почерка си, да го усъвършенства, без да се изгуби в него\". И за какво е цялата тая сага, която вече става досадна? За някаква си награда. Напоследък у нас кой ли не получи награда? Спомням си, че още преди доста години, когато наградоманията у нас вече се беше развихрила, пуснах епиграмата: Сърбежът за награди щом пощýри те и се усетиш кандидат за слава, ти първом разузнай кои са в журито и знай: приятел в жури се познава. Освен всичко друго, сещам се, че навремето именно наградата „Иван Пейчев\" беше учредена от един (покоен вече) наш стихотворец, само за да може да номинира себе си и, разбира се, я получи. Има подобни случаи и с други провинциални награди, но за това – друг път. А има и нещо особено важно, с което може би трябваше да започна. Вниманието на кажи-речи всички взели отношение към казуса, които успях да прочета, бе съсредоточено върху двата Чухови текста „Логично\" и „Шие Райна Княгиня\". СБП ги критикува, хората около „Литературен вестник\" ги отстояват, като докарват вода от девет дерета. Сигурно не съм запознат с цялата, вече доста обемиста „книжнина\" по въпроса, но никъде не зърнах някой да каже нещо за самата книга. Наградата „Иван Пейчев\" не е за цялостно творчество, а за конкретна стихосбирка. Човек добива впечатление, че малцина са я чели, а един от участниците в анкетата (Вл. Донев) направо си признава, че не я е прочел. Което не му пречи да има мнение. А членовете на журито дали са я чели? Направих си труда да прелистя Чуховата книга, та поне да разбера за какво става дума. Имаме работа с типични напъни за постмодернистично писане, следващо, разбира се, чужди образци и в този смисъл – епигонско. Главното изискване е: колкото по-шантаво пишеш, толкова по-добре! Трудно ми е да се съглася с моя добър приятел проф. Симеон Янев, който си служи с термина „експериментална поезия\". Експериментатори бяха френските сюрреалисти и поети като Хлебников и Маяковски. А какви експерименти могат да бъдат едни колкото кратки, толкова и безсмислени текстове, като: Малък параклис. Отсреща казино. Залагам на Бог. Или: Правя фасове отговаряше, когато го питат какво умее. Или: В ръката на слепеца камък. Или: Тя изтрива червилото с един облак. Уважаеми читателю, не мисли, че съм подредил откъси от различни стихотворения. Не! Цитираните текстове представляват цели творби, някои от които си имат дори и заглавия. Все от същия сорт дренки са и: „Къде е Бог?\", „До сутринта\", „Снимка\", „Полунощ\", „Уикенд\", „Вечеря\", „Коренна промяна\" и др. Само генетически, пардон, естетически увредени хора могат да охкат и да ахкат на подобни безвкусици. А какво да кажем за самото заглавие на сбирката: АДDICTED? Що за „кръвосмешение\" между кирилица и латиница, между български и английски? Що за претенциозно предизвикателство, а накратко казано – дивотия? По-скоро за да бъда обективен, а не поради някакъв особен възторг, ще кажа, че има в книгата и по-читави, по-нормални неща като „Взаимно\", „Как бързо възмъжава...\", „Ела с мен в ХІ век\", „Тази която викаше\", „И тази нощ\", „Трябваше да напишат...\", „Събирам пера...\" и др. Пакостната деятелност на всички тия постмодернизми, неолиберализми и какви ли не още доктрини е, че се промиват мозъците на недоузрели пишещи хора и така биват окуражавани тяхната самонадеяност и безотговорност към художественото слово. Цялата история с наградата „Иван Пейчев\" е някак трагикомична, защото поетическите възможности на г-н Чухов са доста скромни, но затова пък са огромни литературно-политическите амбиции на хора, строили се в бойни редици зад неговия гръб. И човек неволно се пита: нашият литературен живот до такава степен ли не е еволюирал за един век, че за него все още е валидно казаното от Гео Милев през 1924 година: „... поезия, която никого не интересува, никого не затрогва, защото се пише лесно: епигонска поезия, и затова излишна. Излишната епигонска поезия получава премии за насърчение, вместо да бъде забранена с декрет... в интереса на литературното развитие\". Впрочем, на Гео Милев, когато е писал тия редове, не е могло и през ум да му мине, че някога един естраден певец и текстописец може да получи Нобеловата награда... за литература! Ала неотдавна и това се случи.", "date": "2018.04.11", "title": "ДИСКУСИЯ: Чуховите текстове са епигонски напъни"}
{"url": "http://standartnews.com/mneniya/ot_amerikanskite_raketi_nyama_da_postradat_rusnatsi-370359.html", "text": "- След последния постинг на Доналд Тръмп в туитър, в който много ясно казва, че ракетите идват, е ясно, че решението е взето. Вече е въпрос на военните да направят формулата какви ще бъдат ударите. Повече от очевидно е, че няма връщане назад. Няколко белега за това са налице - Тръмп изпрати Майк Пенс в Перу в Латинска Америка, генерал Джеймс Матис трябваше да участва в конференция в университета в Станфорд, което е анулирано. Така, че очевидно хората, които са пряко ангажирани с подобен тип операция, изоставят нормалния си график. След това е очевидно, че страната, която очаква удара, също се готви. Преди малко стана ясно, че шиитските милиции на Хизбула се предислоцират и изоставят източната част на Сирия. Има и непотвърдена информация, че Башар Асад е напуснал президентския дворец. Това са очевидно потенциалните мишени на съответния удар. При такива ситуации се прави списък от обекти, свързани с химическата атака - това са най-вече оперативните летищата, които са 10. Предполагам, че летището в Дамир, там където е излетял фамозния хеликоптер с химическото вещество ще е цел, то е на 40 км от Дамаск, вероятно президентския дворец, сградата на генералния щаб. - Въпреки всичко не очаквам директен сблъсък САЩ-Русия. Мисля, че и от двете страни има разум, който ясно подсказва, че когато тези две суперсили се сблъскат, това ще има огромни последствия не само за тях двете, но и за региона, и за света като цяло. Считам, че мишена на американската атака няма да бъдат руски обекти. И това ще бъде червената линия. Москва вече обяви, че ще защитава своите военнослужещи на всяка цена. Предполагам, че в в рамките на сегашното сътрудничество и координация, руснаците ще получат списък на целите. В момента, в който има загинали войници от редовната руска армия тогава нещата наистина ще се усложнят. И може би ще има ответен отговор по установките, които изстрелват ракетите. - В момента чуваме всякакви анализи, коментари, предположения, че Русия в момента има най-доброто оръжие, ракети с обсег 4500 км за разлика от \"Томахоук\", които са с 2 пъти по-малък обсег. Имаше информации, че този комплекс \"Панцир\" е свалил 5 от 8-те израелски ракети преди дни, но няма потвърждение от друг източник освен руски. В момента всичко прилича на риториката между арабите и Израел - във всички тези войни арабите бяха много гласовити, но когато станаха бойните действия, нещата се случиха по различен начин. Всяка страна се хвали, особено руснаците и техните съюзници, за разлика от американците. - Лично не си спомням друг момент след Карибската криза, когато двете държави да са били толкова близко до военен конфликт. Но да говорим за Трета световна война и тотален конфликт, не е сериозно. Времената за това отминаха. Всичко се свежда до желание да се покаже кой всъщност е доминиращият в света, включително и в Близкия изток. Като и двата играча са част от системата. И все повече приличат на две малки момчета, които си дрънкат оръжията. Има и моменти, в които върви подобна надпревара с ясното съзнание, че ако се сблъскат дори и победителят също ще бъде губещ. - Нека бъдем коректни. Никой не би желал да бъде нанесен удар при липса на доказателства за химическа атака. Руският представител в Съвета за сигурност на ООН Василий Небензя обяви, че няма никакви доказателства. Информацията за химическата атака всъщност дойде от световни доброволчески организации. В тях участват лекари, които работят в сирийски болници, включително в размирната Източна Гута. САЩ предлагат тази информация да бъде проверена. И тук всъщност е голямата дипломатическа игра. Вашингтон предложи проекторезолюция за съставяне на независима разследваща комисия към ООН за заплахите и атаките с химическо оръжие, чиито становища да бъдат меродавни и обвързващи. Впрочем такава работна група съществуваше. Между 2015 и  2016 г. тя разследва три химически нападения на режима на Асад. Накрая комисията беше унищожена с руско вето. Русия иска проверката да извърши Организацията за забрана на химическото оръжие, чиито решения обаче не са меродавни. Според становището на руския представител Небензя предложената от САЩ комисия противоречи на Конвенцията за забрана на химическите оръжия. Проверка обаче трябва да извършат експерти на ООН, която дава легитимността на дадено политическо решение. Русия обаче не иска това и непрекъснато налага вето. Ще наложи и сега. Руснаците твърдят, че няма доказателства за химическа атака и в същото време не пускат становище на независими експерти. А от 2013 г. до ден днешен по информация на ООН в Сирия са извършени 35 атаки с химическо оръжие. Т.е. Сирия реално се е превърнала в пазар и лаборатория на химическо оръжие, въпреки че де юре предадоха своите арсенали през 2015 г.  Оказва се, че не е така. Оттук  и обвиненията към Русия и Иран, които бяха гаранти, че правителството на Башар Асад предава цялото си химическо оръжие. Но атаката в град Дума показва обратното. - Бях оптимист, че Сирия може да има ливански вариант - т.е. реално територии със съответните общности в тях, организирани в рамките на общ закон - с вътрешна организация, собствена политическа партия. На този етап обаче не виждам това да е възможно. Някои считат, че бъдещето на Сирия ще бъде нещо средно между иракския вариант - всяка от трите територии ще има собствен живот, икономика, политика, без формално да се разпаднат, на картата ще си остане същата Сирийска република. Не е изключен, но е малко вероятен и по-радикален, своеобразен югославски вариант. Показателно е, че дори между трите държави гаранти на Сирия - Турция, Русия, Иран, които упражняват контрола върху западната и северната част, също има различия - Анкара и Техеран държат държавата Сирия да си остане унитарна, докато Москва иска федерална държава. Това прави ситуацията още по-сложна. - Енергоресурсите на Сирия са сравнително скромни - преди войната добивът беше някъде около 370 000 барела дневно, сега са около 60-70 хил. Примамката е геостратегическото място на страната. Сирия е на най-крайното място в арабския Близък изток. Когато имаше войни в Афганистан, в Ирак, в Европа ние не усетихме. Когато обаче избухна войната в Сирия, огромен поток от бежанци промени вътрешнополитическата архитектура на Европа. Сирия е най-близката арабска територия до Европа. С излаза си на Средиземно море е в постоянен контакт с  Европа. Отделно оттам потенциално биха минали важни тръбопроводи, включително този от Катар през Сирия към Турция, който се сочи като едва ли не причината за войната. Това е може би е някаква причина, но проблемът е най-вече в геостратегическото положение на Сирия и много силното пресичане между сунитската и шиитската дъга, интересите на Израел. Там се пресичат много интереси, което прави възела, заплетен през 2011 г., невъзможен за разсичане. - Между Капитан Андреево и Африн са около 1000 км, между София и Дамаск са 1800. Трябва да имаме предвид, че на 1000-1500 км от границата ни реално има полигон за използване на химически оръжия. Това е факт. Както и вулканът от бежанци, който изригва. Дрънкането на оръжие е  плашещо, тъй като би предизвикало нови вълни бежанци, ново насилие. За съжаление географското положение ни поставя в ареала на този силно взривоопасен епицентър, който се формира в непосредствена близост до нас - в най-северозападната точка на Близкия изток. Трябва много внимателно да наблюдаваме процесите и действията на големите играчи. Регионът на Близкия изток  е тясно свързан с Балканите, историята е доказала тяхната връзка със силни потоци на хора, стоки, мисловни тенденции. Не бива да забравяме, че военното гърне ври на 1000 км от нас. Трябва да сме много внимателни, да коригираме нашата външна политика като съюзничество, партньорство, гъвкавост, перспективност. Да постигнем формула, съответстваща на националните ни интереси, в рамките на нашето членство в ЕС и НАТО. Трябва да създадем надстратегически връзки с Гърция и Румъния. ЕС и НАТО са двете организации, наш щит срещу опасностите, които идват от Сирия.", "date": "2018.04.11", "title": "От американските ракети няма да пострадат руснаци"}
{"url": "http://standartnews.com/svyat/ot_amerikanskite_raketi_nyama_da_postradat_rusnatsi-370359.html", "text": "- След последния постинг на Доналд Тръмп в туитър, в който много ясно казва, че ракетите идват, е ясно, че решението е взето. Вече е въпрос на военните да направят формулата какви ще бъдат ударите. Повече от очевидно е, че няма връщане назад. Няколко белега за това са налице - Тръмп изпрати Майк Пенс в Перу в Латинска Америка, генерал Джеймс Матис трябваше да участва в конференция в университета в Станфорд, което е анулирано. Така, че очевидно хората, които са пряко ангажирани с подобен тип операция, изоставят нормалния си график. След това е очевидно, че страната, която очаква удара, също се готви. Преди малко стана ясно, че шиитските милиции на Хизбула се предислоцират и изоставят източната част на Сирия. Има и непотвърдена информация, че Башар Асад е напуснал президентския дворец. Това са очевидно потенциалните мишени на съответния удар. При такива ситуации се прави списък от обекти, свързани с химическата атака - това са най-вече оперативните летищата, които са 10. Предполагам, че летището в Дамир, там където е излетял фамозния хеликоптер с химическото вещество ще е цел, то е на 40 км от Дамаск, вероятно президентския дворец, сградата на генералния щаб. - Въпреки всичко не очаквам директен сблъсък САЩ-Русия. Мисля, че и от двете страни има разум, който ясно подсказва, че когато тези две суперсили се сблъскат, това ще има огромни последствия не само за тях двете, но и за региона, и за света като цяло. Считам, че мишена на американската атака няма да бъдат руски обекти. И това ще бъде червената линия. Москва вече обяви, че ще защитава своите военнослужещи на всяка цена. Предполагам, че в в рамките на сегашното сътрудничество и координация, руснаците ще получат списък на целите. В момента, в който има загинали войници от редовната руска армия тогава нещата наистина ще се усложнят. И може би ще има ответен отговор по установките, които изстрелват ракетите. - В момента чуваме всякакви анализи, коментари, предположения, че Русия в момента има най-доброто оръжие, ракети с обсег 4500 км за разлика от \"Томахоук\", които са с 2 пъти по-малък обсег. Имаше информации, че този комплекс \"Панцир\" е свалил 5 от 8-те израелски ракети преди дни, но няма потвърждение от друг източник освен руски. В момента всичко прилича на риториката между арабите и Израел - във всички тези войни арабите бяха много гласовити, но когато станаха бойните действия, нещата се случиха по различен начин. Всяка страна се хвали, особено руснаците и техните съюзници, за разлика от американците. - Лично не си спомням друг момент след Карибската криза, когато двете държави да са били толкова близко до военен конфликт. Но да говорим за Трета световна война и тотален конфликт, не е сериозно. Времената за това отминаха. Всичко се свежда до желание да се покаже кой всъщност е доминиращият в света, включително и в Близкия изток. Като и двата играча са част от системата. И все повече приличат на две малки момчета, които си дрънкат оръжията. Има и моменти, в които върви подобна надпревара с ясното съзнание, че ако се сблъскат дори и победителят също ще бъде губещ. - Нека бъдем коректни. Никой не би желал да бъде нанесен удар при липса на доказателства за химическа атака. Руският представител в Съвета за сигурност на ООН Василий Небензя обяви, че няма никакви доказателства. Информацията за химическата атака всъщност дойде от световни доброволчески организации. В тях участват лекари, които работят в сирийски болници, включително в размирната Източна Гута. САЩ предлагат тази информация да бъде проверена. И тук всъщност е голямата дипломатическа игра. Вашингтон предложи проекторезолюция за съставяне на независима разследваща комисия към ООН за заплахите и атаките с химическо оръжие, чиито становища да бъдат меродавни и обвързващи. Впрочем такава работна група съществуваше. Между 2015 и  2016 г. тя разследва три химически нападения на режима на Асад. Накрая комисията беше унищожена с руско вето. Русия иска проверката да извърши Организацията за забрана на химическото оръжие, чиито решения обаче не са меродавни. Според становището на руския представител Небензя предложената от САЩ комисия противоречи на Конвенцията за забрана на химическите оръжия. Проверка обаче трябва да извършат експерти на ООН, която дава легитимността на дадено политическо решение. Русия обаче не иска това и непрекъснато налага вето. Ще наложи и сега. Руснаците твърдят, че няма доказателства за химическа атака и в същото време не пускат становище на независими експерти. А от 2013 г. до ден днешен по информация на ООН в Сирия са извършени 35 атаки с химическо оръжие. Т.е. Сирия реално се е превърнала в пазар и лаборатория на химическо оръжие, въпреки че де юре предадоха своите арсенали през 2015 г.  Оказва се, че не е така. Оттук  и обвиненията към Русия и Иран, които бяха гаранти, че правителството на Башар Асад предава цялото си химическо оръжие. Но атаката в град Дума показва обратното. - Бях оптимист, че Сирия може да има ливански вариант - т.е. реално територии със съответните общности в тях, организирани в рамките на общ закон - с вътрешна организация, собствена политическа партия. На този етап обаче не виждам това да е възможно. Някои считат, че бъдещето на Сирия ще бъде нещо средно между иракския вариант - всяка от трите територии ще има собствен живот, икономика, политика, без формално да се разпаднат, на картата ще си остане същата Сирийска република. Не е изключен, но е малко вероятен и по-радикален, своеобразен югославски вариант. Показателно е, че дори между трите държави гаранти на Сирия - Турция, Русия, Иран, които упражняват контрола върху западната и северната част, също има различия - Анкара и Техеран държат държавата Сирия да си остане унитарна, докато Москва иска федерална държава. Това прави ситуацията още по-сложна. - Енергоресурсите на Сирия са сравнително скромни - преди войната добивът беше някъде около 370 000 барела дневно, сега са около 60-70 хил. Примамката е геостратегическото място на страната. Сирия е на най-крайното място в арабския Близък изток. Когато имаше войни в Афганистан, в Ирак, в Европа ние не усетихме. Когато обаче избухна войната в Сирия, огромен поток от бежанци промени вътрешнополитическата архитектура на Европа. Сирия е най-близката арабска територия до Европа. С излаза си на Средиземно море е в постоянен контакт с  Европа. Отделно оттам потенциално биха минали важни тръбопроводи, включително този от Катар през Сирия към Турция, който се сочи като едва ли не причината за войната. Това е може би е някаква причина, но проблемът е най-вече в геостратегическото положение на Сирия и много силното пресичане между сунитската и шиитската дъга, интересите на Израел. Там се пресичат много интереси, което прави възела, заплетен през 2011 г., невъзможен за разсичане. - Между Капитан Андреево и Африн са около 1000 км, между София и Дамаск са 1800. Трябва да имаме предвид, че на 1000-1500 км от границата ни реално има полигон за използване на химически оръжия. Това е факт. Както и вулканът от бежанци, който изригва. Дрънкането на оръжие е  плашещо, тъй като би предизвикало нови вълни бежанци, ново насилие. За съжаление географското положение ни поставя в ареала на този силно взривоопасен епицентър, който се формира в непосредствена близост до нас - в най-северозападната точка на Близкия изток. Трябва много внимателно да наблюдаваме процесите и действията на големите играчи. Регионът на Близкия изток  е тясно свързан с Балканите, историята е доказала тяхната връзка със силни потоци на хора, стоки, мисловни тенденции. Не бива да забравяме, че военното гърне ври на 1000 км от нас. Трябва да сме много внимателни, да коригираме нашата външна политика като съюзничество, партньорство, гъвкавост, перспективност. Да постигнем формула, съответстваща на националните ни интереси, в рамките на нашето членство в ЕС и НАТО. Трябва да създадем надстратегически връзки с Гърция и Румъния. ЕС и НАТО са двете организации, наш щит срещу опасностите, които идват от Сирия.", "date": "2018.04.11", "title": "От американските ракети няма да пострадат руснаци"}
{"url": "http://standartnews.com/mneniya/badeshteto_na_zapadnite_balkani_e_v_es-370319.html", "text": "- За Босна и Херцеговина е от изключително важно значение политическият диалог с ЕС, а също създаването на близки връзки на солидарност и нови форми на сътрудничество между страните. Затова благодарим за ясната заявка от ЕС да отвори пътя за членство в него на Западните Балкани. Изразяваме нашата специална благодарност на България за това, че един от приоритетите й по време на председателството на Съвета на ЕС е именно подкрепата за страните от Западните Балкани по пътя им към членството. - На това толкова значимо и важно събитие бе потвърдена перспективата за европейската интеграция на страните от Западните Балкани. Също така се разговаря и за регионалните инфраструктурни и други проекти, които трябва да свържат страните от региона. Бе констатирано, че скоростта на присъединяване към ЕС зависи единствено и изключително от скоростта на провеждането на реформите и изпълнението на поставените условия от всяка отделна страна. През май ще се разговаря детайлно по всички споменати въпроси. Дотогава всички държави от региона трябва конкретно да дадат своето становище по приоритетните въпроси и проекти за свързване, както в областта на пътната, железопътната, въздушната, енергийната, така и в областта на образователната и дигиталната свързаност. Всичко това ще подпомогне туризма, бизнеса и икономиката, и преди всичко – връзките между хората и народите. - Ако се върнем назад във времето ще видим, че 2016 г. бе особено успешна по отношение на процеса на европейска интеграция на Босна и Херцеговина. През февруари подадохме заявление за членство в ЕС, а през септември Съветът по общи въпроси взе решение да започне процедура по чл. 49 от Договора за ЕС и да поиска мнението на ЕК относно заявлението на Босна и Херцеговина за членство. През декември бе получен Въпросникът на ЕК за готовността на страната за членство в ЕС. Радостен съм да кажа, че работата върху отговорите на Въпросника вече приключи. На 28 февруари те бяха връчени официално на председателя на ЕК Жан-Клод Юнкер, по време на неговото посещение в Босна и Херцеговина. Що се отнася до мерките от Програмата за икономически реформи за периода 2017-2019 г., те се изпълняват с предвидения темп. Босна и Херцеговина има готовност да продължи процеса на хармонизиране на законодателството със стандартите на ЕС в областта на вътрешния пазар. Ще продължим да работим върху реформите в областта на съдебната система, подобряването правата на човека, както и борбата срещу корупцията и организираната престъпност. В областта на Общата външна политика и политиката на сигурност на ЕС Босна и Херцеговина ще продължи и занапред в още по-голяма степен да съгласува своята външна политика с тази на ЕС. Независимо от предизвикателствата, с които се сблъсква ЕС, не трябва да губим целта, а именно – разширяването му със Западните Балкани. Бъдещето на Западните Балкани е в ЕС. А членството в ЕС е най-важният външнополитически приоритет и стратегическа цел на Босна и Херцеговина. Пътят към ЕС няма алтернатива. - Разбира се, че очакваме. Помощта от българска страна – при споделянето както на положителния, така и на отрицателния опит, натрупан от България в процеса на присъединяване към ЕС, ще бъде много ценна за нас. По време на всички срещи с представители на Босна и Херцеговина, българската страна изразява пълна готовност за споделяне на този опит. - Тези посещения на най-високо ниво потвърждават нашите добри политически отношения и разкриват нови перспективи за подобряването на икономическите отношения. Бих искал да напомня, че те бяха предхождани от размяна на визити на министрите ни на външните работи Игор Црнадак и Екатерина Захариева. - Добрите ни политически отношения не са следвани в достатъчна степен от добри икономически отношения. Независимо от постоянният растеж на стокообмена истината е, че не са използвани достатъчно всички съществуващи възможности. В непосредствените контакти, които съм имал с представители на БТТП и Стопанската камара на България, както и с регионалните стопански камари и Агенцията за приватизация и инвестиции в София, всеки път констатираме, че съществува добра основа за издигане на икономическото сътрудничество между нашите страни. - Туризмът в Босна и Херцеговина е един от най-бързо развиващите се сектори и в същото време важна част от икономиката на държавата. През последните години тя се нарежда сред страните със значително развитие на този сегмент, а според Световната туристическа организация е сред тези, отбелязали най-голямо увеличение на броя на туристите годишно – някъде около 20 на сто. В периода януари – декември 2017 г. в Босна и Херцеговина са отбелязани 1 307 319 туристически посещения, което представлява увеличение от 13,7 % . В контекста на казаното от министъра на туризма на България - Николина Ангелкова, по време на състоялата се неотдавна в рамките на Българското председателство на Съвета на ЕС международна конференция „Туризъм и икономически растеж\", бихме могли да помислим за общи регионални балкански маршрути и за привличането на все повече туристи от далечни страни и особено от Китай, на който бе отделено специално внимание. Тук е мястото да спомена, че през тази година се очакват първите организирани туристически групи оттам. - Освен участията на наши състави за певческо и танцово изкуство на различни фестивали и събития в България, планираме в рамките на Икономическия форум, който ще организираме до края на годината, да представим също и част от нашето културно и музикално наследство. Надявам се в рамките на тази година да доведем до успешен завършек и започнатите дейности по побратимяването на градовете Баня Лука и Велико Търново. Тук бих споменал и един интересен, но може би не толкова известен факт: след разрушителното земетресение в Баня Лука от октомври 1969 г., с помощта на българската държава бе построено училище, дар от България, носещо името „Георги Сава Раковски\". То и днес е известно като „Българското училище\". Всичко това ще открие широки възможности за взаимното опознаване и сближаване на нашите народи. - Гордея се с това, че по мое време успяхме да издигнем още повече добрите, приятелски отношения между нашите народи. С посещенията на най-високо равнище, с все по-голямото сътрудничество и подкрепа. През тази година очакваме и посещение на президента Румен Радев в Босна и Херцеговина. Изпитвам огромно задоволство и от факта, че в рамките на Българското председателство на Съвета на ЕС интензивно се работи върху свързването на регионите на Западните Балкани с останалата част на Европа чрез пътища, железници, въздушен транспорт, че се разработват енергийни, образователни и дигитални проекти за все по-доброто ни свързване, а най-много от всичко ме радва чисто човешкото свързване между хората в нашия регион, което със сигурност ще подпомогне и подобри и туризма, и бизнеса, и икономиката. - България е прекрасна страна с многобройни природни, културни и исторически забележителности, които често пъти ми напомнят за природните красоти на моята страна. Останах силно впечатлен от градовете и културно-историческите паметници, които имах възможност да посетя: Велико Търново, Пловдив, Несебър, Рилския манастир, паметника на връх Шипка, Седемте рилски езера, планината Родопи, както и от прекрасната природа. С други думи, в България се чувствам като у дома си.", "date": "2018.04.11", "title": "Бъдещето на Западните Балкани е в ЕС"}
{"url": "http://standartnews.com/svyat/tramp_zaplashi_rusiya_s_raketni_udari_v_siriya-370343.html", "text": "Президентът на САЩ Доналд Тръмп предупреди Русия заради това, че подкрепя сирийския президент Башар Асад в Сирия и заяви, че американските ракети „ще пристигнат\" в отговор на употребата на химическите нападения срещу цивилни\", предава AFP. „Русия се заканва да свали всяка ракета, изстреляна по Сирия. Бъди готова, Русия, защото ще пристигат - хубави, нови и умни! Ти не трябва да си партньор с убиващото с газ животно, което избива собствения си народ и се забавлява от това!\", написа Тръмп на профила си в социалната мрежа „Туитър\". Тръмп допълни, че отношенията между Вашингтон и Москва в момента „са по-лоши от когато и да е и това включва и Студената война\". „Няма причина за това. Русия се нуждае от нас, за да им помогнем на икономиката, нещо, което ще бъде много лесно. Трябва всички нации да работят заедно. Да спрем надпреварата във въоръжението?\", написа той на профила си в социалната мрежа „Туитър\".", "date": "2018.04.11", "title": "Тръмп заплаши Русия с ракетни удари в Сирия"}
{"url": "http://standartnews.com/svyat/kremal_ne_uchastvame_v_tuitar__diplomatsiya-370354.html", "text": "Говорителят на Кремъл Дмитрий Песков заяви, че Москва няма да участва в „Туитър\"-дипломацията\" на държавния глава на САЩ Доналд Тръмп и подкрепя по-сериозния подход към събитията, предава AFP. „Няма да участваме в „Туитър\"-дипломация. Подкрепяме сериозния подход. Както винаги смятаме, че е важно да не предприемаме стъпки, които биха могли да навредят на вече крехката ситуация\", подчерта говорителят на руския президент Дмитрий Песков в коментар за журналистите.", "date": "2018.04.11", "title": "Кремъл: Не участваме в \"Туитър\" - дипломация"}
{"url": "http://standartnews.com/svyat/osadiha_sheshel_no_nyama_da_lezhi_v_zatvora-370348.html", "text": "Воислав Шешел бе признат за виновен и осъден на 10 г. лишаване от свобода от Хага, предава белградската медийна компания B-92, като отбелязва, че въпреки това лидерът на опозиционната Сръбска радикална партия няма да отиде в затвора, тъй като прекара в Хага 11,5 г. През 2016 г. Шешел бе оправдан по всички обвинения, повдигнати срещу него от Прокуратурата на вече разпуснатия Международен наказателен трибунал за бивша Югославия (МНСБЮ). Апелативната камара на Международния механизъм за наказателните трибунали, която продължи работата на Хагския трибунал, можеше да потвърди първоинстанционното решение, да го отмени или да отсъди нов процес. По-рано Шешел обяви, че няма да присъства в Хага за четене на присъдата за обжалване. Първоначално сръбският политик бе оправдан по всички девет обвинения в обвинителния акт, включително за употреба на реч за омраза, подбуждане към военните престъпления в Хърватия и Босна и Херцеговина по време на военни конфликти от 90-те години на миналия век, както и за експулсиране на етнически хървати от северната провинция Войводина в Сърбия. Прокуратурата в Хага обжалва това решение, а Шешел представи писмен отговор на жалбата.", "date": "2018.04.11", "title": "Осъдиха Шешел, но няма да лежи в затвора"}
{"url": "http://standartnews.com/svyat/mariya_gabriel_nyama_da_pravim_ministerstvo_na_istinata-370361.html", "text": "За момента ЕК няма да предлага законодателство за фалшивите новини. За да предложиш такова, трябва да знаеш какво искаш да регулираш, а на общоевропейско ниво няма дефиниция на този феномен. Това заяви еврокомисарят по цифровата икономика и цифровото общество Мария Габриел пред български журналисти в Брюксел. От думите й стана ясно още, че терминът \"фалшиви новини\" ще бъде заменен с \"дезинформация онлайн\". Такава е всяка информация, която цели да нанесе политическа, икономическа или обществена вреда. За мен е неприкосновена свободата На изразяване и правото на достъп до информация. Това са наши ценности, каза Габриел. Нямаме намерение да правим министерство на истината или да установяваме цензура. Искаме да дадем инструмент на хората да разпознават фалшивите новини, каза още еврокомисарката. По думите й 83% от европейците смятат, че фалшивите новини са заплаха за демокрацията. Темите пък, по които има най-много дезинформация, са миграция, сигурност, здравеопазване. Габриел ще говори повече по темата за дезинформацията на 25 април, когато ще представи голям пакет със законодателни и незаконодателни предложения в нейния ресор. Те ще засягат европейска стратегия за изкуствения интелект, засилване на технологичния капацитет на Европа, защита на личните данни. Ще обявим създаване на европейска обсерватория, която да следи ежедневно какво се случва в областта на интернет платформите, каза още Мария Габриел. По повод скандала с Фейсбук тя коментира, че ЕК е в контакт с неговия собственик от първия ден, но ще се въздържа от коментар до края на май. Тогава се очаква доклад по казуса. Според Габриел девет от десет европейци се вълнуват от това за какво се използват данните им. Габриел съобщи още, на срещата на 17 май в София ще бъде представена пътна карта за намаляване на цените на роуминга за западните Балкани.", "date": "2018.04.11", "title": "Мария Габриел: Няма да правим министерство на истината"}
{"url": "http://standartnews.com/svyat/siriya_osadi_iztsepkite_na_tramp-370357.html", "text": "Сирия осъди като безразсъдна ескалация заплахите на президента на САЩ Доналд Тръмп да нанесе въздушни удари по нейна територия, предадоха Франс прес и ДПА, като се позоваха на държавната информационна агенция САНА. \"Не сме изненадани от тази безразсъдна ескалация, идваща от режим като този в САЩ, който спонсорираше и продължава да спонсорира тероризма в Сирия\", каза източник от сирийското министерство на външните работи, цитиран от САНА. Той заяви още, че \"не е изненада, че американският режим, който служеше като въздушна сила на (групировката) \"Ислямска държава\", подкрепя терористите в Източна Гута и спонсорира техните измислици и лъжи, за да бъдат използвани като претекст за атака срещу Сирия\". Тръмп предупреди Русия, която е съюзник на Башар Асад, че по сирийска територия ще бъдат изстреляни ракети след предполагаемата химическа атака, приписвана на сирийския режим, в бунтовническия град Дума, предаде Франс прес. Отношенията между САЩ и Русия \"днес са по-лоши от всякога, дори и по време на Студената война\", написа Тръмп в Туитър. Москва се закани да унищожи всички ракети, изстреляни по Сирия, и предупреди, че всеки акт, който би дестабилизирал вече много крехката ситуация в региона\", \"ще има тежки последици\".", "date": "2018.04.11", "title": "Сирия осъди изцепките на Тръмп"}
{"url": "http://standartnews.com/svyat/prodavat_bilet_ot_titanik_za_25_000_paunda-370351.html", "text": "Билет от кораба „Титаник\" се предлага на търг за 25 000 паунда, а бюлетин – за 8 000 паунда. В нощта на 14 срещу 15 април 1912 г. най-луксозният за времето си кораб се удря в айсберг. Загиват 1522 души. Оцелели след инцидента са 705 души. Трагедията разтърсва целия свят. Повече от век по-късно се появява рядък ваканционен бюлетин от Титаник, заедно с непокътнат билет от първото му и последно плаване. Очарователната брошура от пет страници е създадена изключително и само за пътниците в първа класа, които са наброявали 325-ма души. На корицата е представено изображение на лайнера в цялото му величие. Вътре има страница посветена на Ресторант Луи XVI, където се сервират изискани ястия до 23:00 часа, и на Cafe Parisien, което давало възможност за късни игри на карти. Луксозният ресторант със своите възглавнички и махагонови маси, бил предназначен за следобеден чай, а заможните туристи можели, да се отпуснат в пищна турска баня, която не отстъпвала по нищо на тези в Лондон, Париж или Ню Йорк.", "date": "2018.04.11", "title": "Продават билет от \"Титаник\" за 25 000 паунда"}
{"url": "http://standartnews.com/svyat/rusiya_kam_tramp_strelyay_po_teroristi_ne_po_zakonnite_pravitelstva-370344.html", "text": "Прессекретарят на руското външно министерство Мария Захарова заяви, че „умните ракети\" трябва да летят към терористите, а не към законните правителства. Тя заяви това, коментирайки думите на президента на САЩ Доналд Тръмп за това, че Русия трябва да бъде готова да сваля ракети, изстрелвани към Сирия, предава ТАСС. „Умните ракети трябва да летят към терористи, а не към законни правителства, които вече години се борят срещу международния тероризъм на своя територия\", заяви Захарова. Тя обърна внимание, че ракетен удар по Сирия може да унищожи доказателствата около възможното нападение с химично оръжие в Източна Гута. „Да не би цялата история да се състои в това как да си заличите следите с провокативните удари на умните ракети и международните инспектори вече нищо да не могат да открият като доказателство\", допълни Захарова. По-рано Тръмп написа на профила си в „Туитър\" следното: „Русия се заканва да свали всяка ракета, изстреляна по Сирия. Бъди готова, Русия, защото ще пристигат, хубави, нови и умни! Ти не трябва да си партньор с убиващото с газ животно, което избива собствения си народ и се забавлява от това!\"", "date": "2018.04.11", "title": "Русия към Тръмп: Стреляй по терористи, не по законните правителства"}
{"url": "http://standartnews.com/biznes/posreshtame_speshni_razhodi_s_pari_ot_nivi-370301.html", "text": "Наближаването на абитуриентските балове и навлизането в активния земеделски сезон форсира пазара на земя, твърдят анализатори. Все повече собственици, които планират продажба проучват пазара, в опит да намерят най-добрата цена за имотите си. Сред най-честите причини за продажбата на земя са необходимостта от свежи пари за посрещане на неотложни и непредвидени разходи. Притежатели на поземлени активи у нас са предимно хора от по-възрастното поколение, над 55 години, за които продажбата на имот е най-сигурния начин да осигурят необходими пари за спешни плащания. Пенсионерите са склонни да продадат чест от имотите си за да подпомогнат роднините си и да поемат част от разходите за абитуриентските балове, предстоящи сватби или издръжка на студент или ученик, сочи проучване на компанията за управление на земеделски активи „Агрион\". Сред другите причини за продажба са придобиване на друг недвижим имот или заминаване в чужбина. Голяма част от собствениците на имоти предпочитат продажбата вместо да теглят кредит от банкова институция и да увеличат задълженията си. Процедурата при продажба е много по-бърза и опростена. „Друг основен двигател на пазара, особено сред по-младите собственици на земя и тези, живеещи в големите градове, е невъзможността и нежеланието на собствениците да се занимават с обработването на нивите\", казаха от Агрион.  Голяма част от притежателите на поземлени имоти живеят столицата или големите градове, имат други професии и нямат интерес, пари и желание да обработват земите си. Терените са им в отдалечени райони, често над 100 км разстояние, а парцелите са раздробени на малки части от наследници, за които често се водят съдебни спорове. Това води до невъзможност за развиване на модерно земеделие. Именно разпокъсаността на поземлените имоти е една от основните спирачки за навлизането на по-мащабни нови инвеститори в бранша, пък коментират в земеделските среди. По данни на „Агрион\" собствениците на земеделски парцели са предимно от по-възрастните поколения със средни за страната доходи. По-голямата част от тях притежават около 20 дка земя и живеят предимно в столицата или другите големи градове. Обикновено собствениците отдават земите си на местни земеделци срещу символични суми, дават ги за ползване на роднини или ги остават да пустеят. Данните показват, че всеки пети собственик на земя е оставил имота си да пустее и не го развива по никакъв начин. По данни на Министерството на земеделието, храните и горите необработваемите площи в България през 2016 г. е бил в размер на 1.93 млн. дка, което е с 1% повече в сравнение с предходната година. Анализът показва, че един от водещите фактори при избора на купувач остава сигурността на сделката и бързото и реализиране, като потенциалите продавачи предпочитат документацията по продажбата да не бъде подготвяна от тях. Те предпочитат да сключат с компания, която е доказала във времето, че е добър стопанин и партньор, и се грижи за земите, които управлява. Именно собственици на земи, които не се обработват са сред най-честите продавачи, твърдят анализатори. Проучването на компанията за управление на земеделски активи показва, че делът на притежателите на имоти, които посещават офис на „Агрион\" се е увеличил двойно. Дружеството е най-разпознаваемият за частните собственици бранд и най-популярната компания сред потенциалните продавачи. Освен за консултации и проучването на възможности за финансиране, все повече хора  са посетили някой от регионалните офиси на „Агрион\" в опит да сключат сделка.  Според анализаторите сериозно предимство на компанията е, че предлага безплатна оценка на имота, което спестява сериозни разходи и време на продавачите. Желаещите да продадат земята си могат да го направят в някой от регионалните офиси на компанията. Фирмата е предвидила и онлайн заявка за продажба на адрес  .", "date": "2018.04.11", "title": "Посрещаме спешни разходи с пари от ниви"}
{"url": "http://standartnews.com/biznes/boyko_kotsev_naznachen_v_banka-370333.html", "text": "Правителството одобри кандидатурата на Бойко Коцев за член на Управителния съвет (УС) на Международната банка за икономическо сътрудничество (МБИС) с мандат до пет години. В качеството си на член на УС на МБИС представителят на България ще участва в оперативната дейност и управлението на банката и ще отстоява финансово-икономическите интереси на страната ни. Бойко Коцев е с богата дипломатическа биография и притежава широка експертиза, авторитет и професионално признание в областта на международните отношения. Международната банка за икономическо сътрудничество е в процес на трансформация за превръщането й в модерна международна банка за развитие. Банката обръща особено внимание на проекти в сектори, които генерират растеж и са приоритетни за развитието на икономиките на страните членки – България, Виетнам, Полша, Монголия, Румъния, Русия, Словакия и Чехия. В стратегията й за България приоритет е кредитирането в сферата на промишлеността, селското стопанство, търговията, транспорта и банковия сектор.", "date": "2018.04.11", "title": "Бойко Коцев назначен в банка"}
{"url": "http://standartnews.com/biznes/temenuzhka_petkova_smyanata_na_sobstvenostta_v_chez_nyama_da_promeni_tsenata_na_toka-370340.html", "text": "Смяната на собствеността на ЧЕЗ в България няма да промени цената на електрическата енергия, защото цената й се определя от КЕВР, а не от ЕРП-ата. Това каза пред журналисти министърът на енергетиката Теменужка Петкова след като откри конференцията \"Чиста енергия и индустриална конкурентоспособност за устойчиво развитие - кохезия, конкурентоспособност и сигурност на доставките\" в \"Интер експо център\", предаде БТА. Енергийният министър посочи, че електроразпределителните предприятия и всяко едно предприятие са в правото си да предявят искания за цена, но в крайна сметка цената се определя само от регулатора и хората трябва да бъдат спокойни. \"Всяко решение, свързано с прехода към чиста енергия, трябва да взимаме заедно, на база на сериозен анализ. Да го взимаме по начин, който да гарантира конкурентоспособността и устойчивостта на индустрията\", заяви Петкова за чистата енергия и нейното приложение. „Инвестициите в зелена енергия, в енергийна ефективност смело можем да кажем, че ще доведат до това да бъдат намалени и редуцирани разходите на големите индустриални потребители. Това е сериозна възможност да бъдат създадени работни места, да диверсифицираме източниците на енергийни ресурси\", заяви тя.", "date": "2018.04.11", "title": "Теменужка Петкова: Смяната на собствеността в ЧЕЗ няма да промени цената на тока"}
{"url": "http://standartnews.com/biznes/oshte_18_mln_za_reklamiraneto_na_turizma_v_balgariya-370341.html", "text": "Правителството осигури допълнителни 1 680 000 млн. лв. по бюджета на Министерството на туризма за изпълнение на Годишната програма за национална туристическа реклама, предаде БГНЕС. Програмата предвижда устойчиво развитие и промотиране на културно-историческия туризъм, съчетан със специфичните видове туризъм, с цел преодоляване на сезонността. Това налага използване на актуални маркетингови инструменти и сътрудничество с водещи световни медии за достигане до целевите аудитории. Предприетите множество маркетингови кампании, реализирани в сътрудничество с международни медии и туроператори, както и представянето на България на международните пазари са сред причините за изключително добрите резултати през 2017 година. Официалната статистика показа, че за периода януари-декември 2017 г. България е посетена от близо 8,9 млн. чуждестранни туристи. Това е увеличение от 7,6% спрямо същия период на 2016 г., която досега бе рекордна за туризма. Първоначалните резултати за 2018 г. също са оптимистични – за първите два месеца на годината чуждестранните туристи са с 10,6% повече спрямо същия период на 2017 г. Увеличеният брой туристи повишава значително и приходите от международен туризъм - по данни на БНБ за периода януари-декември 2017 г. те възлизат на близо 6,9 млрд. лв. Ръстът спрямо същия период на 2016 г. е 9,3 на сто. По-високият ръст на приходите в сравнение с ръста на броя чуждестранни туристи показва устойчива тенденция за нарастване на интереса към висококатегорийните хотели, което пък е свидетелство, че страната привлича по-висок клас туристи. През последните години Министерството на туризма е реализирало изключително успешни кампании с политематичните канали Euronews и CNN, като са достигнати над 40 милиона зрители, основно в Европа. Чрез тези медийни конгломерати рекламата на България достига до аудитория с реален потенциал да позиционира страната ни в сегмента на водещите туристически дестинации, като увеличи средния разход за престой на турист. Очаква се реализацията на тези и сходни кампании да доведе до положителни финансови резултати в национален мащаб и затвърждаване на положителния имидж на България като държава с разнообразни туристически продукти и сериозен потенциал за инвестиции.", "date": "2018.04.11", "title": "Още 1,8 млн. за рекламирането на туризма в България"}
{"url": "http://standartnews.com/biznes/kiril_domuschiev_biznesat_odobryava_vanshnata_politika_na_boyko_borisov-370352.html", "text": "Първо ще направим една равносметка на миналата година, каква работа сме свършили като организация, като управителен съвет, като контролен съвет. И също така какви могат да бъдат очакванията на нашите членове за тази година. Аз смятам, че доста полезни неща се случиха през 2017 г., които станаха на база на инициативите на КРИБ. Виждате, че с един приличен диалог и с правителство, и с парламент, и с общини успяваме да постигаме важни цели и бутаме нещата към определени реформи. Някои от тях се случват, някои предстои да се случат. Виждате в енергетиката колко деен е КРИБ в стремежа си да не се допускат нови изкривявания, в стремежа си да вървим към либерализация, което както видяхте е една от основните препоръки и в доклада на Световната банка, така че не сме го измислили ние, но ние двигателят на реформите. Законът за концесиите, много поправки, които се направиха в различни закони, можете да ги видите в отчета на организацията, пак са дело и инициатива на КРИБ. А това, което се случи с възможността за по-лесен внос на чужди работници също е до някаква степен благодарение на инициативността на организацията ни. Така че много хубави неща се случиха през миналата година, но аз смятам, че тази година може да бъде още по-успешна и да създаваме все по-добри условия за правене на бизнес в България. Факт е, че благодарение на всичко това, което се случва, говоря за позитивните неща, виждате, че инвестиционният климат става все по-добър, все повече хора разширяват предприятията си и производствата си, недостигът на работна ръка не е случаен. Безработица няма, заплатите растат и то със сериозни темпове, така че мисля, че ние, като представляващи сериозен процент от тези, които правят БВП на България, сме доволни от това, което сме свършили и можем да се поздравим. Съответно днес нашите членове ще имат възможност да изберат определен брой членове на УС, тъй като на някои от нашите членове им изтича втория мандат. Трябва да бъдат избрани на тяхно място нови членове. Интересът е доста голям, но се надявам, че ще изберем най-достойните и хора, които наистина ще бъдат активни и ще подпомагат сериозно нашата дейност. Тъй като да участваш в УС на КРИБ е един сериозен ангажимент и една сериозна отговорност, а не е формалност или нещо, което ти носи някакъв дивидент или някаква печалба. Точно обратното – трябва да помагаме на обществото. - След като мнозинството българи я одобряват ние като бизнес е нормално да я одобряваме, тъй като с тези бизнес делегации се отваря възможност на много наши фирми да направят съответните контакти, така както беше и случаят със Саудитска Арабия, където бях член на тази делегация. Мисля, че България има все по-добро лице навън, не говоря само за Европа, говоря и в други континенти, включително и Азия, ако даваме за пример Саудитска Арабия. И това може да бъде само полезно за нашия бизнес и за привличането на инвестиции от тези по-богати държави.", "date": "2018.04.11", "title": "Кирил Домусчиев: Бизнесът одобрява външната политика на Бойко Борисов"}
{"url": "http://standartnews.com/biznes/promyana_trudov_dogovor_za_4_chasa_na_den-370358.html", "text": "Заетите по т. нар. еднодневни трудови договори ще могат да работят и да се осигуряват не само в продължение на осем, но и на четири часа в рамките на един ден. Тази промяна ще стане възможна с внесеното предложение за поправка в Кодекса на труда, чието разглеждане в комисии и в пленарна зала ще започне в най-скоро време, съобщи народният представител от ГЕРБ Светлана Ангелова. Подкрепа за предложението вече са дали работодатели, наемащи лица за краткосрочна селскостопанска работа, отбеляза зам.-председателят на Комисията по труда, социалната и демографската политика. По този начин се отговаря на потребностите на селскостопанските работници, тъй като за някои култури като роза, лавандула не е необходима осемчасова заетост. Тяхното прибиране става в рамките на няколко часа на ден и по този начин се създават затруднения на работниците и техните работодатели. Целта на промяната е осигуряване на гъвкавост и облекчаване условията при сключване на договорите. Междувременно заместник-министърът на труда и социалната политика Зорница Русинова посети вчера филиал на детска градина „Червената шапчица\" в Русе, където се изпълнява проект „Социално включване чрез услуги за ранно детско развитие\".  Той осигурява устойчивост на Центъра за социални и образователни услуги, изграден по проект „СВЕТИЛНИК\", като досегашните услуги за семейства с деца от 3 до 7 г. продължават в пълен обем и са надградени с нови. В сградата на градината се предлага педагогическа подкрепа за деца с увреждания, консултиране на родители, индивидуална и групова работа с деца и родители, здравна детска консултация и др.", "date": "2018.04.11", "title": "ПРОМЯНА: Трудов договор за 4 часа на ден"}
{"url": "http://standartnews.com/biznes/obzor_turisticheski_inspektori_sledyat_pod_lupa_hotelite-370356.html", "text": "Туристически инспектори вече ще проверяват дали хотелите спазват изискванията, на които трябва да отговарят в съответствие с издадените им категории. Това стана ясно от изказване на министъра на туризма Николина Ангелкова пред Нова тв. Туристическият инспекторат ще бъде създаден с предстоящите промени в Закона за туризма, посочи Ангелкова в отговор на множеството оплаквания от лоши условия в част от хотелската база у нас. Безспорно има пропуски в контрола на хотелите след категоризацията им, призна министърът на туризма. В момента правомощия да проверява хотелската база има Комисията за защита на потребителите (КЗП), обясни Николина Ангелкова. Съгласно закона към днешна дата само по искане на КЗП може да се отнеме категорията на даден хотел, заяви Ангелкова и допълни, че ако комисията не сезира министерството за нарушения, то \"остава с вързани ръце\". Сега Министерството на туризма може да издава само предписания и глоби, каза още Ангелкова. Така че реално ние чакаме друг орган да ни сезира, за да можем да стартираме процедура за отнемане на звезди на даден хотел, коментира Николина Ангелкова, но веднага допълни, че \"и до ден днешен за кошмарния хотел в Чифлика не сме получили искане от КЗП за отнемане на категорията му\".", "date": "2018.04.11", "title": "ОБЗОР: Туристически инспектори следят под лупа хотелите"}
{"url": "http://standartnews.com/kultura/kluni_prizna_amal_za_glavata_na_semeystvoto-370360.html", "text": "  Тя е професионалист, аз съм аматьор, сподели Джордж 56-годишният Джордж Клуни признава, че жена му Амал е главата на семейството. \"Тя е професионалистът, аз съм аматьорът. Справя се перфектно с всичко\", споделя световният кинаджия пред \"Вог\". Той връща лентата и към първите им срещи през 2013-а в къщата му на езерото Комо в Италия. \"Естествено, че беше красива. Но още - очарователна и брилянтна. Животът й бе толкова вълнуващ - клиентите, които поемаше, супер човешката работа, която вършеше. Бях запленен от нея от момента, в който я видях\", казва Джордж. Амал също била силно заинтригувана от него. \"Има едно нещо в живота, което е от най-голямо значение за щастието - и върху което имаш най-малък контрол. Бях на 35, когато го срещнах. Не беше ясно дали някога ще се влюбя така. А нито имах желание, нито бях екзалтирана от идеята да създавам семейство, без да съм го почувствала\", категорична е красавицата. Сега тя балансира между майчинството, кариерата си като международен защитник и брака си с холивудската звезда. 40-годишната адвокатка по човешките права застана пред обектива на Ани Лейбовиц за корицата на майския брой на модната библия. Именно там тя разказва още: \"Джордж се погрижи \"мама\" да е първата дума, която казаха Ела и Александър. Преди да се запозная с мъжа си, само се надявах, че има толкова огромна любов, която не изисква  пресмятане и вземане на решения.\"", "date": "2018.04.11", "title": "Клуни призна Амал за главата на семейството"}
{"url": "http://standartnews.com/balgariya/vdigat_zaplatite_v_zatvorite_s_88_leva-370355.html", "text": "Увеличение на заплатите и край на протестите - това е резултатът от продължилите 5 часа преговори между ръководството на Министерство на правосъдието и синдикатите в системата. Министър Цецка Цачева и представителите на работещите в ГД \"Охрана\" и ГД \"Изпълнение на наказанията\" се договориха как да бъдат разходвани отпуснатите допълнително от правителството 15 млн. лв. По 88 лв. към основното възнаграждение ще получат служителите на затворите със задна дата от 1 март, обяви Цецка Цачева. Ще го получат близо 4000 служители. Повишението на заплатите ще получат съответно 1149 служители на ГДО и 2884 служители на ГДИН, съобщи Цачева. Председателят на синдиката на служителите на затворите Христо Илков обяви, че предстои да запознае УС на синдиката с договореното в правосъдното министерство и да бъде обявено окончателното решение за прекратяване на протестните действия. Последният протест на надзирателите се състоя вчера пред Софийския затвор. Протестиращите настояваха за подобряване на условията на труд и за увеличение на заплатите. Затворниците имат повече права от задължение, пък подкрепиха подчинените си директорите на затвори на национално съвещание при Цачева вчера, на което бяха набелязани спешни мерки в посока на исканията на протестиращите и подобряване на положението в системата.", "date": "2018.04.11", "title": "Вдигат заплатите в затворите с 88 лева"}
{"url": "http://standartnews.com/svyat/17_000_asteroida_zastrashavat_zemyata-370334.html", "text": "Специалисти от НАСА смятат, че съществуват не по-малко от 17 000 астероида, които могат да се блъснат в Земята, съобщи Лайф. Понастоящем учените са се заели с търсене и определяне на орбитите им, но засега е изпълнена само една трета от поставената цел. Заключенията са въз основа на изследване на над 8000 астероида. Досега са открити над 8000 близки до Земята обекта с ширина не по-малко от 140 метра. При сблъсък с нашата планета астероид с подобни размери може да унищожи цяла държава. Въпросните 8000 обекта са описани и орбитите  им са изучени. Това позволява на астрономите да ги изключат от опасните за Земята обекти. Остават обаче над 17 000 неизследвани и потенциално опасни за земляните астероида. Те принадлежат към категорията близки до Земята обекти. Това означава, че се доближават към орбитата на нашата планета на разстояние по-малко от 50 милиона км. През 90-те години на миналия век НАСА положи усилия за търсене и класифициране на най-опасните астероиди с диаметър над 1 км. При сблъсък със Земята подобен астероид може да предизвика глобална катастрофа. През 2010 г. всички тези космически тела бяха идентифицирани и описани. Резултатите от изследването са качени на сайта Science.com.", "date": "2018.04.11", "title": "17 000 астероида застрашават Земята"}
{"url": "http://standartnews.com/balgariya/sriv_v_sistemata_blokira_granitsite-370345.html", "text": "Поради възникнал технически проблем работата на граничните контролно-пропускателни пунктове и на секторите \"Пътна полиция\" в страната временно е затруднена. Това съобщиха от пресцентъра на МВР. На места по граничните пунктове има образувани колони от чакащи автомобили, а в секторите на Пътна полиция не може да се извършва регистрация и пререгистрация на автомобилите. Предприети са действия за отстраняване на проблема, допълват от пресцентъра на вътрешното ведомство. Техниката е отказала още в ранния преди обед днес. Първоначалната информация беше, че проблемът ще бъде отстранен до 13:30 часа, но това не е станало и на част от граничните пунктове са се образували километрични опашки. Това не е първият подобен технически проблем в МВР. През февруари технически срив отново затвори всички граници на страната.", "date": "2018.04.11", "title": "Срив в системата блокира границите"}
{"url": "http://standartnews.com/balgariya/borisov_hvarlya_tseliya_resurs_na_darzhavata_v_kontrol_nad_telk-370330.html", "text": "Премиерът Бойко Борисов изрази разбиране за протеста на хората с увреждания и се закани с цялата сила на държавата да осигури тотален контрол над работата на комисиите за ТЕЛК, където са злоупотребите. Борисов не излезе отвън при протестиращите, но застана пред медиите в Министерския съвет заедно с вицепремиерите Валери Симеонов и Томислав Дончев, както и със социалния министър, за да отправи посланието на кабинета към протестиращите. \"Разбирам тяхната болка, но те са наши съюзници. Апелирам за диалог\", обяви Борисов, като изтъкна, че работи прекрасно с техните представители от години. И увери хората с увреждания, че никой не иска с новите правила да им отнеме права, а да засили контрола така, че да има повече ресурс именно за тях, истински нуждаещите се. \"Това, което колегата Симеонов работи в продължение на 5 месеца, беше, не да се ощетят дадени хора, а да се направи така, че тези фалшиви ТЕЛК или източването на ресурс, да останат за тези, които действително имат нужда от тях. Ни най-малко не сме мислели на някого да навредим - точно обратното\", заяви Борисов. \"Но хора, които не заслужават и са взимали тези пари, и продължават да ги взимат, и има корупционни схеми в ТЕЛК-овете, това не може да продължи\", закани се министър-председателят. \"Това, което мога със сигурност да кажа, е, че относно комисиите ТЕЛК ще използваме всички ресурси на държавата за по-голям контрол. Защото оттам започва преди всичко проблемът. Искам да ги успокоя, че целта ни е да направим така, че да остане този ресурс за тях, не да се пренасочва на друго място\", отсече Борисов. 1,7 млрд. отиват в тази система и един по-добър контрол ще е от полза за всички., категоричен е той. \"Още веднъж апелирам за диалог. Така че нека заедно да направим така, че за тези хора с увреждания да останат повече средства\", категоричен беше премиерът. Борисов благодари на хората с увреждания, че ще се срещнат с министрите и вицепремиера в четвъртък и петък. \"И точка по точка, детайл по детайл ще обсъдим всяко едно нещо, което ги тревожи\", обеща премиерът. Борисов припомни и коалиционното споразумение, в което имаше условие, поставено от коалиционните партньори от ОП - да се спре източването на различните системи от хора, които злоупотребяват. По думите му вицепремиерът Валери Симеонов, който бе инициатор на промените, го е уверил, че през цялото време на подготвянето на реформата и в работните групи са участвали представители на хората с увреждания.", "date": "2018.04.11", "title": "Борисов хвърля целия ресурс на държавата в контрол над ТЕЛК"}
{"url": "http://standartnews.com/balgariya/petima_novi_generali_v_armiyata_shefat_na_vms_stava_flotilen_admiral-370331.html", "text": "Правителството предлага на президента да издаде указ, с който да удостои началника на отбраната генерал-лейтенант Андрей Боцев с висшето офицерско звание „генерал\", съобщиха отк Правителствена информационна служба. За освобождаване от длъжността заместник-началник на отбраната и от военна служба е предложен генерал-лейтенант Пламен Атанасов поради навършване на пределна възраст за заеманото звание. За неговия пост е предложен генерал-майор Димитър Илиев, който ще бъде освободен като заместник-командир на Корпуса за бързо развръщане на НАТО в Солун и произведен в генерал-лейтенант. Бригаден генерал Иван Ортоманов е предложен за освобождаване като директор на дирекция „Операции и подготовка\" в МО, за назначаване като заместник-командир на Корпуса за бързо развръщане на НАТО в Солун и за удостояване със звание генерал-майор. За директор на дирекция „Операции и подготовка\" и удостояване със звание бригаден генерал е предложен полк. Маргарит Михайлов, в момента заместник-началник на щаба на Сухопътните войски. Бригаден генерал Иван Лалов е предложен за освобождаване от длъжността командир на 3-а авиационна база, за назначаване за заместник-командващ на Съвместното командване на силите и за удостояване със звание генерал-майор. Да заеме овакантената длъжност командир на авиобазата, както и за удостояване със звание бригаден генерал е предложен сегашният заместник-командир на базата полк. Димитър Петров. За назначаване за заместник-командир на ВМС и удостояване със звание флотилен адмирал е предложен капитан І ранг Георги Пенев, в момента началник на щаба на ВМС. Заместник-директорът на Служба „Военна информация\" полк. Пламен Ангелов е предложен за директор на Службата и удостояване със звание бригаден генерал. Той ще поеме поста от бригаден генерал Светослав Даскалов, който ще бъде освободен от военна служба поради навършване на пределна възраст за заеманото звание. Полк. Васил Лазаров е предложен за длъжността съветник на Върховния главнокомандващ на въоръжените сили по военната сигурност, както и за удостояване със звание бригаден генерал. Директорът на дирекция „Логистика\" в МО полк. Митко Григоров е предложен за удостояване със звание бригаден генерал. Правителството предлага на Президента на Република България да направи промяна и в Указ 85/2012, с който са утвърдени длъжностите във въоръжените сили и в НСО, изискващи висши офицерски звания. Предложението е висше офицерско звание генерал-майор (контраадмирал) да се изисква и за длъжността директор на Щаба на отбраната. Неговите функции са свързани с организиране дейността на административните звена в Щаба на отбраната като стратегически военен щаб на въоръжените сили.", "date": "2018.04.11", "title": "Петима нови генерали в армията, шефът на ВМС става флотилен адмирал"}
{"url": "http://standartnews.com/balgariya/nayposle_toplofikatsiya_spira_parnoto-370336.html", "text": "От днес започва поетапно общо спиране на отоплението в столицата. Съгласно изискванията в Общите условия за продажба на топлинна енергия, тази процедура може да стартира, ако са изпълнени двете задължителни условия - три последователни дни със средноденонощна температура над + 12 градуса и прогноза за трайно затопляне на времето, съобщиха от \"Топлофикация София\". Към днешна дата посочените условия са изпълнени и \"Топлофикация София\" ЕАД има основание да обяви край на отоплителен сезон 2017-2018 г. При желание от страна на клиентите, отоплението в отделни сгради може да остане включено до 30 април 2018г. За тази цел е необходимо да има решение на общото събрание на етажната собственост. На основание на това решение упълномощено лице подава заявление в обслужващия топлорайон.", "date": "2018.04.11", "title": "НАЙ-ПОСЛЕ! \"Топлофикация\" спира парното"}
{"url": "http://standartnews.com/balgariya/sadat_pusna_zhelyaz_s_myarka_podpiska-370339.html", "text": "Окръжният съд в Добрич освободи от ареста Желяз Андреев и му наложи мярка за неотклонение \"подписка\" със срок на изпълнение 60 дни. Съдът мотивира решението си с това, че има ниска степен обвиняемият да се укрие, тъй като е с постоянен трудов договор, не е бил осъждан и лично се е явил, след като е бил призован да свидетелства. На излизане от съдебната зала пред журналисти Желяз Андреев каза единствено, че е удовлетворен от решението на съда и не пожела да коментира нищо друго.", "date": "2018.04.11", "title": "Съдът пусна Желяз с мярка \"подписка\""}
{"url": "http://standartnews.com/balgariya/vizhte_resheniyata_ot_dneshnoto_zasednie_na_ministerski_savet-370335.html", "text": "Правителството прие Националната програма за закрила на детето за 2018 г. Тя включва мерки за осигуряване правото на децата на достъп до здравеопазване, качествено образование, мерки за намаляване на детската бедност и създаване на условия за социално включване на децата. Програмата съдържа 10 приоритетни области на интервенция, които имат за дел да осигурят благосъстоянието и гарантирането на правата на децата. Акцент е поставен на две от тях – гарантиране правото на децата на живот без насилие и продължаването на процеса на деинституционализация. Предвиждат се мерки за осигуряване на условия за заетост на безработни родители с малки деца, развитие на социалните услуги за деца и подобряване на качеството и ефективността им, анализ и предложения за промени в политиките за деца, настанени извън семействата, закриване на специализирани институции за деца и предоставяне на нови социални услуги. По отношение превенцията срещу насилието са заложени информационни кампании по различни канали, работа за повишаване на знанието на децата за правата им, обучение на служители по проблемите на агресията, прилагане на мерки срещу проявите на тормоз в училище, срещу сексуалната злоупотреба с деца, по отношение на деца, жертви на трафик и др. Съществено място е отделено на мерките за превенция и защита на децата в дигиталната среда срещу посегателства в интернет пространството. Заложени са и конкретни дейности за мониторинг и подобряване на работата на системата за закрила на детето. Министерският съвет одобри присъединяването на България към инициаторите на проекта „Съюз за милион европейски геноми\" (MEGA) чрез подписване на съвместна декларация „Достъп до най-малко един милион геноми в Европейския съюз\". Инициативата цели създаването на интегрирана база данни от поне 1 милион геноми за клинични и научни цели. Подобна интегрирана цифрова инфраструктура би дала силен тласък в сферата на геномните научни изследвания и цифровото публично здравеопазване. Тя е възможност за сериозен напредък в персонализираната медицина, а впоследствие – икономически растеж и подобряване на демографското положение на континента чрез ранна диагностика, по-добро лечение и превенция на заболяванията, за грижи в ключови области, включително редки, инфекциозни и комплексни болести. Присъединяването към инициативата се случва посредством подписване на Съвместната декларация за развитие на съществуващи национални (и регионални) инициативи за персонализирана медицина, за укрепване на сътрудничеството между държавите членки (и регионите) на Европейския съюз и на Европейското икономическо пространство, за реализиране на ползите от трансграничния достъп до и обмен на геномни данни, за да се постигне прогрес на персонализираната медицина. Аналогични проекти вече са факт в редица държави – САЩ, Индия, Китай и др. Правителството прие решения за признаване на сдруженията „Съюз на инвалидите в България\" и „Асоциация на родителите на деца с увреден слух\" за представителни организации на национално равнище в Националния съвет за интеграция на хората с увреждания за срок от три години. Целите и дейността на сдруженията са свързани с подобряване начина на живот и социалното включване на хората с увреждания в обществото. Съюзът и Асоциацията отговарят и на критериите за членство в Националния съвет, който е консултативен орган към правителството. Съветът изразява становища по нормативни и стратегически документи, с което допринася за изпълнението на държавната политика за интеграция на хората с увреждания и за усъвършенстване на нормативната база. Правителството одобри допълнителни разходи по бюджета на МВР в размер на 2 997 000 лв. Средствата са предвидени в централния бюджет за обезпечаване на сключения от вътрешното ведомство договор с предмет „Разширение на системите за публичен частен ключ, изградени за обслужване на процеса за издаване на документи за самоличност с електронен носител, включително изграждане на единна точка за контакт и връзка с ICAO-PKD върху системата за граничен контрол\". Проектът е свързан с изпълнение на ангажиментите на страната ни като член на Европейския съюз в областта на сигурността на документите. Допълнителни разходи бяха одобрени и по бюджета на Министерството на отбраната. Средствата в размер на 14 млн. лв. са предвидени в централния бюджет за окончателно разплащане на Военномедицинска академия с „Българска банка за развитие\" АД по цесия на вземанията на кредиторите на ВМА. Правителството одобри допълнителни разходи от 151 200 лв. по бюджета на Министерството на културата и трансфери към общини в размер на 3915 лв. за стипендии на ученици, постигнали високи резултати в областта на изкуствата и културата. Средствата са предвидени в централния бюджет по Програмата на мерките за закрила на деца с изявени дарби от държавни и общински училища през 2018 г. Правителството даде съгласието си в полза на сдружение „Национална асоциация на сляпо-глухите в България\" да бъде учредено безвъзмездно право на ползване на държавен имот. Той се намира на ул. „Преспа\" №6 в Пловдив. За срок от 10 години в него ще бъдат предоставяни социални услуги от Националния център за рехабилитация „Хелън Келър\" към Асоциацията и ще бъде създаден дом за възрастни сляпо-глухи хора без близки, които да се грижат за тях. Сградите на Професионалната гимназия но транспорт „Н. Й. Вапцаров\" в Сливница стават общинска собственост. Решението е мотивирано с преобразуването в общинско на учебното заведение, което досега е било към Министерството на образованието и науката. АПИ получава управлението върху два етажа от административна сграда на бул. „Цар Борис III\" №215 в град София. До 2016 г. помещенията са били в управление на Националната компания „Стратегически инфраструктурни проекти\". С изменение в Закона за пътищата от април 2016 г. дейността на НКСИП е прекратена и АПИ е правоприемник на всички активи, пасиви, права и задължения на прекратеното държавно предприятие. На областния управител на Габрово беше възложено да сключи договор за купуването на частен имот, необходим за решаване на проблема с отоплението на администрацията. Това са два обекта с обща площ от 24 кв. м в сградата на областната администрация, в които е разположен котелът на парната инсталация. До момента той е отоплявал само част от сградата. Имотът ще бъде закупен за 9600 лв., осигурени по бюджета на областната администрация. Правителството даде съгласието си „Български пощи\" ЕАД да продаде чрез търг с тайно наддаване имоти с отпаднала необходимост за дружеството, чиято поддръжка е свързана с неоправдани разходи. Това са части от масивни и полумасивни постройки в гр. Дунавци, община Видин, с. Кортен, община Нова Загора, с. Горно Александрово, община Сливен, и с. Бежаново, община Ловеч. Помещенията са с обща площ около 270 кв. м. Правителството одобри резултатите от проведени заседания на Съвета на Европейския съюз. Министрите на вътрешните работи заседаваха на 8 март в Брюксел. На срещата им основните дискусии бяха свързани със сътрудничеството между мисиите и операциите по линия на Общата политика за сигурност и отбрана и агенциите на ЕС в областта на правосъдието и вътрешните работи. Обсъдено беше прилагането на директивата относно резервационните данни на пътниците, сътрудничеството със Западните Балкани в областта на вътрешната сигурност и борбата с тероризма, актуалното състояние на миграцията и др. Неформалното заседание на министрите на културата се проведе на 28 февруари в София. На него бяха обменени мнения по темите за утвърждаването на чувството за принадлежност към ЕС чрез културата и взаимодействието с други сектори, както и за пътищата за мобилизиране на потенциала и енергията на младите хора в опазването и развитието на европейските ценности. Министрите на държавите-членки се обединиха около посланията за по-широк достъп до култура, насърчаване на междукултурния диалог, мобилността на творците, необходимостта от по-сериозно публично финансиране и засилване на програмата „Творческа Европа\". Съветът „Общи въпроси\" заседава в Брюксел на 20 март. С участието на всички държави-членки беше постигнато съгласие за консултации с Европейския парламент по проекта за предложение за следващите избори за членове на парламента и беше подготвено заседанието на Европейския съвет на 22 март, фокусирано главно върху работните места, растежа и конкурентоспособността. Във формата по чл. 50 от ДЕС беше направен преглед на актуалното състояние на преговорите по излизане на Обединеното кралство от Съюза и бяха обсъдени Насоки на Европейския съвет по тях. Правителството прие позицията на България за заседанието на Съвета на Европейския съюз по земеделие и рибарство, което ще се проведе на 16 април в Люксембург. На него се очаква Председателството и Европейската комисия да представят информация за постигнатия напредък по изпълнението на Заключенията на Съвета от юни 2016 г. относно загубите на храни и хранителни отпадъци, а министрите ще имат възможността да обменят мнения по темата. Предвижда се също Комисията да представи предложението за директива относно нелоялните търговски практики във веригата за доставки на храни, както и предложението за регламент за създаване на многогодишен план за рибните запаси в западните води на ЕС. Правителството одобри и позицията на България за неформалното заседание на министрите на заетостта и социалната политика на 17 и 18 април в София, което ще се ръководи от българския министър на труда и социалната политика. Дебатите ще бъдат съсредоточени върху приложението на принципите в Европейския стълб за социални права за повишаване на уменията и знанията на работната сила и осигуряване на равни възможности за реализиране на пазара на труда. По време на първата пленарна сесия министрите ще обменят опит и ще обсъдят мерки за насърчаване на обучението и ученето през целия живот. България ще представи своята политика по отношение на подобряване достъпа до пазара на труда за всички групи в неравностойно положение – младежи, хора в предпенсионна възраст, дългосрочно безработни. Ще бъдат обсъдени и действия за насърчаване на социалния диалог при прилагането на принципите на Европейския стълб за социални права и за осигуряване на справедливо заплащане на труда. Министрите ще обсъдят и напредъка на държавите членки при изпълнението на Гаранцията за младежта и интегрирането на трайно безработните на пазара на труда. Заместник-министър председателят Томислав Дончев ще председателства заседанието на Съвета по общи въпроси, формат „Кохезионна политика\", което ще се проведе на 12 април в Люксембург. В рамките на Съвета държавите-членки ще имат възможност да се обединят около общи решения по отворените въпроси за новата Кохезионна политика. Това е последният официален формат, в който държавите-членки ще имат възможност да споделят своята визия за бъдещето на Кохезионната политика в следващия програмен период, преди Европейската комисия да е представила първото си предложение за Многогодишната финансова рамка на ЕС след 2020 г. Съвет „Общи въпроси\" ще заседава на 17 април в Люксембург. Очаква се министрите да приемат измененията в Акта за избиране на членове на Европейския парламент, които следва да бъдат транспонирани в националните законодателства преди изборите през 2019 г. Комисията ще представи пакета доклади по страни, участващи в процеса на разширяване на ЕС и процеса за стабилизиране и асоцииране. Съветът ще продължи и дискусията по въпроса за върховенството на закона и Полша, като ще бъдат изслушани предложенията на страната за изменения в законодателството и мнението на Комисията по тях. Гражданите на Европейския съюз, намиращи се в държави извън Съюза, ще могат да се обръщат за закрила към българското посолство или консулство, ако в съответната страна няма представителство на собствената им държава. Те ще се ползват със същите права, с каквито са и българските граждани. Това предвижда прието постановление на Министерския съвет за предоставяне на консулска закрила и участие в мерките за координация и сътрудничество за улесняване на консулската закрила на непредставени граждани на Европейския съюз в трети държави от задграничните представителства на България. Случаите на консулска закрила включват арестуване или задържане, когато лицето е жертва на престъпление, при тежка злополука или тежко заболяване, смърт, помощ и репатриране при извънредна ситуация, нужда от временни документи за пътуване и др. В случаите, когато на непредставените граждани на Европейския съюз е оказана от страна на България консулска закрила, свързана с предоставяне на финансова помощ, от тях ще се изисква да поемат задължение да възстановят единствено онези разходи, които при същите условия би трябвало да бъдат поети от гражданите на държавата ни. Така направените разходи за консулска закрила от страната ни подлежат на възстановяване от държавата-членка, чийто гражданин е потърсил нашето дипломатическо или консулско представителство. По същия начин българските граждани, които са получили консулска закрила от държава-членка, са длъжни да възстановят Министерството на външните работи на България равностойността на направените разходи за консулска закрила в качеството им на непредставени граждани на Европейския съюз. Правителството одобри промени в Кодекса за социално осигуряване, с които се въвеждат изискванията на евродирективата за минималните изисквания за повишаване на мобилността на работниците между държавите-членки на ЕС чрез подобряване на придобиването и запазването на допълнителни пенсионни права. Съгласно измененията работодателите, които осигуряват работниците и служителите си в доброволен пенсионен или доброволен професионален пенсионен фонд, ще трябва да започнат да осигуряват по същия начин и новопостъпили работници или служители до шест месеца, след като са ги наели. Същите права ще имат и работниците и служителите, с които е сключен договор за възлагане на управление и контрол. В съответствие с изискванията на директивата са предвидени и промени, насочени към предоставяне на осигурените лица и техните наследници на необходимата информация относно придобиването на пенсионни права и третирането на техните средства. Правителството предлага на Народното събрание да одобри промени в Закона за защита от вредното въздействие на химичните вещества и смеси. С проектозакона се въвежда националната процедура за освобождаване от задължения по Регламент (ЕО) №1907/2006 относно регистрацията, оценката, разрешаването и ограничаването на химикали, когато това е необходимо в интерес на отбраната. Въвеждането на процедурата е предвидено в регламента и е съобразено с Кодекса на Европейската агенция по отбрана за изключенията по регламента, свързани с отбраната. Целта на процедурата е да се предотврати негативният ефект върху сектора отбрана от директното прилагане на регламента, като едновременно с това се въведат механизми за защита на човешкото здраве и околната среда. Освобождаването от задължения не засяга правното действие на разпоредбите, регламентиращи информационния лист за безопасност. Законопроектът определя разрешението за освобождаване от изисквания на регламента да се издава от Междуведомствения съвет по отбранителна индустрия и сигурност на доставките, както и да се създаде и поддържа регистър на издадените разрешения. Редът, условията и сроковете за издаване на разрешенията, изискванията за предотвратяване или ограничаване на вредното въздействие върху човешкото здраве и околната среда, както и другата необходима информация ще бъдат регламентирани в наредба на Министерския съвет. Предвидена е и административно-наказателна отговорност за неспазване на задълженията по издадено разрешение. Правителството прие Наредба за разглеждане на спорове по Закона за марките и географските означения. Документът урежда реда за разглеждане на жалби и искания, постъпили по реда на Закона. С нея ще бъде въведена правна регламентация за депозиране на жалби или искания, условията на които те следва да отговарят, както и редът за тяхното разглеждане и за произнасяне. С наредбата се създават условия за публичност и прозрачност на процедурите по разглеждане на спорове, за ефективност и бързина на администрацията, както и правилата за водене на кореспонденция. Министерският съвет прие доклад за изпълнението към 31 март на Плана за действие за 2018 г. с мерките, произтичащи от членството на България в Европейския съюз. Изпълнени са 55 мерки от 93, чийто срок е до края на март. По-високият процент неизпълнение е традиционен за първото тримесечие на годината поради прехвърлянето на неизпълнените мерки от Плана за 2017 г. На министрите беше възложено да предприемат действия съобразно своята компетентност за преодоляване на закъсненията с цел подобряване на резултатите на България при въвеждането на директивите на ЕС и недопускане стартирането на процедури за нарушения. Правителството стартира процедури за предоставяне на концесия на четири морски плажа - „Св. Св. Константин и Елена – юг\", „Ривиера\", „Ахтопол север – източна зона\" и „Китен - юг\". Предлага се срокът на първите две концесии да е 15 години, а на вторите две – десет. С процедурите се цели обезопасяване на морските плажове и предоставяне на услуги от обществен интерес за срока на концесията. Процедурата се провежда по реда на Закона устройството на Черноморското крайбрежие, като концесионерите ще бъдат определени чрез конкурс, организиран от министъра на туризма и проведен от комисия, назначена от министър-председателя. Размерът на минималното годишно концесионно заплащане на плаж Св. Св. Константин и Елена – юг\" е 78 662 лева без ДДС, на плаж „Ахтопол север – източна зона\" – 30 775 лева без ДДС, на плаж „Ривиера\" – 257 959 лева без ДДС, и на плаж „Китен-юг\" - 119 499 лева без ДДС. Размерите са определени съгласно приетата от Министерския съвет Методика за определяне минималния размер на концесионното плащане за морски плажове. Критериите за формиране на комплексната оценка са съобразни с РМС 604/2016. Правителството осигури допълнителни 1 680 000 млн. лв. по бюджета на Министерството на туризма за изпълнение на Годишната програма за национална туристическа реклама. Програмата предвижда устойчиво развитие и промотиране на културно-историческия туризъм, съчетан със специфичните видове туризъм, с цел преодоляване на сезонността. Това налага използване на актуални маркетингови инструменти и сътрудничество с водещи световни медии за достигане до целевите аудитории. Предприетите множество маркетингови кампании, реализирани в сътрудничество с международни медии и туроператори, както и представянето на България на международните пазари са сред причините за изключително добрите резултати през 2017 година. Официалната статистика показа, че за периода януари-декември 2017 г. България е посетена от близо 8,9 млн. чуждестранни туристи. Това е увеличение от 7,6% спрямо същия период на 2016 г., която досега бе рекордна за туризма. Първоначалните резултати за 2018 г. също са оптимистични – за първите два месеца на годината чуждестранните туристи са с 10,6% повече спрямо същия период на 2017 г. Увеличеният брой туристи повишава значително и приходите от международен туризъм - по данни на БНБ за периода януари-декември 2017 г. те възлизат на близо 6,9 млрд. лв. Ръстът спрямо същия период на 2016 г. е 9,3 на сто. По-високият ръст на приходите в сравнение с ръста на броя чуждестранни туристи показва устойчива тенденция за нарастване на интереса към висококатегорийните хотели, което пък е свидетелство, че страната привлича по-висок клас туристи. През последните години Министерството на туризма е реализирало изключително успешни кампании с политематичните канали Euronews и CNN, като са достигнати над 40 милиона зрители, основно в Европа. Чрез тези медийни конгломерати рекламата на България достига до аудитория с реален потенциал да позиционира страната ни в сегмента на водещите туристически дестинации, като увеличи средния разход за престой на турист. Очаква се реализацията на тези и сходни кампании да доведе до положителни финансови резултати в национален мащаб и затвърждаване на положителния имидж на България като държава с разнообразни туристически продукти и сериозен потенциал за инвестиции. Правителството одобри кандидатурата на Бойко Коцев за член на Управителния съвет (УС) на Международната банка за икономическо сътрудничество (МБИС) с мандат до пет години. В качеството си на член на УС на МБИС представителят на България ще участва в оперативната дейност и управлението на банката и ще отстоява финансово-икономическите интереси на страната ни. Бойко Коцев е с богата дипломатическа биография и притежава широка експертиза, авторитет и професионално признание в областта на международните отношения. Международната банка за икономическо сътрудничество е в процес на трансформация за превръщането й в модерна международна банка за развитие. Банката обръща особено внимание на проекти в сектори, които генерират растеж и са приоритетни за развитието на икономиките на страните членки – България, Виетнам, Полша, Монголия, Румъния, Русия, Словакия и Чехия. В стратегията й за България приоритет е кредитирането в сферата на промишлеността, селското стопанство, търговията, транспорта и банковия сектор. Правителството предлага на Президента на Република България да издаде указ, с който да удостои началника на отбраната генерал-лейтенант Андрей Боцев с висшето офицерско звание „генерал\". За освобождаване от длъжността заместник-началник на отбраната и от военна служба е предложен генерал-лейтенант Пламен Атанасов поради навършване на пределна възраст за заеманото звание. За неговия пост е предложен генерал-майор Димитър Илиев, който ще бъде освободен като заместник-командир на Корпуса за бързо развръщане на НАТО в Солун и произведен в генерал-лейтенант. Бригаден генерал Иван Ортоманов е предложен за освобождаване като директор на дирекция „Операции и подготовка\" в МО, за назначаване като заместник-командир на Корпуса за бързо развръщане на НАТО в Солун и за удостояване със звание генерал-майор. За директор на дирекция „Операции и подготовка\" и удостояване със звание бригаден генерал е предложен полк. Маргарит Михайлов, в момента заместник-началник на щаба на Сухопътните войски. Бригаден генерал Иван Лалов е предложен за освобождаване от длъжността командир на 3-а авиационна база, за назначаване за заместник-командващ на Съвместното командване на силите и за удостояване със звание генерал-майор. Да заеме овакантената длъжност командир на авиобазата, както и за удостояване със звание бригаден генерал е предложен сегашният заместник-командир на базата полк. Димитър Петров. За назначаване за заместник-командир на ВМС и удостояване със звание флотилен адмирал е предложен капитан І ранг Георги Пенев, в момента началник на щаба на ВМС. Заместник-директорът на Служба „Военна информация\" полк. Пламен Ангелов е предложен за директор на Службата и удостояване със звание бригаден генерал. Той ще поеме поста от бригаден генерал Светослав Даскалов, който ще бъде освободен от военна служба поради навършване на пределна възраст за заеманото звание. Полк. Васил Лазаров е предложен за длъжността съветник на Върховния главнокомандващ на въоръжените сили по военната сигурност, както и за удостояване със звание бригаден генерал. Директорът на дирекция „Логистика\" в МО полк. Митко Григоров е предложен за удостояване със звание бригаден генерал. Правителството предлага на Президента на Република България да направи промяна и в Указ 85/2012, с който са утвърдени длъжностите във въоръжените сили и в НСО, изискващи висши офицерски звания. Предложението е висше офицерско звание генерал-майор (контраадмирал) да се изисква и за длъжността директор на Щаба на отбраната. Неговите функции са свързани с организиране дейността на административните звена в Щаба на отбраната като стратегически военен щаб на въоръжените сили.", "date": "2018.04.11", "title": "Вижте решенията от днешното заседние на Министерски съвет"}
{"url": "http://standartnews.com/balgariya/parkingat_kray_vasil_levski_stava_platen-370346.html", "text": "София остава без безплатен паркинг в центъра на града. В единствената зона, в която не се плаща - около Националния стадион \"Васил Левски\", ще бъдат сложени бариери и ще се въведе такса. Решението беше взето на заседание на Столичния общински съвет, информира БНТ. Мястото е пълно с автомобили, трябва да ограничим това безразборно паркиране. Нужно е да осигурим нормално придвижване до парка. Това коментира в \"Денят започва\" Николай Стойнев, вносител на предложението. Ще бъдат обособени не повече от 100 места за паркиране. Ще има бариера, апарат за самотаксуване, охрана, видеонаблюдение. Таксата ще бъде конкурентна, но не е определена, като ще бъде съобразена със зоните за паркиране, каза общинският съветник от ГЕРБ. Инвестирахме сериозни средства в развитието на градски транспорт, коментира Стойнев, като по думите му хората трябва да го използват като алтернатива на придвижването с автомобил.", "date": "2018.04.11", "title": "Паркингът край \"Васил Левски\" става платен"}
{"url": "http://standartnews.com/balgariya/uzakonyavat_stroezhi_s_30_globa_ot_tsenata-370353.html", "text": "Незаконен строеж да се узаконява, след като се плати глоба в размер на 30% от стойността му. Това предлагат с промени в Закона за устройство на територията група депутати от ГЕРБ. Те обаче настояват, че това не е амнистия, защото промените няма да важат за всички постройки. Каква е стойността на имота, който ще бъде узаконен, ще се определя от кмета на общината или упълномощено от него лице по методика, издадена от регионалния министър. Измененията се отнасят само за строежи от четвърта и пета категория и не предвиждат от тях да се възползат големи постройки или небостъргачи. По този начин кметовете ще избегнат морални проблеми, свързани при събарянето на обитаеми къщи, тъй като често това е единствено жилище на потърпевшите, мотивират се вносителите на промените. Идеята за тях идва около година и половина преди местните избори през 2019 г. Депутатите предлагат възможност за узаконяване на жилищни и смесени сгради със средно застрояване, сгради и съоръжения за обществено обслужване с разгъната застроена площ до 5000 кв. м или с капацитет до 200 места за посетители. Узаконени могат да бъдат построени без документи къщи, вили, производствени сгради с до 50 работни места. Незаконното строителство и преустройство също ще може да бъде узаконено и за сгради, които са културни ценности с категория \"ансамблово значение\" и \"за сведение\". Според депутата Младен Шишков, който е един от вносителите на промените, само сградите, отговарящи на всички изисквания, ще бъдат узаконявани. За да не бъдат съборени, строежите Той обаче може да бъде изменен, за да се съобрази със зданията, направени без строителни книжа. Постройката трябва да е конструктивно устойчива, да може да бъде присъединена към електрическата и ВиК мрежата. Процедурата по узаконяване включва архитектурно и геодезическо заснемане, становище от инженер-конструктор, съставяне на технически паспорт и т.н. Освен това е задължително, този, който подава искане за това, да е собственик на земята. Така се изключвали жилища на роми, които най-често били в чужд имот. Ще се събарят обаче постройки, които не отговарят на изискванията за отстояния от границите на имота или от съседни постройки. Няма да се допуска узаконяване и на строежи със съществени отклонения, както и на такива, които попадат в защитени територии или във вододайни зони. Искането за узаконяване може да бъде направено от  собственика на имота, в който има незаконната постройка, както и от лице или фирма, които имат право за строеж в чужд имот. Така според депутатите ще се избегне незаконното строителство в общински или частни имоти. Шишков бе категоричен, че изобщо не става въпрос за безразборно строителство оттук нататък. \"Идеята е да се даде възможност тези, които не са имали желанието или възможността, да изготвят техническа документация в момента на построяването, да го направят на по-късен етап срещу съответната санкция\", обясни народният избраник. Законопроектът предвижда още за незаконни имоти, които може да бъдат узаконени, да се плаща обезщетение при евентуално отчуждаване. Възможността за узаконяване тъй като имотите без строителни книжа от преди тази дата, се смятат за търпими. Приходите от глоби за признаване на незаконни постройки ще доведат до повече приходи в общинските бюджети, смятат вносителите. Според тях санкциите са достатъчно високи, за да не насърчават незаконното строителство и в същото време по-малки като разход от перспективата сградата да бъде съборена и построена наново, посочват депутатите от  ГЕРБ. Те смятат, че възможността за узаконяване ще накара общините да следят по-изкъсо за незаконни строежи, защото в момента самите администрации нарочно бавели процедурите от морални съображения. Според вносителите от ГЕРБ, текстовете дават \"възможност, която би разтоварила негативите, които генерират кметовете на общини, тъй като процедурите по премахване на незаконни постройки водят след себе си както тежки административни проблеми, така и проблеми от социално естество\". Причината е, че \"много и процедурите влизат в противоречие с Европейската конвенция за правата на човека\". През април миналата година Европейският съд за правата на човека в Страсбург излезе с решение, в което настоя българското правителство да спре планираното от община Пловдив събаряне на къщи в пловдивската \"Арман махала\" до осигуряване на подходящи жилища за обитателите им. Акции по заличаване на незаконни къщи в ромски махали, бе подета от различни общини, като най-запомнящите се акции бяха във варненския квартал \"Максуда\", Гърмен и Асеновград. 6067 са издадените до момента заповеди за премахване на незаконни постройки, става ясно от регистъра на ДНСК. В момента законодателството не позволява незаконна постройка да бъде узаконена. Единственият вариант е тя да бъде съборена. Разходите за това се поемат от собственика. Първоначално му се дава срок, в който той доброволно да премахне постройката. Ако не го направи, се пристъпва към принудително изпълнение.", "date": "2018.04.11", "title": "Узаконяват строежи с 30% глоба от цената"}
{"url": "http://standartnews.com/svyat/badeshteto_na_zapadnite_balkani_e_v_es-370319.html", "text": "- За Босна и Херцеговина е от изключително важно значение политическият диалог с ЕС, а също създаването на близки връзки на солидарност и нови форми на сътрудничество между страните. Затова благодарим за ясната заявка от ЕС да отвори пътя за членство в него на Западните Балкани. Изразяваме нашата специална благодарност на България за това, че един от приоритетите й по време на председателството на Съвета на ЕС е именно подкрепата за страните от Западните Балкани по пътя им към членството. - На това толкова значимо и важно събитие бе потвърдена перспективата за европейската интеграция на страните от Западните Балкани. Също така се разговаря и за регионалните инфраструктурни и други проекти, които трябва да свържат страните от региона. Бе констатирано, че скоростта на присъединяване към ЕС зависи единствено и изключително от скоростта на провеждането на реформите и изпълнението на поставените условия от всяка отделна страна. През май ще се разговаря детайлно по всички споменати въпроси. Дотогава всички държави от региона трябва конкретно да дадат своето становище по приоритетните въпроси и проекти за свързване, както в областта на пътната, железопътната, въздушната, енергийната, така и в областта на образователната и дигиталната свързаност. Всичко това ще подпомогне туризма, бизнеса и икономиката, и преди всичко – връзките между хората и народите. - Ако се върнем назад във времето ще видим, че 2016 г. бе особено успешна по отношение на процеса на европейска интеграция на Босна и Херцеговина. През февруари подадохме заявление за членство в ЕС, а през септември Съветът по общи въпроси взе решение да започне процедура по чл. 49 от Договора за ЕС и да поиска мнението на ЕК относно заявлението на Босна и Херцеговина за членство. През декември бе получен Въпросникът на ЕК за готовността на страната за членство в ЕС. Радостен съм да кажа, че работата върху отговорите на Въпросника вече приключи. На 28 февруари те бяха връчени официално на председателя на ЕК Жан-Клод Юнкер, по време на неговото посещение в Босна и Херцеговина. Що се отнася до мерките от Програмата за икономически реформи за периода 2017-2019 г., те се изпълняват с предвидения темп. Босна и Херцеговина има готовност да продължи процеса на хармонизиране на законодателството със стандартите на ЕС в областта на вътрешния пазар. Ще продължим да работим върху реформите в областта на съдебната система, подобряването правата на човека, както и борбата срещу корупцията и организираната престъпност. В областта на Общата външна политика и политиката на сигурност на ЕС Босна и Херцеговина ще продължи и занапред в още по-голяма степен да съгласува своята външна политика с тази на ЕС. Независимо от предизвикателствата, с които се сблъсква ЕС, не трябва да губим целта, а именно – разширяването му със Западните Балкани. Бъдещето на Западните Балкани е в ЕС. А членството в ЕС е най-важният външнополитически приоритет и стратегическа цел на Босна и Херцеговина. Пътят към ЕС няма алтернатива. - Разбира се, че очакваме. Помощта от българска страна – при споделянето както на положителния, така и на отрицателния опит, натрупан от България в процеса на присъединяване към ЕС, ще бъде много ценна за нас. По време на всички срещи с представители на Босна и Херцеговина, българската страна изразява пълна готовност за споделяне на този опит. - Тези посещения на най-високо ниво потвърждават нашите добри политически отношения и разкриват нови перспективи за подобряването на икономическите отношения. Бих искал да напомня, че те бяха предхождани от размяна на визити на министрите ни на външните работи Игор Црнадак и Екатерина Захариева. - Добрите ни политически отношения не са следвани в достатъчна степен от добри икономически отношения. Независимо от постоянният растеж на стокообмена истината е, че не са използвани достатъчно всички съществуващи възможности. В непосредствените контакти, които съм имал с представители на БТТП и Стопанската камара на България, както и с регионалните стопански камари и Агенцията за приватизация и инвестиции в София, всеки път констатираме, че съществува добра основа за издигане на икономическото сътрудничество между нашите страни. - Туризмът в Босна и Херцеговина е един от най-бързо развиващите се сектори и в същото време важна част от икономиката на държавата. През последните години тя се нарежда сред страните със значително развитие на този сегмент, а според Световната туристическа организация е сред тези, отбелязали най-голямо увеличение на броя на туристите годишно – някъде около 20 на сто. В периода януари – декември 2017 г. в Босна и Херцеговина са отбелязани 1 307 319 туристически посещения, което представлява увеличение от 13,7 % . В контекста на казаното от министъра на туризма на България - Николина Ангелкова, по време на състоялата се неотдавна в рамките на Българското председателство на Съвета на ЕС международна конференция „Туризъм и икономически растеж\", бихме могли да помислим за общи регионални балкански маршрути и за привличането на все повече туристи от далечни страни и особено от Китай, на който бе отделено специално внимание. Тук е мястото да спомена, че през тази година се очакват първите организирани туристически групи оттам. - Освен участията на наши състави за певческо и танцово изкуство на различни фестивали и събития в България, планираме в рамките на Икономическия форум, който ще организираме до края на годината, да представим също и част от нашето културно и музикално наследство. Надявам се в рамките на тази година да доведем до успешен завършек и започнатите дейности по побратимяването на градовете Баня Лука и Велико Търново. Тук бих споменал и един интересен, но може би не толкова известен факт: след разрушителното земетресение в Баня Лука от октомври 1969 г., с помощта на българската държава бе построено училище, дар от България, носещо името „Георги Сава Раковски\". То и днес е известно като „Българското училище\". Всичко това ще открие широки възможности за взаимното опознаване и сближаване на нашите народи. - Гордея се с това, че по мое време успяхме да издигнем още повече добрите, приятелски отношения между нашите народи. С посещенията на най-високо равнище, с все по-голямото сътрудничество и подкрепа. През тази година очакваме и посещение на президента Румен Радев в Босна и Херцеговина. Изпитвам огромно задоволство и от факта, че в рамките на Българското председателство на Съвета на ЕС интензивно се работи върху свързването на регионите на Западните Балкани с останалата част на Европа чрез пътища, железници, въздушен транспорт, че се разработват енергийни, образователни и дигитални проекти за все по-доброто ни свързване, а най-много от всичко ме радва чисто човешкото свързване между хората в нашия регион, което със сигурност ще подпомогне и подобри и туризма, и бизнеса, и икономиката. - България е прекрасна страна с многобройни природни, културни и исторически забележителности, които често пъти ми напомнят за природните красоти на моята страна. Останах силно впечатлен от градовете и културно-историческите паметници, които имах възможност да посетя: Велико Търново, Пловдив, Несебър, Рилския манастир, паметника на връх Шипка, Седемте рилски езера, планината Родопи, както и от прекрасната природа. С други думи, в България се чувствам като у дома си.", "date": "2018.04.11", "title": "Бъдещето на Западните Балкани е в ЕС"}
{"url": "http://standartnews.com/svyat/vertolet_padna_na_ulitsa_v_habarovsk_shestima_zaginaha-370324.html", "text": "Шестима души са загинали след като хеликоптер Ми-8, изпълняващ учебен полет, се разби в далекоизточния руски град Хабаровск, съобщава източник от спешните служби на града. \"Според предварителните информации на борда е имало шестима души. Всички те са загинали\", съобщава източникът. Той заявил, че хеликоптерът се е запалил при удара и е нанесъл поражения на околните сгради. Отломките му са разпилени в радиус от един километър. Двете черни кутии на вертолета вече са намерени, тече разследване. Семействата на загиналите ще получат финансова помощ в размер на един милион руски рубли всяко.", "date": "2018.04.11", "title": "Вертолет падна на улица в Хабаровск, шестима загинаха"}
{"url": "http://standartnews.com/svyat/naymalko_21_ubiti_pri_opit_za_masovo_byagstvo_ot_zatvor_v_braziliya-370326.html", "text": "Най-малко 21 души бяха убити при опит за масово бягство с експлозиви от затвор в Северна Бразилия след последвала престрелка с полицията, предаде Франс прес. Опитът за бягство бил поддържан от тежко въоръжена група извън затвора, а някои затворници също били въоръжени. Съучастниците се опитали да взривят стена от затвора \"Санта Изабел\" в щата Пара. Полицията отвърнала със стрелба. Убити са 20 затворници, съучастници и един надзирател. Други петима надзиратели са ранени, един от тях тежко. В подкрепление пристигнаха елитни полицейски части. Бразилски затворници се разбунтуваха и взеха надзиратели за заложници По данни на Националния съвет на правосъдието този затвор е предвиден за 432 затворници, а в него е имало най-малко 632-ма, отбелязва ТАСС. По официални данни от 2016 г. в бразилските затвори има около 726 712 затворници души, което поставя 207-милионната страна на трето място в света. Правозащитниците редовно критикуват състоянието на затворите в Бразилия, които са пренаселени и частично контролирани от престъпни групировки. Там редовно избухва насилие при бягства или метежи и заради сблъсъци между отделни престъпни групировки. През януари 2017 г. в затвор в северния град Манаус бяха убити 56 души.", "date": "2018.04.11", "title": "Най-малко 21 убити при опит за масово бягство от затвор в Бразилия"}
{"url": "http://standartnews.com/svyat/105_dushi_e_imalo_na_borda_razbiliya_se_kray_alzhir_samolet_vsichki_sa_zaginali-370329.html", "text": "Сто и пет души е имало в катастрофиралия в Алжир военнотранспортен самолет Ил-76 и всички са загинали, сочат уточнени данни, съобщени от алжирската държавна телевизия и цитирани от ТАСС. Двайсет и шест от пътниците са били от Западна Сахара. Говорител на Гражданска защита каза, че самолетът е трябвало да направи междинно кацане в Тиндуф, Югозападен Алжир, където живеят много бежанци от съседна Западна Сахара - спорна територия, анексирана от Мароко. По данни на осведомителната агенция Алжери прес сервис (АПС) самолетът е пътувал за селището Башар в югозападен Алжир. Ил-76 - произвеждан в Съветския съюз и Русия, е паднал в нива минути след излитането от летището на военната база в Буфарик южно от столицата Алжир. Веднага след катастрофата машината е избухнала в пламъци. Спасители претърсват района, натам се насочват и десетки коли на гражданската защита, посочва ТАСС.", "date": "2018.04.11", "title": "105 души е имало на борда разбилия се край Алжир самолет, всички са загинали"}
{"url": "http://standartnews.com/svyat/do_72_chasa_se_chaka_raketen_udar_sreshtu_siriya_ruskata_armiya_v_gotovnost_shte_gi_unishtozhim-370332.html", "text": "Светът е на прага на война. Европейската агенция за контрол на въздушния трафик Евроконтрол предупреди авиокомпаниите да са предпазливи в полетите си над източното Средиземноморие заради възможно започване на въздушни удари по Сирия в следващите 72 часа, предадоха Ройтерс и БТА. Според Евроконтрол може да бъдат използвани ракети въздух-земя и/или крилати ракети и е възможно от време на време да прекъсва функционирането на радионавигационната апаратура. Междувременно руската армия е в бойна готовност, а посланикът на страната в Ливан заяви пред телевизията на групировката „Хизбулла\", че изстреляните по Сирия ракети ще бъдат унищожени, а корабите и самолетите, които са използвани за атаката – унищожени. Евроконтрол не уточнява произхода на потенциалните заплахи и се позовава на документ от Европейската агенция за безопасност на въздухоплаването. Предупреждението на Евроконтрол идва в момент, когато изглежда САЩ се готвят да нанесат военни удари по Сирия заради предполагаемата химическа атака от 7 април. Според някои съобщение източното Средиземноморие вече е \"наситено\" с бойни кораби, пише Dir.bg. Френският президент Еманюел Макрон заяви, че през следващите дни ще вземе решение дали да нанесе военни удари по обекти в Сирия, където се произвеждат химически оръжия. \"В този контекст ние ще продължим да обменяме техническа и стратегическа информация с партньорите ни Великобритания и Америка, и през следващите дни ще обявим решението си\", каза той. Макрон добави, че ако има удари, те няма да са насочени срещу съюзниците на сирийското правителство, а срещу обектите, където се произвеждат бойни отровни вещества. В Съвета за сигурност се стигна до сблъсък между САЩ и Русия, с чиято военна помощ Асад се бори с въоръжената опозиция в страната. В резултат нито Вашингтон, нито Москва успяха да прокарат свои резолюции по случая. Към Средиземно море пътува американски самолетоносач, като ударната група съдържа и ред други кораби. Предполага се, че сред тях ще има и германска фрегата. Френският президент Еманюел Макрон също заяви, че страната му може да се включи в удари по Сирия. Междувременно руската армия е в бойна готовност, а посланикът на страната в Ливан заяви пред телевизията на групировката „Хизбулла\", че изстреляните по Сирия ракети ще бъдат унищожени, а корабите и самолетите, които са използвани за атаката – унищожени, цитира bTV.", "date": "2018.04.11", "title": "До 72 часа се чака ракетен удар срещу Сирия. Руската армия в готовност: Ще ги унищожим"}
{"url": "http://standartnews.com/balgariya/tsacheva_na_tozi_etap_ne_mozhe_da_reagirame_po_iskaneto_za_ekstraditsiya_v_sasht_na_arestuvaniya_v_dobrich-370328.html", "text": "Все още е рано да се говори за екстрадицията на българина Желяз Андреев в САЩ и на този етап Министерството на правосъдието още не може да се намеси. Такова мнение изрази министърът на правосъдието Цецка Цачева по случая с 29-годишния мъж, за когото стана ясно, че е задържан в Добрич с искане от прокуратурата в Маями, тъй като е нарушил ембаргото за търговия със Сирия, докато е работил като служител в колцентър. Днес съдът в Добрич ще гледа мярката му за неотклонение и ще прецени дали да го остави в ареста, според това какви доказателства са постъпили от американска страна. \"Не трябва да предпоставяме нещата по случая с искането за екстрадиране на 29-годишния мъж, случаят е в много ранна фаза. На този етап няма възможност за отношение и реакция от страна на Министерство на правосъдието. Ние сме информирани, но с оглед процедурите съдът е този, който трябва да се произнесе\", каза Цачева пред БНР. Тя посочи, че по силата на договора за екстрадиция между България и САЩ в рамките на 60 дни ще възникне задължението да се осъществи тази екстрадиция. \"На този етап конкретните факти по случая би трябвало да са предоставени изцяло на прокуратурата и българският съд ще е този, който ще прецени за съответствието им\", коментира министърът на правосъдието. Цачева допълни, че когато има повече факти, тогава трябва да се коментира. Министърът обърна внимание, че не трябва да се забравя, че върховенството на закона в правото е основен принцип. По отношение на проблемите в местата за изтърпяване на наказанията, Цачева заяви, че в актуализираната стратегия за продължаване на реформата в съдебната система се включва и системата за изпълнение на наказанията. \"Действително оказа се, че в тази част от актуализираната стратегия е необходимо да се извърши много работа\", коментира Цачева и обясни, че там проблемите са натрупани с години. По думите ѝ тези проблеми не са само в недофинансирането на системата. Според нея недофинансирането е факт и трябва занапред да бъде изпреварващо осигурено. Цачева отчете, че е необходима и по-добра организация в затворите.", "date": "2018.04.11", "title": "Цачева: На този етап не може да реагираме по искането за екстрадиция в САЩ на арестувания в Добрич"}
{"url": "http://standartnews.com/balgariya/ogranichavat_dvizhenieto_prez_kresnenskoto_defile-370322.html", "text": "Проучване в тунела в Кресненското дефиле може да доведе до проблеми с трафика, информират от АПИ. От днес до 16 април проектанти ще правят огледи за ремонта му. Тунелът е стар и не отговаря на изискванията за височина за камионите. Според проектантите височината му може да се увеличи, като се преработи самото трасе, което да мине на по-голяма дълбочина. Ремонтът му ще струва над 3 млн. лeвa. Заради огледите на съоръжението в следващите няколко дни е възможно движението са се извършва в едната лента за кратко през деня. „Този тунел трябва да бъде приведен в нормална експлоатация, при възможност да се отвори малко габарита на тунела, но това всичкото ще стане ясно като приключат проучвателните дейности, където ще дадем един доклад към АПИ и те като възложител, ще решат какво ще бъде в крайна сметка извършвано като ремонт на този тунел\", обясни Антоанета Меракова, ръководител на проекта.", "date": "2018.04.11", "title": "Ограничават движението през Кресненското дефиле"}
{"url": "http://standartnews.com/balgariya/zapochna_obrabotkata_na_parkovete_sreshtu_karlezhi_i_komari-370323.html", "text": "Започна обработката на софийските парковете срещу кърлежи и комари. Тази сутрин още от 5 ч. на терен работят девет екипа. По-леснодостъпните райони се обработват със специално обозначени автомобили, а по-труднодостъпните – ръчно. Третирането на тревните площи е започнало още вчера – в Южния парк, кв. „Лозенец\" и ж.к. „Люлин\", както и в Нови Искър. Днес екипите са в Борисовата градина и районите Банкя и Панчарево. На вече обработените места се поставят информационни табели с данни за използвания препарат и карантинния срок. Препаратите са разрешени от Министерството на здравеопазването и обработката е съобразена с посещенията в парковете и градините – започват рано сутрин и приключват около 10 ч., увери Цезарина Илиева – гл. експерт в РЗИ – София. Тя апелира гражданите да се съобразяват с информационните табели. Илиева посочи, че вече втора седмица се извършва обработка срещу ларвите на комарите в постоянните водни басейни. Тя призова собствениците на домашни любимци редовно да ги преглеждат и ако намерят кърлежи, своевременно да ги отстраняват, защото всеки кърлеж може да снесе до 14 хил. яйца. Превенцията е много важна, не толкова обработките, добави Илиева. Експертът припомни, че най-добре е кърлежите да се отстраняват от медицински лица. Тя препоръча да не се посещават труднопроходими неокосени места, а през април и май децата да не се оставят да седят директно на тревата, както и да се прави оглед след разходка в природата. „Любимите\" места за впиване на кърлежите са гънките на коляното, ингвиналната област, врата – там, където кожата е по-нежна, обясни Илиева.", "date": "2018.04.11", "title": "Започна обработката на парковете срещу кърлежи и комари"}
{"url": "http://standartnews.com/balgariya/dr_nenkov_dnes_shte_protestirat_horata_koito_ne_biva_da_badat_oshtetyavani-370325.html", "text": "От тези 1,7 млрд. лева, които НОИ плаща на хора с увреждания, една немалка част отиват при хора, които нямат нужда от този вид помощ\". Това коментира пред NOVA д-р Мирослав Ненков, бивш министър на здравеопазването. Днес се очаква 6000 души да се съберат пред Министерския съвет, за да изразят недоволството си срещу спорните промени в медицинската експертиза, от които обаче вчера следобед властта се отказа. Задният ход за реформата в ТЕЛК дойде след разговор между премиера, здравния и социалния министър. Те обявиха, че няма да се предприема нищо, докато няма консенсус с хората с увреждания. Първоначално предвидената реформа предвижда инвалидната пенсия да зависи само от основното заболяване, но не и от придружаващите. И да се решава колко работоспособен е всеки болен, а не колко неработоспособен е. И макар че управляващите промениха плановете си, хората с увреждания не се отказват от протеста. „Бъбречната криза какво усложняващо заболяване е? То е също процент\", коментира Ненков. \"В самото начало на мандата си това правителство, от което и аз бях част, обеща пред обществеността да направи тази реформа в ТЕЛК. Тогава нашият екип предложи нещо много по-лесно и бързо - да се отделят тези хора, които взимат неправомерно социални придобивки и те да бъдат лишени от тези социални придобивки. И парите да отидат при истински нуждаещите се\", коментира д-р Ненков. „Днес на този протест ще бъдат хората, които не бива по никакъв начин да бъдат ощетени от каквато и да е реформа. Там няма да бъдат тези с ТЕЛК-овете, които са неуволняеми позиции по общини и администрации\", посочи още той. „Това е двойна ножица. Веднъж около 200 000 ще изпаднат под 50% и няма да получат никаква подкрепа. И втори път - ще се превърнат в работоспособни, но безработни хора с увреждания\", коментира по-рано д-р Боряна Холевич, председател на Сдружението на лекарите от ТЕЛК – София.", "date": "2018.04.11", "title": "Д-р Ненков: Днес ще протестират хората, които не бива да бъдат ощетявани"}
{"url": "http://standartnews.com/balgariya/na_svetla_sryada_se_izpalnyavat_obichai_za_plodorodie_i_dazhd_-370327.html", "text": "На Светлата сряда (Празна сряда) от Светлата седмица се изпълняват два обичая, които се правят за дъжд, плодородие, предпазване от градушка, бродници и лоши болести. Често през тази седмица стопанките повторно боядисвали яйца, които раздавали за душите на починали близки. Това е така, защото според древно поверие, раздаването на червените яйца предпазвало душите на мъртвите от превъплъщаване. На този ден сред рупците в Странджа се изпълнява обичаят Мара Лишанка, а в Дупнишко - обичаят Ладино хоро. В играта Ладино хоро девойките се налавят в кръг, а две от тях държат кърпа над веригата. На три пъти те разсичат хорото и всяка мома се провира през арката от кърпи. Наоколо другите пеят песен, която е адресирана към последната мома в редицата и в нея предричат за какъв момък ще се омъжи тя - за коняр, за овчар, за говедар. При обичая Мара Лишанка се взимат от три млади булки по един чехъл с различен цвят и се напъхват един в друг. Така се оформя кукла, наречена Мара Лишанка, забражда се и се накичва като булка със сребърни невестински накити - титрици. След това се избира мома, която трябва да е лазарувала и да има живи родители. С обредни песни момите отиват в средата на селото и се разделят в две редици, хванати за ръце. Две по две девойките започват диалог с Мара Лишанка - с момата, която носи куклата, и пеят песен. Мара Лишанка им отговаря и диалогът продължава, като си предават куклата една на друга. После момите, придружени от ергени и други жени и мъже от селото, отиват на реката, \"окъпват\" куклата, измиват си лицата и се връщат в селото. Обичаят се изпълнява за осигуряване на дъжд и плодородие, за да се предпазят момите да не ги залюби змей и за да раждат деца булките.", "date": "2018.04.11", "title": "На Светла сряда се изпълняват обичаи за плодородие и дъжд"}
{"url": "http://standartnews.com/balgariya/28_gradusa-370302.html", "text": "Днес идващото лято ще ни напомни за себе си с още по-голяма сила. Сутринта ще е почти тихо, с минимални температури между 7 и 12 градуса. Ще преобладава слънчево време с временни увеличения на облачността, по-значителни над Източна България. В следобедните часове над планинските райони в западната половина от страната ще се развива купеста и купесто-дъждовна облачност и на отделни места ще превали и прегърми. Ще духа слаб юг-югоизточен вятър. Топло, с максимални температури между 23 и 28 градуса, по-хладно по Черноморието. Атмосферното налягане ще се понижава, но ще остане по-ниско от средното за април.", "date": "2018.04.11", "title": "28 градуса"}
{"url": "http://standartnews.com/balgariya/protest_s_invalidni_kolichki_na_zhaltite_paveta-370306.html", "text": "Протест с инвалидни колички на жълтите павета в София правят днес хората с увреждания у нас. Около 6000 души от цялата страна се събират в 11 ч. Очаква се те да дойдат на три лъча с 90 автобуса. Зад протеста застава и КТ \"Подкрепа\". Хората с увреждания се обявяват срещу промените в модела за медицинската експертиза и ТЕЛК, защото ги смятат за дискриминационни. Според националните организации, които организират шествието, промените ще оставят децата с увреждания без социални асистенти. Хората се обявяват и против оценката на работоспособността и включването само на едно водещо заболяване в решението на медицинската експертиза. Майките на деца с увреждания пък настояват за равнопоставеност във финансовото подпомагане на младежите, навършили 18 г. спрямо непълнолетните. Според тях няма разлика в нуждите на човек с увреждания на 17 и на 18 години. \"Да, трябва да има промени - да не може на паркинг със инвалиден стикер да спре голям черен джип\", коментира шефът на КТ \"Подкрепа\" Димитър Манолов. Според него трябва да се сложи край и на практиката здрави и прави хора в дадено населено място да са с ТЕЛК-ове от един и същи лекар. \"Но най-лесно е да посегнеш на тези хора, които са безпомощни\", заключи Манолов.", "date": "2018.04.11", "title": "Протест с инвалидни колички на жълтите павета"}
