{"url": "http://standartnews.com/biznes/bitkoynat_se_srina_pod_8000_dolara-367888.html", "text": "Цената на биткойна се срина с 32% за седмица и изтри 63,43 млрд. от пазарната си капитализация. Само в рамките на деня най-голямата по пазарна оценка криптовалута поевтиня с 12,32% до 7937,50 долара, озовавайки се на 11-седмично дъно. Само за 24 часа пък от пазарната капитализация на всички криптовалути са заличени 112,6 млрд. долара. Виртуалните валути отчетоха значителни понижения в цените си през последните дни заради загрижеността и мерките, които предприемат регулаторите по цял свят. Появиха се и слухове, че цената на биткойн е била поддържана изкуствено висока от популярната платформа за търговия с криптовалути Bitfinex, пише CNBC, цитирана от investor.bg. По-рано през седмицата индийското правителство заяви, че не счита криптовалутите за законно платежно средство и ще предприеме всички мерки за елиминиране на плащанията чрез тях. Данъчните власти в Индия са започнали разследвания още през декември на различни трансакции, направени чрез незаконни борси за търговия с биткойн. Това се случи малко след като центалната банка на южноазиатската страна предупреди потребителите за потенциалните рискове, които крият криптовалутите. Цифровите пари се сбъскват със сериозна съпротива и на два от най-големите си пазара – Китай и Япония, където вече са въведени редица мерки за намаляване на възможностите за търговия с цел различни спекулации и измами или за финансиране на престъпна дейност. Финансовото министерство на Русия пък предлага да се създадат специални офшорни зони за организирана търговия с криптовалута. Като възможности се разглеждат Владивосток и Калининград, съобщи зам.министърът на финансите Алексей Моисеев, цитиран от РИА Новости. Моисеев напомни, че по законопроекта за цифровите финансови активи има разногласия на финансовото министерство и Централната банка на Русия. Министерството дава възможност за продажба на криптовалути на организирани търгове, а Централната банка е против това.", "date": "2018.02.02", "title": "Биткойнът се срина под 8000 долара"}
{"url": "http://standartnews.com/balgariya/pusnaha_martenitsi_za_balgarite_v_chuzhbina-367883.html", "text": "Продажбата на мартеници в Кюстендил вече започна. Първите търговци се появиха на пешеходната улица „Демокрация\". Все още бройката им е малка, но по-предприемчивите са решили да изкарат продукцията си по-рано, заради голямото търсене на мартеници за наши сънародници в чужбина. „Всяка година излизам в началото на февруари. Много хора търсят Пижо и Пенда, за да ги пратят на свои близки в Гърция, Кипър, Германия, Италия, САЩ\", коментира търговка. Не се забелязва увеличение в цените и в  зависимост от вложените материали и големината мартениците струват от 50 стотинки до 20 лева. Стандартните гривни се предлагат по 80 ст. или левче. Местните производители да започнали работата си от тях преди месеци, за да могат от 1 февруари да ги продават. Община Кюстендил все още приема заявления за временен търговски щанд, на който да се продават мартеници. Наемът за този вид търговска дейност не е променян и е  1.50 лева за кв. метър търговска площ. Най-много търговци се разполагат в централната градска част, улица „Цар Освободител\", площад „Велбъжд\" и площад „1-ви май\".", "date": "2018.02.02", "title": "Пуснаха мартеници за българите в чужбина"}
{"url": "http://standartnews.com/biznes/karanikolov_v_top_5_sme_po_rast_na_ikonomikata_za_2017_g-367858.html", "text": "По ръст на икономиката за 2017 г. сме в топ 5, с ръст около 4%. За тази година предвиждаме по- добри параметри. Безработица е 6%. Има голям засилен инвеститорски интерес към България. Инвестициите се връщат като основен стълб в икономиката, като реалното изражение е около 4,3%. Това стана ясно от думите на икономическия министър Емил Караниколов в ефира на БНТ, цитиран от news.bg. Като проблеми на конкурентоспособността той очерта липса на работна ръка, финансиране и административната тежест. Предимствата са професионалната подготовка на българите, особено в ИТ сектора. Това, което направихме, е много активно действие за премахване на административната тежест. Има много работа. Крайният ефект ще бъде настина електронното управление, уточни Караниколов. Той даде за пример как се работи в министерство на икономиката в тази насока, а именно - намаляват таксите за услуги, намаляват се документите. Относно малките и средни предприятия, Караниколов заяви, че те представляват 98% от икономиката на Европа. \"Това, което правим, е да финансираме по европейски мерки. Ще пуснем програми за около 400 млн. лв.\", заяви икономическият министър. По линия на Българска банка за развитие има сключени договори с шест банки, които ще ги дават на малки и средни предприятия, а ББР ще бъде гарант, допълни още икономическият министър. Индустриалната стратегия на Европа, която се обсъжда по време на нашето Председателство, обхваща всички сектори и всички региони. Тя е важна, тъй като конкурентните ни страни отдавна развиват такава. Тя трябва да се развива на базата на опита на работната сила и пазарите, които има в Европа, на регулаторната и правна рамка в ЕС. Има седем инвестиционни намерения за изграждане на индустриални зони, като някои от тях ще бъдат във Видин, Кърджали, стана още ясно от думите на Караниколов. Работи се по преквалификация на кадри като мярка за преодоляване на недостига на работна сила, дуалното обучение също работи в тази посока. Споразуменията за свободна търговия са приоритет за Европа и не случайно са изведени като приоритет в нашето Председателство, заключи Караниколов.", "date": "2018.02.02", "title": "Караниколов: В топ 5 сме по ръст на икономиката за 2017 г."}
{"url": "http://standartnews.com/kultura/spice_girls_pak_se_sabirat-367878.html", "text": "Момичетата от най-успешна дамска група Spice Girls се събират. Виктория Бекъм най-после се е съгласила да бъде част от шоуто, но при условие, че няма да пее. Петорката е успяла да си издейства хонорари от по 10 милиона паунда. Мел Би ще пристигне от Лос Анджелис за тайна среща с останалите момичета - Виктория, Ема, Мел Си и Гери. Това е първият път от 2012 г. насам, когато петте дами ще се срещнат отново. Саймън Фулър е човек, който се е нагърбил с тежката задача да ги събере. Според британските медии той е обещал на Виктория, че няма нужда да пее. След дълги преговори Виктория се е съгласила, че е време да се поработи върху нови проекти. \"Много е вълнуващо, защото тя винаги е била твърда, че не иска да се връща\", споделя още източникът. Виктория и Гери са съобщили, че няма как да участват в турне заради други професионални и семейни ангажименти.", "date": "2018.02.02", "title": "Spice Girls пак се събират"}
{"url": "http://standartnews.com/mneniya/defitsitat_na_rabotnitsi_prechi_na_chuzhdite_investitsii-367850.html", "text": "-Според някои колеги е 200 000 в момента, но за голямо съжаление, този дефицит расте. Най-важното е, че дефицитът на работна ръка създава една от основните пречки за навлизане на чуждестранни инвестиции. Така че този проблем е от изключително значение. Аз имам и малко по-различно виждане. Чудесно е да можем да опростим процедурите, да направим така, че да може да се привлича висококвалифициран ресурс от различни страни, но в България има един изключително голям ресурс, който не се ползва ефективно - това са администрацията и служителите в сигурността. Ако бъде въведено ефективно електронно управление, за което говорим от години, може да се освободи част от този ресурс, който в момента е закачен на допинг от бюджета. Този ресурс е немалък – 132 хил. души наброява цялата администрация. При електронно управление няма да има нужда от половината от тези чиновници. Когато то бъде въведено у нас, ще освободи голяма част от този човешки потенциал, който в момента се ползва неефективно. Това са хора, седящи на бюрата си все едно са в собствени имоти и като че ли работата им е да пречат на бизнеса. Забележете каква съпротива има срещу електронното управление – това е тихата съпротива на администрацията. Половината от хората, заети в сектор „Сигурност\", също ще станат излишни при едно по-ефективно управление на системата. В страни като Германия и Холандия, например, заетите в сектор „Сигурност\" са наполовина, а има по-малко престъпления. Така че, освен внос на работници, трябва да има поглед и към вътрешните ресурси. -Просто икономиката се развива, а образователната ни система е в застой.  През последните няколко години, ако говорим за ръст на българската икономика, той е за сметка на ръста на износа. А последният е свързан с разширение на производството и на продукцията. Това изисква повече и по-качествен човешки ресурс. В момента наистина сериозният проблем на българската икономика е човешкият ресурс. -До момента България не е подписала никакви двустранни споразумения с потенциални страни, откъдето могат да бъдат привлечени работници. Говори се от години за такива споразумения, но нищо реално не е направено. Могат да бъдат подписани евентуални споразумения с Молдова, Украйна и редица други държави. Сега има временен внос на сезонни работници, но това не е решение на проблема. Решението е в образованието. През последните 27 години наблюдаваме дезертиране на държавата от образованието. Не се изпълняват конституционните разпоредби за задължително образование на децата до 16-годишна възраст. В момента е пълно с неграмотни деца – няколко стотин хиляди, които търсят възможността да упражняват нискоквалифициран труд. Ще ви дам още един пример. Има 2 млрд. лв. инвестиции за повишаване ефективността на сградния фонд в страната – това е държавен допинг за наемане на нискоквалифицирана работна ръка. Ситуацията от структурна гледна точка не е блестяща независимо от ръста на икономиката. -Има поставено начало на подобен процес на взаимодействие между бизнеса и държавата, но не забравяйте, че плодът на образователната система ще дойде след 15 години. А в момента ние говорим за спешна помощ, за съживяване, ние сме в много тежко състояние. В момента се правят опити да се оживи професионалното образование, но се отчитат преди всичко интересите на хората в образователната система, а не интересите на бизнеса. Настоящият образователен министър Красимир Вълчев прави доста в посока на професионалното образование, но все още постигнатото е недостатъчно. -Има една много странна позиция на синдикатите. Не това е начинът да бъде защитен трудовият пазар. Да сте чули някой от синдикатите да говори за обвързването на заплащането с производителност на труда, с трудова дисциплина? Не трябва да се говори само за доходи. Ние сме страна, която не произвежда продукти с висока добавена стойност. Когато не произвеждаме такива продукти и при тези пълчища от администрация, това е ситуацията. Синдикатите упражняваха натиск да се вдигне минималната работна заплата. Сега виждат, че цялата адекватна система на заплащане се срути. Те разрушиха тази система, която отговаряше на българските икономически реалности и възможности. Това са структурни  особености, които не се променят с тази лекота, както очакват някои. -Заблуда, неоснована на икономическа логика, е да се твърди, че повишението на енергийните цени няма да се отрази на цените на стоките и услугите. Разбира се, че при този сериозен ръст на цените на ел. енергията за индустрията ще се стигне и до увеличение на цените на продукцията за крайните потребители. Освен това, не трябва да се забравя, че при предстоящото в средата на годината индексиране на цените на ел. енергията за битовите потребители ще бъде отчетена средната цена на енергията през настоящия период. Т. е. по-високата средна цена днес означава ръст на цената на ел. енергията за битово потребление през втората половина на годината. Мит е, че проблемите на енергийния пазар няма да се отразят на крайните потребители, а само на бизнеса. Виждаме, че инфлацията вече пълзи, защото бизнесът взима превантивни мерки и вдига цените, за да компенсира увеличението на цените на енергията. Ако се изпълнят мрачните прогнози за над 30 на сто ръст на енергийните цени, нещата могат да придобият драматичен характер и България ще се отдалечи от желаната обетована земя на ERM II, където няма да ни допуснат с инфлация над 3%. - Трябва да се направят съответните законови изменения и всички производители на енергия  продават само на борсата. Не на собствени платформи, не на нещо друго, което е масово явление в момента. А добавките да бъдат след постигането на цената на борсовия пазар. Това е либерализиран пазар. В момента ние сме в един шизофреничен капан. Това, което ЕК ни съветва, е демонополизация – както на „Булгартрансгаз\", така и на БЕХ. Ако не направим реформа в българската енергетика, българската икономика е обречена на постоянна стагнация.", "date": "2018.02.02", "title": "Дефицитът на работници пречи на чуждите инвестиции"}
{"url": "http://standartnews.com/svyat/vashington_razgovarya_s_ankara_za_situatsiyata_v_siriya-367898.html", "text": "Министърът на отбраната на САЩ заяви, че Вашингтон разговаря с Анкара за ситуацията в района на сирийския град Манбидж, пише турското издание Daily Sabah. Матис добави още, че сега не е подходящ момент този въпрос да се обсъжда публично. Според неговите думи, публичните разговори за Манбидж „само ще усложнят ситуацията с домашните аудитории“. „По този начин се балансират противоречащи си интереси. Само мога да ви кажа, че към момента това е просто активна дискусия с нашия съюзник Турция“, обясни Матис. Докато Турция иска да разшири военната си операция „Маслинова клонка“ и в района на сирийския град Манбидж, американският генерал Джоузеф Вотел , който оглавява командването на американските въоръжени сили в Близкия Изток, по-рано заяви, че САЩ няма да изтеглят своите военнослужещи от района на държания от сирийските кюрдски „Отряди за народна самоотбрана“ град Манбидж.", "date": "2018.02.02", "title": "Вашингтон разговаря с Анкара за ситуацията в Сирия"}
{"url": "http://standartnews.com/biznes/vladislav_goranov_nuzhen_e_nov_balans_v_merkite_kam_starite_koli-367876.html", "text": "Нужен е баланс в мерките за опазване на околната среда и в данъчната политика към старите и замърсяващи природата автомобили, каза министърът на финансите Владислав Горанов. Той отговори на въпрос на народния представител Георги Гьоков относно данъчни стимули за използване на нови, по-малко замърсяващи околната среда автомобили. Министърът изтъкна, че и сега има данъчни облекчения за моторните превозни средства, отговарящи на европейски стандарти за опазване на околната среда в рамките на 20 до 60 процента от размера на данъка, а електроавтомобилите са изцяло освободени от данък. Темата с облагането на автомобилите е значителна от гледна точка на социалните аспекти, посочи Горанов. Притежаването на лека кола в България е изключително евтино и лесно. Ние се превърнахме в гробницата на Европа за стари коли, подчерта той. Горанов изтъкна, че е нужна дискусия за цялостната политика на държавата за притежаването на леки автомобили, за състоянието на пътищата и върху контрола на правоуправлението на шофьорите. Балансът между данъчна политика и екологични мерки е труден и трябва да го търсим заедно, защото хората у нас са сравнително бедни, посочи министърът. Той добави, че в следващите няколко месеца е нужна дискусия за промяна в Закона за местните данъци и такси по концепцията за облагане на движимите и недвижими имущества, защото тя се нуждае от усъвършенстване.", "date": "2018.02.02", "title": "Владислав Горанов: Нужен е нов баланс в мерките към старите коли"}
{"url": "http://standartnews.com/sport/seks_rekord_drakonovski_merki_i_12_gradusa_za_otkrivaneto_na_olimpiyskite_igri-367889.html", "text": "Секс рекорд ще бъде счупен на Олимпиадата в Пьонгчанг, след като организаторите предвидиха 110 хиляди презерватива за участниците в Игрите. Бройката е с 10 хиляди повече от предходната Олимпиада в Сочи, когато бе използвано рекордно количество предпазни средства. Сметките показват, че за всеки спортист ще има по 37 презерватива. Това, на фона на среден престой от 8-9 дни, означава, че всеки разполага с поне 4 броя на ден. Презервативите ще бъдат налични на няколко места в олимпийското село, а организаторите увериха, че няма да има проблем с получаването им, тъй като във всяка тоалетна на територията на селото ще има поставени кошници. Драконовски мерки за сигурност ще бележат днешната официална репетиция за церемонията по откриването. За нея са поканени 20 000 души, сред които доброволците на Игрите, жители на града домакин и официални лица. Едно от изискванията към гостите е да запазят в тайна програмата на церемонията. Ще се следи строго и да няма нерегламентирано заснемане на части от репетицията или пък публично да бъдат обявявани детайли. Домакините са обявили официално, че при нарушаване на забраната може да се стигне и до съдебни действия срещу нарушителите. За да няма опити за кадри от церемонията е забранено в стадиона да се внасят камерите и фотоапарати, а охранителите ще следят и за използване на мобилни телефони и други записващи устройства. Организаторите очакват по време на генералната репетиция температурата да падне до -12 градуса. Игрите ще бъдат официално открити на 9 февруари, като за тогава прогнозата е температурата да е около -7 градуса, но заради вятъра да бъде много по-студено.", "date": "2018.02.02", "title": "Секс рекорд, драконовски мерки и -12 градуса за откриването на олимпийските игри"}
{"url": "http://standartnews.com/biznes/v_top_3_sme_po_investitsii_ot_yunker_spryamo_bvp-367882.html", "text": "България е на трето място в ЕС по обем на одобрените от Европейския фонд за стратегически инвестиции (ЕФСИ), добил популярност като \"Плана Юнкер\", спрямо БВП. Това показват данни на Европейската инвестиционна банка и на ЕФСИ, представени от съветника във Фонда Хуан Хосе Фаблес Акоста по време на годишната конференция за индустриално строителство, организирана от \"Градът Медия груп\". По брой операции обаче лидери са Италия и Франция. По този показател България е на опашката в Общността. Одобрените операции у нас, които ще се финансират със средства от ЕФСИ, са 12 за над 300 млн. евро, като със съфинансиране на компаниите и други привлечени инвестиции са близо 1,6 млрд. евро, сочат данните. Одобреното финансиране обаче все още е малко над 1,5 млн. евро. ЕИБ е отпуснала в България кредити на обща стойност 5,1 млрд. евро от 1991 г. до края на 2017 г., каза още Фаблес Акоста.", "date": "2018.02.02", "title": "В топ 3 сме по инвестиции от \"Юнкер\" спрямо БВП"}
{"url": "http://standartnews.com/biznes/ne_iskash_shef_na_glavata_stani_si_sam_shef_s_refan-367871.html", "text": "Писна ли ви от шефове на главата? Отървете се от тях и работете за себе си! С франчайз модела, който предлага REFAN, това е съвсем  реална и постижима възможност – с нея не само ще развиете собствен бизнес, но и бързо ще си възвърнете първоначалната инвестиция. Можете да купите изгодно представителен бутик на REFAN,  да го поддържате евтино и да имате висока възвращаемост на вложените средства, предлагайки разпознаваеми  продукти на световно качество. Идеята е с предприемчивост и с 6000 лв. начален капитал да се стартира успешно и работещо предприятие. Бизнес пакетът на REFAN включва: Парфюмерия ● 90 вида наливна  парфюмерия REFAN с най-актуалните аромати; ● 90 есенции за по-наситен аромат; ● 43 вида луксозни парфюми REFAN INTENSE; ● НАД 20 вида  луксозни парфюми REFAN GOLD и REFAN GOLD INTENSE; ● 11 вида безалкохолни парфюмни масла във формата на рол-он; ● 10 вида  парфюмни спрейове за тяло Сапуни ● 36 вида ръчно изработени глицеринови сапуни с натурални съставки и етерични масла; ● 14 вида луксозни сапуни с натурални съставки; ● 29 вида  пилинг сапун -гъби Свещи ● 38 вида ръчно изработени аромотерапевтични, парфюмни, соеви и декоративни свещи Козметика ● 215  вида козметични продукти с иновативни формули и натурални съставки: Бутер кремове за тяло; Захарни ексфолианти; Шампоани и душ гелове;  Продукти за лице, ръце, крака, коса, масажни масла за тяло, Козметични комплекти Соли:  9 вида соли за вана с минерали Парфюми за дома - 23 вида Аксесоари  - 34 вида: флакони, торбички, тестерни ленти, пликове за сапуни Като комплимент към всеки, закупил бизнес пакета, от REFAN специално добавят: ● Стилно оборудване с фирмена визия; ● 90 Стъкленици с патентован дизайн; ● Тестери  на козметични и парфюмерийни продукти; ● Индивидуален проект – дизайн; ● Брандировка; ● Рекламни материали: постери, винили, вестници и други; ● Транспорт до вашия обект Можете да се доверите на REFAN, защото от фирмата познават притесненията и рисковете, които поема всеки дребен предприемач - самата тя започва преди повече от 25 години с един малък магазин за наливна парфюмерия. Днес компанията разполага с над 400 бутика в 30 държави на 5 континента благодарение на иновативните и гъвкави форми на бизнес, които предлага. Франчайз моделът на REFAN е отличен с множество награди, сред които: - Специална награда на FORBES за развитие на семейния бизнес - 2013 г., - Специална награда на FORBES за качество – 2014 г. - Специална награда на FORBES за проспериращ и устойчив бизнес - 2015 г. - Първа награда в категория \"Най-добър български франчайз в Европа\" - 2014 г. Интересът от партньорството с REFAN е взаимен: чрез веригата от бутици фирмата увеличава пазарното си присъствие, а вие ще предлагате маркова парфюмерия и козметика и ще се радвате на предимствата от продажбите на разпознаваеми  продукти с доказано качество. За това говорят постиженията на козметичния бранд  - Златен сертификат в класацията „Любима марка на българския потребител - 2017\" за най-много потребителски гласове в хода на гласуването, както и първо място в категориите  „Козметика\" и „Българска марка\".", "date": "2018.02.02", "title": "Не искаш шеф на главата? Стани си сам шеф с REFAN!"}
{"url": "http://standartnews.com/balgariya/obzor_nov_direktor_psiholozi_i_kameri_v_brezichka_sled_skandala-367884.html", "text": "Нов директор, нови учители, психолози и видеонаблюдение ще има в бургаската детска градина \"Брезичка\", която се оказа в центъра на скандал. Мерките се взимат след като в социалните мрежи беше разпространен видеозапис как децата са подлагани на психически и физически тормоз от страна на две учителки в продължение на седмица. От кадрите се вижда бой, скубане, викове, обиди. Директорът на „Брезичка\" Събка Недева ще бъде освободена от поста си от понеделник и ще се пенсионира. Две от учителките във видеото вече са подали оставка. Третата е излязла в отпуск, но също ще бъде освободена от понеделник. Това каза след извънредна родителска среща заместник-кметът по образование на Община Бургас Йорданка Ананиева. Събка Недева е освободена от поста заради това, че Отстранена от работа е и помощник-директорката Ваня Стоянова, напуснала по собствено желание е възпитателката Милена Иванова, срещу която е подаден сигнал в прокуратурата. Другата учителка Светла Петрова е в болнични, но като се върне на работа също ще поднесе своята административна отговорност. От общината казаха, че ще подадат сигнал в НОИ, за да бъде проверена достоверността на болничния й лист. От понеделник нови учители ще поемат групата „Мики Маус\", а учебното заведение ще има нов временно изпълняващ длъжността директор, поясни Ананиева. След това ще се обяви конкурс за нов директор и нов състав. „Ще подберем колега, който е с достатъчно опит и достатъчно отношение към децата, за да може да поеме детската градина. Тъй като в същата детска градина, освен при децата, и при родителите има натрупана тревожност, и ние трябва да направим всичко, за да успокоим положението в цялата детска градина. Групата ще бъде поета, една от колежките работи в същата детска градина. Видях от реакцията, емоционалната, на родителите, че те я приемат. В смисъл, че одобряват избора. Другата колежка също в момента е в отпуск. Ще й бъде прекратена отпуската, за да може да се върне и да поеме втора смяна\", обясни зам.-кметът на Бургас. Самата отстранена директорка Събка Недева заяви, че е упражнявала ежедневен контрол във всички групи. До момента в група \"Мики Маус\", каза Недева. Тя потвърди, че двете учителки от видеото са отказали да бъдат поставени камери за видеонаблюдение. Това обаче за нея не било индикация, че има проблем. Предстои психолози от Агенцията за закрила на детето да започнат работа с децата, които са били малтретирани, поясни Йорданка Ананиева. Очаква се да бъде монтирано и видеонаблюдение в детската градина. Въпреки наличния готов проект с остойностяване за изграждане на видеонаблюдение в детската градина, такова няма, тъй като на Учителски съвет възражение е отправила една от възпитателките заснети във видеото. До десет дни трябва да приключи проверката за сигнала на насилие над деца в детската градина, казаха от Районната прокуратура в Бургас. Проверката трябва да установи кои са родителите на малолетните и от тях да бъдат снети писмени сведения, с оглед изясняване на следните обстоятелства: констатирани ли са увреждания по тялото и лицата на децата, преглеждани ли са те от съдебен лекар; в тази връзка при установяване на документи, удостоверяващи телесни увреждания - да бъдат приложени по проверката; споделяли ли са децата за инцидента, запознати ли са родителите със случилото се; какво точно са споделили децата и уведомено ли е за това ръководството на детската градина, органите на МВР и социалните служби. Трябва да бъдат разпитани и всички учители, медицински работници и вече бившия директор на детската градина с оглед предмета на проверката. Прокуратурата в детска градина \"Брезичка\" в Бургас, каза говорителят на главния прокурор Румяна Арнаудова. Още не е ясно чие дело е видеозаписът, показващ кадрите на насилие над хлапетата. Под въпрос остава и кой точно е поставил скритата камера в стаята. Стана ясно още, че след приключване на учебните занятия през деня, физкултурният салон в сградата на заведението се отдава под наем за срещи за йога. Този салон се намира непосредствено до стаята на група \"Мики Маус\", което навежда на мисълта, че и външен човек би могъл да е отговорен за заснетите и подадени кадри.  Говорителят на Районната прокуратура Керка Дюлгерова пък обясни, че системата по намирането и осъждането на този човек е много сложна. Междувременно се появи информация, че съществуват около 10 други записа с продължителност около 10 минути, които изобразяват отново брутални кадри в \"Брезичка\". Една от майките пък разказа, че с детето й вече работи психолог. Забелязала, че има проблем, след като започнало да проявява агресия към играчките си – както словесна, така и физическа. Друго дете е било с насинени крака. Малчуганите били удряни, защото не можели да се справят със задачите от учебния процес, твърдят родителите. Възпитателките дори обиждали някои от децата заради наднорменото им тегло. Учителката Светла  Петрова, която е в болнични, отрече да е имало шамари, а за пръчката, която се вижда във видеото, обясни, че е част от репетиция на танц. За колежката си Милена Иванова заяви, че е добър педагог и не пожела да коментира действията й.", "date": "2018.02.02", "title": "ОБЗОР: Нов директор, психолози и камери в \"Брезичка\" след скандала"}
{"url": "http://standartnews.com/balgariya/mariya_gabriel_zapadnite_balkani_izzhivyavat_unikalen_moment-367891.html", "text": "Изживяваме уникален исторически момент, в който Западните Балкани са високо в дневния ред на ЕС, заяви еврокомисарят Мария Габриел, отговаряща за цифровата икономика и общество, след среща с министъра за информационното общество и администрацията на Република Македония Дамян Манчевски. Това се дължи на усилията на държавите от региона, на Република Македония, на действия, каквито и министър Манчевски ни показва. Дължи се на усилията на премиера Борисов, на българското председателство на ЕС, както и на желанието на ЕК ясно да каже, че за нас Западните Балкани са част от Европа, европейската перспектива има конкретните си измерения. Това е процес, в който само с диалог и с партньорство можем да постигнем резултат. Нека изпълним момента с конкретика, прикани Мария Габриел. Двамата са разговаряли и за нещо по думите й близо до хората - електронните услуги, начина, по който те могат да станат достъпни. Габриел каза, че министър Манчевски е споделил много амбициозни, но и реалистични планове, и тя оценява високо правеното от него. Еврокомисарят и македонският министър са обсъдили също теми като киберсигурността, необходимостта от широколентово покритие в отделните региони. Трябва да бъдем бдителни цифровизацията да не е още един критерий за изолация, градските и селските райони трябва да бъдат третирани с еднакво внимание, отбеляза Мария Габриел. Тя е разговаряла с Манчевски и за срещата на върха в София през май. Габриел благодари за подкрепата за идеята й по време на форума в София да бъде представена пътна карта за намаляване на цените на роуминга за Западните Балкани. Искам да бъда максимално откровена, процесът не е лесен, няма да е кратък, за ЕС той отне 10 години, но искаме конкретни ползи за хората, заяви Мария Габриел, която смята, че с политическа воля и конкретни действия това може да се случи в по-кратък срок от този, в който е станало в ЕС. Дамян Манчевски благодари за подкрепата от ЕК и лично от комисаря Габриел, както и от страна на българското правителство към македонското правителство, както и към всичките шест държави от Западните Балкани.", "date": "2018.02.02", "title": "Мария Габриел: Западните Балкани изживяват уникален момент"}
{"url": "http://standartnews.com/sport/grigor_se_otkaza_ot_turnira_v_sofiya-367886.html", "text": "Най-добрият български тенисист Григор Димитров окончателно отказа турнира DIEMA XTRA Sofia Open 2018 по информация на Нова телевизия. Очаква се всеки момент офоциално изявление от Монако, където той живее и тренира. Гришо трябваше да защитава титлата си от миналата година, но обясни, че контузията в рамото се е оказала по-сериозна и участието пред родна публика би могла да застраши представянето му през останалата част от сезона.", "date": "2018.02.02", "title": "Григор се отказа от турнира в София"}
{"url": "http://standartnews.com/sport/200_000_lv_za_zlaten_medal_ot_pyongchang-367887.html", "text": "Със заповед на министъра на младежта и спорта Красен Кралев е утвърдена Инструкцията за награждаване на спортисти с парични средства от Министерството на младежта и спорта за постигнати призови класирания на Зимните олимпийски игри Пьонгчанг 2018. Златен медал от предстоящите игри в Република Корея може да донесе на спечелилия го спортист 250 000 лв. За сребро наградата е в размер на 200 000 лв., а за бронз – 150 000 лв. Премии ще получат и класиралите се от 4-то до 8-мо място. Те са за 4-то – 40 000 лв.; за 5-то – 30 000 лв.; за 6-то – 20 000 лв., за 7-мо – 15 000 лв. и за 8-мо – 10 000 лв. Размерът на премиите е същият като на премиите, които бяха утвърдени за призови класирания на Летните олимпийски игри РИО'16. На Зимните олимпийски игри ПьонгЧанг 2018 ще участват 21 български състезатели в 6 спорта - алпийски ски, биатлон, ски-бягане, ски-скок, сноуборд и шейни.", "date": "2018.02.02", "title": "200 000 лв. за златен медал от Пьонгчанг"}
{"url": "http://standartnews.com/svyat/es_i_sasht_obsazhdat_satrudnichestvo_v_novite_tehnologii-367855.html", "text": "Делегации на САЩ и ЕС обсъдиха сътрудничеството си в областта на новите технологии, включително и разработката на новия формат за мобилна комуникация 5G, съобщи в четвъртък Държавният департамент на САЩ. Според информацията поредният кръг от преговорите в двустранния диалог за сътрудничеството в цифровите формати се е състоял на 1 февруари. Европейската страна е \"информирала САЩ за настоящите и предстоящите инициативи в рамките на пазара на цифровите технологии, които са приоритет за Европейската комисия\". От своя страна САЩ са съобщили за собствените си инициативи в тази област. \"Обсъдени бяха киберсигурността, форматът 5G, регулациите в областта на телекомуникациите\", се казва в съобщението, цитирано от РИА Новости.", "date": "2018.02.02", "title": "ЕС и САЩ обсъждат сътрудничество в новите технологии"}
{"url": "http://standartnews.com/svyat/eksploziya_raztarsi_ofis_na_danachnata_sluzhba_v_ankara-367860.html", "text": "Експлозия разтърси офис на данъчната служба в Анкара. Не се съобщава за загинали или пострадали. Взривът е станал снощи в приземния етаж на сградата. По това време там не е имало хора и така е била предотвратена вероятността за жертви. Експлозията обаче е причинила паника сред хората в района, в който има много заведения и голям търговски център. По информации на медиите причината за взрива е изтичане на газ. Според властите в Анкара става въпрос за саботаж. Инцидентът се разследва.", "date": "2018.02.02", "title": "Експлозия разтърси офис на данъчната служба в Анкара"}
{"url": "http://standartnews.com/svyat/evrokomisiyata_preporachva_piyte_cheshmyana_voda-367890.html", "text": "Европейската комисия препоръча на гражданите да пият чешмяна вместо бутилирана вода, за да намалят разходите си и замърсяването на природата. Брюксел предлага поправки в Директивата за питейната вода, които да насърчат властите да препоръчват на гражданите да преминат към чешмяна вода, като същевременно работят за подобряването на нейното качество. Комисарят за екологията Кармену Вела съобщи, че чешмяната вода е поне 1000 пъти по-евтина от бутилираната, а качеството й в повечето части на Европа не е по-лошо от нея. Той предостави данни, според които литър чешмяна вода струва 0,0002 евро и че преминаването към нея ще намали разходите на домакинствата в Европа с 600 милиона евро годишно. Освен това рязко ще намалее замърсяването на природата и на световния океан с ластмасови бутилки, които сега са един от най-големите източници на замърсяване - със 17 на сто. Еврокомисията препоръчва ресторантите и обществените заведения за хранене да сервират чешмяна вода на клиентите си вместо минерална и бутилирана. Освен това всички обществени сгради трябва да разполагат с чешми, където посетителите да могат да утолят жаждата си. Общинските и градските власти ще бъдат задължени да публикуват в интернет данни за качеството на питейната вода, така че населението постепенно да се убеди, че тя е безвредна и да премине на консумация от чешмата. Същевременно Брюксел предлага да се затегнат нормите за съдържание на олово и хром във водата, като се задължат производителите и доставчиците да контролират тяхното съдържание. Предложението на Комисията е в отговор на нейно задължение да предложи ново законодателство по първата гражданска инициатива в ЕС \"Право на вода\", която събра над 1,6 млн. подписа, включително в България.", "date": "2018.02.02", "title": "Еврокомисията препоръчва: Пийте чешмяна вода"}
{"url": "http://standartnews.com/svyat/eksploziyata_v_ankara_be_obyavena_za_akt_na_terorizam-367894.html", "text": "Експлозията в сградата на данъчната инспекция в район на Анкара е терористична атака, заподозреният в извършеното престъпление е свързан със сирийски кюрдски \"Демократичен съюз\", се казва в изявлението на администрацията на губернатора на турската столица. Снощи в Анкара се чу мощна експлозия, в резултат на която трима души бяха ранени. За причина бе посочено изтичане на газ в празната сграда на данъчната служба, но по-късно бе заявено, че е вероятен саботаж. \"В резултат на проверки на мястото на експлозията са открити доказателства, че той е възникнал от взривно устройство.Камерите за наблюдение показват как подозрителен мъж влиза в сградата и оставя на входа чанта, в която, вероятно е имало взривно устройство \", се казва в официалното изявление.", "date": "2018.02.02", "title": "Eксплозията в Анкара бе обявена за акт на тероризъм"}
{"url": "http://standartnews.com/balgariya/hamid_hamid_vazroditelniyat_protses_tryabva_da_nameri_myasto_v_uchebnitsite-367892.html", "text": "Отбелязахме Деня в който почитаме всички жертви на комунизма, което според ДПС означава, че трябва да бъдат почетени и жертвите на т. нар. Възродителен процес. Защото това е престъпление, което граничи с т. нар. етническо прочистване, престъпление, което дава много жертви и ранени. А освен това и стотици хиляди изселени от България граждани. Затова смятаме, че е необходимо в учебниците това зверство да намери място. Нужно е това преспъление да се отрази като обективен факт в книгите за ученици, а не там да присъстват избирателни факти. Ние не казваме, че не са истина, но не са пълни. Възродителният процес е може би най-тежкото престъпление на комунистическия режим и затова то трябва да намери своето място в историята.", "date": "2018.02.02", "title": "Хамид Хамид: Възродителният процес трябва да намери място в учебниците"}
{"url": "http://standartnews.com/svyat/es_obmislya_sreshta_na_visoko_ravnishte_s_turtsiya_v_sofiya-367880.html", "text": "Европейският съюз обмисля възможността за провеждане на среща на високо равнище с турското ръководство, съобщи на пресконференция говорителят на Европейската комисия Александър Винтерщайн. „Все още обмисляме възможността за провеждане на такава среща, но не мога да потвърдя дата\", каза Винтерщайн. По-рано германският в. „Велт\" съобщи като се позова на собствени източници, че ЕС и Турция планират среща на високо равнище в края на март. По данни на изданието на форума ще участват председателят на Еврокомисията Жан-Клод Юнкер, председателят на Европейския съвет Доналд Туск, председателят на Европейския парламент Антонио Таяни турският президент Реджеп Ердоган и председателстващият Съвета на ЕС премиер на България Бойко Борисов. Срещата може да се състои в Брюксел или в София. Ще се обсъждат противодействието на тероризма, енергетиката, миграцията и студентският обмен. Отношенията между ЕС и Турция рязко се влошиха през последната година. ЕС критикува ситуацията с правата на човека в страната след опита за държавен преврат, а Анкара реагира рязко на критиката. Както заяви по-рано председателят на ЕК Юнкер, Турция стремително се отдалечава от ЕС.", "date": "2018.02.02", "title": "ЕС обмисля среща на високо равнище с Турция в София"}
{"url": "http://standartnews.com/svyat/tramp_razsekreti_nota_za_narusheniyata_na_fbr-367895.html", "text": "По-рано президентът на САЩ Доналд Тръмп нареди да се публикува нота, която може да разкрие нарушения от страна на ФБР и Министерството на правосъдието на САЩ. \"Тази нота разкрива факти за членовете на Конгреса, актуална информация, важни факти, свързани с изборните комисии, разследвани от Министерството на правосъдието и ФБР и неправилно използване на Закона за надзор на чужди разузнавателни служби. Президентът на САЩ Доналд Тръмп не се съобрази с предупрежденията на директора на Федералното бюро за разследване (ФБР) и нареди разсекретяването на нота от Републиканската партия, разобличаваща пристрастието на службите в разследването на неговата президентска кампания, предава AFP. „Случващото се в тази страна е срамно“, заяви Тръмп, обявявайки, че е декласифицирал нотата, съставена от конгресмена от Републиканската партия и бивш служител в предизборната кампания на Девин Нунес. „Много хора трябва да се засрамят“, добави американският държавен глава, в публична атака срещу ръководството на ФБР. Източници от Белия Дом заявиха, че въпреки предупрежденията на назначения от Тръмп директор на ФБР Кристофър Рей, чието бъдеще вече е несигурно, президентът е разпоредил нотата да бъде публикувана „изцяло“ и без редакции. ", "date": "2018.02.02", "title": "Тръмп разсекрети нота за нарушенията на ФБР"}
{"url": "http://standartnews.com/svyat/sasht_kndr_sa_neizbezhna_i_nepredskazuema_zaplaha-367896.html", "text": "КНДР е \" неизбежна и непредсказуема заплаха\" за Съединените щати, заяви американската дминистрация в петък. \"Северна Корея е извършила шест ядрени опити от 2006 г. насам, включително тестване на много по-мощни оръжия (Водородът - Ред.) .Освен това Северна Корея продължава да произвежда плутоний и високообогатен уран за ядрени оръжия с оглед на съществуващият и нововъзникващт ядрен потенциал. Наличните им химични, биологични и конвенционални оръжия, както и изключително провокативна реторика и действия,Северна Корея е неизбежна и непредвидима заплаха за Съединените щати и партньорите на САЩ. Така САЩ потвърди, че севернокорейската ядрена програма трябва да бъде спряна веднъж завинаги.", "date": "2018.02.02", "title": "САЩ: „КНДР са неизбежна и непредсказуема заплаха\""}
{"url": "http://standartnews.com/svyat/sasht_zayaviha_che_se_stremyat_kam_stabilni_otnosheniya_s_rusiya_i_kitay-367897.html", "text": "Съединените щати не искат да разглеждат Русия и Китай като противници и да се стремят към стабилни отношения с тях, съобщиха в петък. \"САЩ не искат да видят Руската федерация и Китай като противници и се стремят към стабилни отношения с тях\", се казва в новата ядрена доктрина на САЩ. Доктрината посочва, че Вашингтон \"отдавна е търсил диалог с Китай за подобряване на взаимното разбирателство относно политиката, доктрината и способностите на ядрените оръжия и за повишаване на прозрачността\". \"Надяваме се, че Китай ще споделя този интерес и че този важен диалог може да започне.\" Доктрината също така гласи, че \"Съединените щати и Русия в миналото подкрепиха стратегическия диалог за ограничаване на състезанието в ядреното въоръжение и ядрените рискове\". Вината за прекратяването им в документа е предоставена на Русия \"във връзка с действията си в Крим\". \"Очакваме, че щом условията ни позволят да проведем прозрачен и конструктивен разговор с Руската федерация\", се казва в документа.", "date": "2018.02.02", "title": "САЩ заявиха, че се стремят към стабилни отношения с Русия и Китай"}
{"url": "http://standartnews.com/balgariya/malkiyat_sin_na_ministar_moskovski_zagina_pri_tragichen_intsident_obnovena-367885.html", "text": "При трагичен инцидент с моторна шейна днес загина малкият син на министъра на транспорта, информационните технологии и съобщенията Ивайло Московски, съобщи в официалния си сайт Министерството на транспорта. \"В този изключително труден момент семейството на министър Ивайло Московски моли представителите на медиите да се съобразят със скръбта им и да уважат правото им на уединение. Благодарим за разбирането!\", се казва в съобщението. По-рано сигнал за трагичен инцидент край хижа Чакър войвода над Боровец в Рила беше получен в полицията. Според нейните данни при инцидент  с моторна шейна на писта е загинало момче на 4 години. На мястото на трагедията се извършва оглед. Най-вероятната причина за инцидента с шейната е неравност на трасето, което не е скоростно, но това предстои да бъде изяснено при огледа, е съобщил на брифинг заместник-директорът на ОДМВР-София комисар Веселин Георгиев. От МВР посочват, че инцидентът е станал на регулирано трасе за моторни шейни. \"Стандарт\" изразява своите съболезнования на семейството на министър Московски и близките им хора.", "date": "2018.02.02", "title": "Малкият син на министър Московски загина при трагичен инцидент /ОБНОВЕНА/"}
{"url": "http://standartnews.com/balgariya/korneliya_ninova_poluchi_podkrepata_na_plovdivskite_sotsialisti_po_istanbulskata_konventsiya-367859.html", "text": "Пловдивската организация на БСП подкрепи ръководството на партията да не се ратифицира Истанбулската конвенция. \"В никакъв случай не отстъпвай под натиска на ПЕС и Сергей Станишев\", заръчаха пловдивските социалисти на Корнелия Нинова. \"Ние бяхме най-активни в кампанията против насилието над жените, но не приемаме джендър идеологията\", заявиха жените социалистки. Те благодариха на парламентарната група, че внася промени в Наказателния кодекс, с които насилието става престъпление от общ характер и се увеличават наказанията. Нинова ги информира, че в петък депутатите ще предложат и създаването на кризисни центрове за пострадали от домашно насилие. \"По-важно е да приемам законодателство и то да се изпълнява, за да помогнем на жертвите, както и да се погрижим за превенция\", добави тя. Учителки от региона изразиха недоволството си от опитите в училищата да се прокарва обучение за нестереотипни роли на пола и заявиха категорично, че няма да допуснат такова в техните часове. \"Образователната реформа на ГЕРБ е катастрофа. Програмите са неадекватни, учи се Възраждане без да се е учило Средновековие. Българчетата не знаят кой е цар Калоян. Изтрива се паметта ни за история и българщина. Изопачавт се и се идеологизират исторически факти, а сега и джендър образование\", споделиха още преподавателите. По думите им едно цяло поколение се осакатява, то няма да знае род и няма да има ценности. \"На всяка цена трябва да защитим децата си. Няма да отстъпя под натиска. Бъдете спокойни. На нашата позиция са президентът, Православната църква и другите вероизповедания, българската интелигенция от академици и уважавани общественици, хората, които защитават семейните ценности и морал\", заяви Корнелия Нинова. В дискусията бе изтъкнато,  че държави, които често се дават за положителен пример, като Великобритания, Унгария, САЩ и други още не са ратифицирали конвенцията. \"Това е ценностен избор и българският народ показа, че може да бъде силен, когато пази ценностите си\", обобщи Нинова. Това е първата от поредицата срещи, които предстоят на председателя на БСП в страната. В срещата участие взеха зам.-председателят на БСП Кирил Добрев, с който присъстващите коментираха организационни въпроси и подготовката за местните избори, както и областният председател на партията Георги Гергов и председателят на пловдивските социалисти Красимир Трифонов.", "date": "2018.02.02", "title": "Корнелия Нинова получи подкрепата на пловдивските социалисти по Истанбулската конвенция"}
{"url": "http://standartnews.com/balgariya/brutalen_poboy_nad_uchenik_v_stolichen_kvartal-367856.html", "text": "Снощи в 21:54, близо до бензиностанция беше в столичния квартал ж.к. Дружба 1 е подаден сигнал за насилие над младеж. 15-годишен ученик е бил брутално пребит. Детето има наранявания по ръцете, главата и гръбнака. Свидетели твърдят, че подрастващият е бил бит от съученици. В момента пострадалият се намира в Пирогов. Междувременно пред бл. 5 във Фондови жилища също е имало побой над 34-годишен мъж. Жертвата има множество наранявания. В момента се намира в противошоковата зала на Пирогов.", "date": "2018.02.02", "title": "Брутален побой над ученик в столичен квартал"}
{"url": "http://standartnews.com/balgariya/sobstvenikat_na_nova_se_prodade-367862.html", "text": "Собственикът на Нова телевизия се продаде. Срещу $2,5 млрд. датският телеком TDC купува телевизия Viasat и развлекателния бизнес на шведската Modern Times Group, която е и собственик и на българските телевизии от групата на Нова. За голямата медийна сделка съобщава Financial Times. TDC предлага 309 милиона нови акции и 3,3 милиарда шведски крони, за да закупи развлекателния бизнес и студиа на скандинавската медия в сливане, което ще създаде група с комбинирани приходи от $5,2 милиарда. Нова тв не е част от тази сделка. Шведите обаче активно продават медийния си бизнес, като през 2017 г. се разделиха с този в Прибалтика, както и с дела си в чешката медийна група FTV Prima Holding. Сделката с датския телеком вече е подкрепена от основния акционер на MTG, инвестиционната група Kinnevik, която контролира 47% от гласовете. В медийния бизнес в световен план има голяма раздвижване и предстоящи големи сделки, най-голямата от които е предложеното придобиване на Time Warner от американската телекомуникационна група AT&T за $85 млрд. Българската bTV Group е част от Time Warner.", "date": "2018.02.02", "title": "Собственикът на Нова се продаде"}
{"url": "http://standartnews.com/balgariya/neweurope_borisov_razkritikuva_politikata_na_migratsiya_i_predostavyane_na_ubezhishte_na_es-367861.html", "text": "По време на конференция, посветена на сигурността и управлението на миграцията в Западните Балкани, проведена в Брюксел, българският министър-председател Бойко Борисов разкритикува политиката на миграция и предоставяне на убежище на ЕС, пише NewEurope, цитиран от \"Фокус\". Борисов, чиято страна в момента е поела председателството на Съвета на ЕС предложи редица решения, с които „хаосът\", причинен в ЕС от мигрантската политика, да бъде решен. Борисов се противопостави на твърденията на европейския комисар за миграцията Димитрис Аврамополус , който по-рано заяви, че програмата на ЕС за преразпределяне на мигрантите е „успешна европейска история\". Българският министър-председател определи настоящата програма като „пълен провал\", добавяйки, че невъзможността на системните партии в Германия и Австрия да формират традиционни управляващи коалиции е причинено от неспособността на предишните правителства при справянето с кризата и по време и след бежанската вълна от 2015 г. „Трябва да признаем, че програмата за преразпределяне и заселване на ЕС е провал, както и нашата дипломация. Вместо да спорим помежду си колко мигранти трябва да се приемат, трябва да открием друг начин за действие\", заяви българският министър-председателя. Той предложи външните граници на ЕС да бъдат подобрени и засилени, да се развие ясен критерий за различаването на бежанците от икономическите мигранти и да може сред тях да се откриват и потенциалните терористи. Борисов отправи и спорното решение, че ЕС трябва да изгражда обекти по границите на страните, обхванати от война с цел там да се обработват данните на мигрантите, преди да напускат своите родини и дори да бъдат окуражавани да се връщат там. „Не разбирам защо трябва да изливане милиарди евро в икономиките на страни като Афганистан, Либия и Сирия, за да поправяме щетите, нанесени от друг. Трябва да мислим как да подготвим хората от тези страни да се завръщат и да си оправят собствените икономики\", убеден е Борисов.", "date": "2018.02.02", "title": "NewEurope: Борисов разкритикува политиката на миграция и предоставяне на убежище на ЕС"}
{"url": "http://standartnews.com/balgariya/mazh_se_oplaka_che_e_bit_ot_kmeta_na_simitli-367857.html", "text": "Футболен пиар се оплака, че е бит от кмет. Велислав Елезов от общински футболен клуб „Пирин\" – Благоевград обяви в социалните мрежи, че е бит от кмета на Симитли Апостол Апостолов. Инцидентът станал по време на мач в симитлийското село Крупник. Дългогодишният фен на Пирин и от няколко години  пиар на клуба Велислав Елезов врзиви интернет пространството с пост, че кметът на Симитли го ударил силно в гърба. Мъжът потвърди думите си и пред камерите на NOVA. Показа и медицинско. Ударът Елезов получил в паузата между полувремената на мача Пирин Благоевград – Ботев Ихтиман, където бил като зрител. „Много заплахи за счупване на крайници, за полов акт спрямо мен, предлагане на полов акт, и т.н. може хората с по-художествена фантазия да се сетят за какво става въпрос\", каза той. Кметът на Симитли категорично отхвърли обвиненията. „Вчера до обяд бях в Симитли, следобед бях в София, така че няма как да съм го засичал него по какъвто и да е начин и каквато и да е причина в Крупник\", контрира кметът. Според кмета, Елезов пуска постове във фейсбук срещу него от 17-18 години. Според пиарът на Пирин агресията на кмета провокирала дългогодишната закачка между феновете на Пирин и отбора на Симитли-Септември. В частност популярният сред футболните запалянковци рефрен за слънцето и дъжда над Симитли. „Той е авторът на прословутия да не го казвам сега тука, защото може би трябва да сложите червена точка „Яж ми...\" Симитли и т.н, но трябва да се знае, че подтекста на тоя пост „Яж ми...\" и „Слънце грее..\", е това че в един период от 3-4 години Симитли биеше Пирин Благоевград къде ги хване, и от злоба момчето пишеше такива глупости, той си е запалянко явно\", каза кметът, като добави, че не познава „момчето\". Елезов подаде жалба в полицията срещу кмета на Симитли,от своя страна Апостолов заяви, че ще съди опонента си за клевета.", "date": "2018.02.02", "title": "Мъж се оплака, че е бит от кмета на Симитли"}
{"url": "http://standartnews.com/balgariya/hamid_hamid_iskreno_se_nadyavam_vsichko_okolo_ktb_da_izleze_nayave-367866.html", "text": "Правната комисия в парламента подкрепи и на второ четене законопроекта на ДПС за промени в Закона за банковата несъстоятелност. Дебат по законопроекта се състоя при първо четене в зала, каза в \"Още от деня\" Хамид Хамид, заместник-председател на ПГ на ДПС, заместник-председател на Комисията по правни въпроси. Няколко текста са и не очаквахме кой знае колко нови предложения между първо и второ четене, отбеляза Хамид и изрази надежда при гласуване в зала да убеди и тези, които не не са ги подкрепили, защото този закон е нужен на България и обществото ни. \"С мерките, заложени в него синдиците на банката (КТБ) ще имат ефективни възможности, ефективни способи да спрат това разграбване, което вие, журналистите, нарекохте доста успешно вторично разграбване на активите на банката, защото тази нагла кражба е била замислена още при функционирането на самата банка, не стига че бяха откраднати над 3.5 млрд. от парите на хората, на министерства, на фирми, а сега се разграбват активи, които служат за обезпечение на кредитите, които банката е раздавала\", аргументира се депутатът от ДПС. И подчерта, че в този смисъл законът е крайно нужен, даже закъсняваме. \"За мен законът е нужен, защото нормалният ни закон за банкова несъстоятелност е направен така, че той да отговаря на изискванията на нормално функциониращи банки, а както видяхме от доклада и на \"Алекс Партнърс\", и на синдиците това не е била нормална банка\", коментира Хамид Хамид. На въпрос кои активи ще бъдат спасени благодарение на този закон, вносителят подчерта, че не са правили законопроекта за конкретни активи, а за всички активи, които в момента се крадат. Идеята е дошла през есента, когато са прочели доклада на синдиците, които са описали схемите за разграбване на банката и не са гледали предприятие по предприятие, актив по актив. Поясни, че още с назначаването на квесторите, те, без да имат право, са заличили обезпеченията като такива, заличили са ипотеките и активите свободно са прехвърляни, синдиците не са имали такова право и те точно затова в момента са обвиняеми. По думите му няма рушене на правна сигурност, не се прехвърлят активи обратно, не се вземат активи от вече прехвърлени такива, а се връщат акцесорни задължения - само обезпечения - и само българският съд е този, който ще каже чия собственост е активът. Този закон дава право на синдиците да насочат към конкретни активи дела и искове, а той не размества права, не размества активи. Според него внушения за противоконституционност, за разваляне на сделки със задна дата се правят от тази организирана престъпна група хора начело с Цветан Василев, разграбвала банката, които внушават, че се прави нещо извънредно. И определи обвиненията от Белград на Цветан Василев като защитна теза на един обвиняем, който е откраднал парите на банката. \"Искрено се надявам всичко около КТБ да излезе наяве и тези, които са допринесли КТБ да е в това състояние, да понесат цялата тежест на закона\", заяви Хамид Хамид.", "date": "2018.02.02", "title": "Хамид Хамид: Искрено се надявам всичко около КТБ да излезе наяве"}
{"url": "http://standartnews.com/balgariya/tseliyat_personal_na_skandalniya_dom_hrizantema_e_uvolnen-367863.html", "text": "Почти целият персонал на дом \"Хризантема\" е уволнен, след като в публичното пространство попаднаха записи, на които се вижда насилие над деца с увреждания. Директорката на Дирекция \"Образование\" в Габрово също е подала оставка. По случая е образувана една преписка по четири сигнала и полицията продължава работата си. Вижте още новини от България и света В срок от един месец резултатите от проверката ще бъдат ясни. В момента за децата се грижат други детегледачи и професионалисти, докато приключи конкурса за нови служители в дома.", "date": "2018.02.02", "title": "Целият персонал на скандалния дом \"Хризантема\" е уволнен"}
{"url": "http://standartnews.com/balgariya/zdravnoto_ministerstvo_s_metodichesko_lechenie_za_obshtinskite_bolnitsi-367869.html", "text": "Поехме ангажимента да окажем методическа помощ на общинските ръководства, за да могат да направят всичко, което е необходимо, за да се преструктурира и оптимизира работата на общинските болници. Това заяви министърът на здравеопазването Кирил Ананиев, който взе участие в разискванията по отправеното към него питане от народни представители относно стратегията за запазване и развитие на общинските болници. Според него дебатът за общинските болници е важен и необходим, но закъснял. „Важен е, защото общинските болници имат своето място в болничното лечение на българските граждани. Общинските болници, за да водим дебат днес за тях, показват, че имат проблеми – структурни, управленски, кадрови, финансови. В много от случаите тези проблеми са комплексни\", каза здравният министър. Той увери, че е поел ангажимент да направи пълен анализ на бюджета на министерството и всички възможни и целесъобразни икономии да бъдат насочени към увеличаване на размера на финансиране на общинските болници. Към края на миналата година неразплатените разходи на общинските болници възлизат на 98 млн. лева, в това число и 43 млн. лева, които са просрочени към кредиторите и длъжниците.", "date": "2018.02.02", "title": "Здравното министерство с методическо \"лечение\" за общинските болници"}
{"url": "http://standartnews.com/balgariya/borisov_i_shef_na_svetovniya_evreyski_kongres_osadiha_ekstremizma_video-367873.html", "text": "Премиерът Бойко Борисов се срещна с главния изпълнителен директор и вицепрезидент на Световния еврейски конгрес Роберт Сингер, който изрази признателността си към българския народ, защитил близо 50 000 български евреи от депортация и сигурна гибел. Тази година се навършват 75 години от събитието и изключителната роля на България трябва да бъде изтъквана, посочи Сингер. Министър-председателят и гостът му се обединиха около мнението, че усилията трябва да бъдат насочени към отхвърляне на езика на омразата, на екстремизма и в защита на толерантността.", "date": "2018.02.02", "title": "Борисов и шеф на Световния еврейски конгрес осъдиха екстремизма /ВИДЕО/"}
{"url": "http://standartnews.com/balgariya/spetssadat_potvardi_merkite_za_neotklonenie_na_4imata_ot_meditsinskiya_universitet-367877.html", "text": "Специализираният наказателен съд потвърди в закрито заседание наложените от Специализираната прокуратура мерки за неотклонение „Парична гаранция\" от по 200 000 лв. на четирима от обвинените за участие в организирана престъпна група и незаконни действия при приема на студенти в Медицинския университет в София. На другите двама обвинени по делото Д.Ц. и А.Ф. съдът определи гаранциите, намалявайки ги наполовина - по 100 000 лв. Определенията на съда по мерките за неотклонение са окончателни и не подлежат на обжалване или протест. Междувременно, при извършени допълнителни процесуално-следствени действия по същото досъдебно производство, у един от обвиняемите са намерени и иззети пари в различни валути за над 134 000 лева, както и голям брой документи за собственост на имоти.", "date": "2018.02.02", "title": "Спецсъдът потвърди мерките за неотклонение на 4-имата от Медицинския университет"}
{"url": "http://standartnews.com/balgariya/1126_osadeni_obyaveni_za_obshtodarzhavno_izdirvane-367879.html", "text": "МВР е обявило за общодържавно издирване към 15 януари 2018 г. 1126 лица, които са с влязла в сила присъда. Данните обяви вътрешният министър Валентин Радев по време на днешния парламентарен контрол. Той допълни, че през 2017 г. са задържани 563-ма души от тази категория. Радев обясни, че е разпореден сравнителен анализ с други европейски страни, за да се провери къде се намира България в тази статистика и дали проблемът е общ, или само за страната ни. Депутатът от БСП Иван Иванов обяви от трибуната, че според данни от Министерството на правосъдието, за миналата година не са се явили в местата за изтърпяване на наказание и лишаване от свобода 634 лица, а от 1 до 15 януари тази година - 18 лица. Радев коментира още, че през 2017 г. са образувани 60 досъдебни производства по чл. 325 от НК, който инкриминира неупражнен контрол и грижи върху животно, в резултат на което то е причинило средна или тежка телесна повреда на човек. Министърът допълни, че днес ще се среща с неправителствени организации, защитаващи животните.", "date": "2018.02.02", "title": "1126 осъдени обявени за общодържавно издирване"}
{"url": "http://standartnews.com/balgariya/radev_s_novo_veto__za_posevniya_material-367867.html", "text": "Президентът Румен Радев наложи вето върху изменения в Закона за посевния и посадъчния материал заради направените с него изменения в Закона за опазване на земеделските земи. Държавният глава не е съгласен с правилата относно промяната на предназначението на земеделските земи, съобщи БиТиВи. Според Радев тези правила не изпълняват конституционното задължение на държавата за особена закрила на земята и не гарантират промяна на предназначението на обработваемите земи само по изключение при доказана нужда. Промени в законодателството, които засягат основни начала на Конституцията, трябва да преминават през всички етапи на законодателния процес, смята още държавният глава. Само така може да се гарантира прозрачност и да се даде възможност на всички заинтересовани лица да изразят своето мнение.", "date": "2018.02.02", "title": "Радев с ново вето - за посевния материал"}
{"url": "http://standartnews.com/balgariya/ostaviha_v_aresta_zadarzhanite_za_otvlichaneto_na_adrian_zlatkov-367864.html", "text": "Оставиха в ареста четиримата задържани за отвличането на Адриан Златков - Ивайло Борисов-Ториното, Мартин Марков, Георги Джамбазов и Здравка Стефанова. Той беше похитен на 30 август миналата година и върнат на 11 септември. Около пет месеца по-късно стана ясно, че има четирима задържани, но не като организатори, извършители или поръчители на неговото похищение, а като помагачи. Тяхната роля е свързана с две от колите, с които е извършено отвличането. Марките на автомобилите са установени от свидетелски показания, както и чрез записи от камери. В разследването са се включили и разследващите от Сърбия, тъй като SIM картите, използвани при искането на откупа, са именно от сръбски мобилни оператори. През тях протичала комуникацията за откупа с бащата на Адриан. Има показания на двама свидетели, които твърдят, че малко преди покушението са затъмнили стъклата на колата, докарана от Ториното. Марката съвпадала с автомобила, с който е отвлечен Златков. Според защитата доказателства за това няма. Самите обвиняеми твърдо отричат да са помагали в отвличането. Ако бъдат осъдени, четиримата може да получат присъди от 7 до 12 години лишаване от свобода.", "date": "2018.02.02", "title": "Оставиха в ареста задържаните за отвличането на Адриан Златков"}
{"url": "http://standartnews.com/balgariya/spravki_ot_dans_za_izborite_v_noshtnoto_shkafche_na_kmeta_na_septemvri_obnovena-367868.html", "text": "Кметът на Септември Марин Рачев е освободен от ареста на Районното управление в Септември, след като изтекоха 24 часа от задържането му. Той беше посрещнат от събралото се пред полицията множество хора с ръкопляскания и викове „Рачев, Рачев!\", както и от скандирания „Няма такъв кмет като Рачев\". След като излезе от сградата на полицията, самият Рачев коментира, че е освободен под парична гаранция, но отказа да каже в какъв размер. Рачев каза още, че ще обжалва както наложената му мярка, така и сумата за паричната му гаранция. Той добави, че вярва в българското правосъдие. Впоследствие административният ръководител на Специализираната поркуратура Иван Гешев обяви, че Рачев е пуснат под гаранция от 250 000 лв. „Има нови факти и обстоятелства, които налагат Прокуратурата да даде изявление, да обясни допълнително коментираното вчера досъдебно производство, касаещо кмета на град Септември. Преди около 30 мин. кметът е привлечен в качеството на обвиняем за престъпленията, които описа прокурор Румяна Арнаудова вчера. Има определена мярка за неотклонение „парична гаранция\" в размер на 250 хил. лв.\", уточни Гешев. Гешев допълни и че в нощното шкафче на кмета са открити справки на ДАНС, касаещи местните избори от 2015 г. „Предвид констатирани от вчера до днес и събрани данни у доказателства от вчера до днес някои обществени реакции в Септември са лесно обясними и предвидими. В нощното шкафче на кмета се намериха справки от ДАНС, според мен няма законово обяснение защо се намират там. Тези справки касаят местните избори от 2015 г. за кметове и общински съветници\", коментира Гешев и уточни, че в тях се съдържа информация за проведени действия от ДАНС по направление купуване на гласове. „Явно с чисто научна цел бъдещият тогава кмет на Община Септември е събирал информация, за да повиши общата си култура. Допълнително се намери поредният тефтер, в част от който се намират и бележки, разценки - хората явно продължават да пишат, вместо да помнят, за всяка фирма, която смятаме да проверяваме\", обясни той и допълни, че за тези фирми има индикации, че са свързани с родословното дърво на кмета на Септември. „Чрез които, вероятно казвам, е източвана Общината, описани са фирмите, суми на обществени поръчки, печалби и всякакви други съкращения, които ще бъдат изяснявани\", каза още той. „Радвам се, че проведените действия, въпреки че на кмета беше известно, че нещо се прави в Специализираната прокуратура, протекоха с достатъчно ниво на секретност. Явно той се е подготвял и е получавал съвети за предстоящите ни действия\", обясни Гешев и допълни, че съди за това, тъй като във втората братовчедка на кмета са намерени опорни точки.", "date": "2018.02.02", "title": "Справки от ДАНС за изборите в нощното шкафче на кмета на Септември /ОБНОВЕНА/"}
{"url": "http://standartnews.com/balgariya/arnaudova_kmetat_na_septemvri_sklyuchval_sdelki_s_firmi_negova_sobstvenost-367853.html", "text": "При акция на Специализираната прокуратура и новата Комисия за противодействие на корупцията вчера беше задържан кметът на Септември. Марин Рачев е арестуван, а от кабинета му са иззети документи и компютри. От август м.г. той е с повдигнато обвинение за данъчно престъпление. \"Имаме досъдебни производство срещу различни кметове. Те са на различна фаза към настоящия момент. В момента, в който бъдат събрани доказателства, достатъчни за да се повдигнат обвинения, ще се видят явните действия на прокуратурата. От цялата страна в момента постъпват сигнали за злоупотреби от кметове\", обясни пред NOVA говорителят на главния прокурор Румяна Арнаудова. Обвинението, което ще бъде повдигнато на кмета на Септември, е за умишлена безстопанственост. Установени са най-малко седем сделки, при които са сключени договори между общината и една и съща фирма за ремонт на уличната мрежа в града. Фирмата е била собственост на самия кмет преди да заеме този пост. В момента е собственост на негова втора братовчедка. \"Според нас кметът договаря сам със себе си, защото фирмите, които са изпълнявали обществените поръчки, са общо 14 на брой и всички те се управляват от лица, контролирани от Рачев. Те са негови роднини, приятели или от бивши негови съдружници\", поясни още говорителят на прокуратурата. Прокуратурата ще възложи на органите на НАП извършването на 14 данъчни ревизии, тъй като освен че доказателствата сочат, че тези фирми източват общината, те се занимават и с данъчни престъпления. \"Съдебно-счетоводна експертиза трябва да установи конкретния размер на щетата. Нашето разследване започна по сигнал, че чрез тези фирми са източени 13 млн. лева. Има още много сделки, които трябва да бъдат проверявани\", каза още Румяна Арнаудова. Междувременно жителите на Септември излязоха на протест тази сутрин, за да подкрепят кмета. Те скандират \"Долу ръцете от нашия кмет\", \"Рачев е достоен\". Организирали са дори подписка в защита на Марин Рачев. Твърдят, че той е преобразил града и искат да продължи да е на този пост. Кметове от други населени места също дойдоха да изразят подкрепата си. Те отрекоха да са организирани и заявиха, че са дошли да изразят гражданската си позиция. Самият Рачев имал опасения, че ще бъдат скалъпени подобни обвинения срещу него. По думите им става въпрос за политически и икономически интереси, тъй като \"оставил някои хора в общината гладни\". Други жители на Септември обаче са на противоположното мнение и заявиха, че Марин Рачев е корумпиран. Сигналите срещу него са подадени още в средата на миналата година от инициативен комитет. Един от членовете му заяви, че търсят истината, а хората, които в момента са излезли да го подкрепят, са негови приближени и свързани с фирмите му.", "date": "2018.02.02", "title": "Арнаудова: Кметът на Септември сключвал сделки с фирми, негова собственост"}
{"url": "http://standartnews.com/balgariya/zimata_pak_se_otlaga-367854.html", "text": "Времето ще се задържи топло още поне седмица. Сняг няма да падне поне до 11-12 февруари. Това показват средносрочните модели на времето, представени в \"Дарик кафе\" тази сутрин. В момента над Централна Италия се заражда дълбок циклон, но неговият път ще мине през Централна Европа. Нашата страна ще попадне в неговата топла част. У нас ще вали в събота, нощта срещу неделя, но ще се пренася топъл въздух. Валежите няма да са обилни. Следващата седмица нов циклон ще се формира над Средиземно море, но поради област на високо атмосферно налягане той няма да се придвижи на изток, т.е. към Балканите. България ще остане в източната му част, което определя, че валежите в сряда и четвъртък отново ще бъдат от дъжд. Топлото време ще се задържи, макар и с по-ниски температури спрямо тези от последните дни. Понижението на градусите ще започне още в неделя, но дневните стойности ще бъдат положителни - 0 до 5-6 градуса. Нощните температури също ще се движат около нулата.", "date": "2018.02.02", "title": "Зимата пак се отлага"}
{"url": "http://standartnews.com/balgariya/toplo_i_dazhdovno-367830.html", "text": "Днес времето ще се задържи топло, но ще се развали. Облачността ще е значителна и на места в Западна и Централна България ще превали дъжд. Ще духа до умерен, на север от планините временно силен вятър от юг-югозапад. Минималните температури ще са от -2 до 3 градуса. Максималните ще са между 12 и 17. Атмосферното налягане е по-ниско от средното за февруари и ще продължи да се покачва.", "date": "2018.02.02", "title": "Топло и дъждовно"}
{"url": "http://standartnews.com/balgariya/izmervat_mrasniya_vazduh_i_sas_stantsii_kupeni_ot_grazhdani-367843.html", "text": "Качеството на въздуха в София ще бъде  измервано и чрез станции, купени от граждани. Стефан Димитров от  Гражданската мрежа за независимо измерване на замърсяването на въздуха  коментира: \"Нашата мрежа струва под 40 хиляди лева  на нашите доброволци и нула лева на бюджета. Ние сме се насочили, като  гражданска наука, към фините прахови частици, които са канцероногенни.\" Учени от Българската академия на науките  ще подготвят система, чрез която мрежата от измервателни станции, поставени от  гражданите, ще бъде интегрирана в общата информационна система, която дава  данни за замърсяването на града.", "date": "2018.02.02", "title": "Измерват мръсния въздух и със станции, купени от граждани"}
{"url": "http://standartnews.com/balgariya/chestvame_sretenie_gospodne_ne_davayte_pari-367851.html", "text": "Православната църква чества днес Сретение Господне. На четиридесетия ден след рождението си Иисус бил занесен в Йерусалимския храм, за да бъде посветен на Бога съгласно Мойсеевия закон. По същото време Светата Божа майка преминала ритуално пречистване и принесла жертва две гургулици, както Законът изисква. Духом просветен, в храма отишъл праведният старец Симеон, който от много столетия очаквал да види Христа - \"Утехата Израилева\". Нему било обещано, че няма да вкуси смърт, докато не види Спасителя на света. Там благочестивият старец Симеон поема от ръцете детето и казва: \"Ето, Той лежи за падане и ставане на мнозина в Израиля и за предмет на противоречия, и на сама тебе меч да прониже душата, за да се открият мислите на много сърца\". С тези думи фактически той осмисля целия бъдещ живот на Иисус. А страданията и кръстната смърт на любимия син, довеждат Богородица до скръб. На 2 и 3 февруари, според народния календар, се честват Трифонци, Света Богородица, Симеон Бележник, Симеоновден, Вучляци, Вълчи празници двата дни след Трифоновден, които в народния календар са празници с по-особен, специфичен характер. Според народното вярване, през този период \"се бесуват вълците\", произлиза почитането им. За да се предпазят от вълци, спазват се много строго някои забрани, които засягат главно жените. Хубаво ли е времето на втори Трифонец, така ще е 40 дни. Вали ли сняг на парцали, пчелите през лятото ще се роят добре. Ако на втори Трифонец вземеш пари, ще вземаш цяла година, ако дадеш, все ще плащаш. Третият Трифонец (Симеон) се смята за хаталия (лош) ден, един от най-лошите през годината. Особено строга е забраната за всякаква работа за бременните и неродилите жени. Вярва се, че нейното нарушаване ще доведе до раждането на симьосано (с белег) дете или добитък. В някои райони на трети Трифонец удрят главните, за да бягат змии и гущери. 2 февруари е също и български народен празник - Петльовден, обичай с регионално разпространение. Чества се главно в източнобългарската етническа територия - от Одринско и Лозенградско, до Добруджа. Приеман е като мъжки празник за стимулиране на плодовитостта на момчетата, на някои места е разглеждан и като мъжки аналог на обичая Бабинден, а според някои изследователи, е наследник на древен славянски празник в чест на лова и пчеларството, на който се приема новата генерация ловци.", "date": "2018.02.02", "title": "Честваме Сретение Господне: Не давайте пари!"}
{"url": "http://standartnews.com/balgariya/balgariya_shte_uchi_zapadnite_balkani_kak_se_usvoyavat_fondove_-367852.html", "text": "България ще предаде своя опит при усвояването на евросредства на страните от Западните Балкани. Това е една от целите, които си е поставила Българската търговско-промишлена палата (БТПП) в рамките на европредседателството, заяви в интервю за Канал 3 главният секретар д-р Васил Тодоров. Темата беше обсъдена на организиран от палатата форум за бъдещето на страните от Западните Балкани в ЕС. \"Приоритет за нашите фирми в региона са сектори като транспортно и жп строителство, енергетика и туризъм. Някои наши компании вече са заявили желание да участват в бъдещото строителство на газовите междусистемни връзки със Сърбия, Гърция, Македония и Турция. Туризмът също е сред секторите, за които усилено се говори\", отбеляза Тодоров. \"България може да помогне на нашите партньори от Македония, Албания, Сърбия, Черна гора и Косово с опита си, който натрупахме при усвояването на предприсъединителните фондове и програмите за трансгранично сътрудничество. Много наши фирми имат успешно реализирани проекти в сферата на човешките ресурси, културния обмен и туризма\", допълни Васил Тодоров. БТПП е направила проучване за интереса на бизнеса да включи правителствени делегации при посещения в съседните на България страни. За последните месеци значително е повишен интересът към Македония. След посещението на премиера Борисов в Македония и разговорите със Зоран Заев е активизиран диалогът за създаване на Българо-македонска търговско промишлена камара. Очаква се новата структура да започне дейност до месеци.", "date": "2018.02.02", "title": "България ще учи Западните Балкани как се усвояват фондове"}
