{"url": "http://standartnews.com/biznes/chinovnitsite_s_10_povisoki_zaplati-375654.html", "text": "Премиерът Бойко Борисов и финансовият министър Владислав Горанов вече обявиха коледния си подарък за чиновниците. Готвим повишение на заплатите за всички работещи в бюджетния сектор с 10% от 1 януари 2019 година, съобщи във Варна министър-председателят. Той обяви, че възможността за това увеличение от известно време обсъждат с министър Горанов и днес ще го представят на заседанието на кабинета. Повишаването на заплатите става възможно заради рекордния излишък в хазната, който към края на август се очаква да стигне 2,5 млрд. лв. Дефицититите започват, когато комунистите са на власт, при нас има излишък, с основание се похвали Борисов. Според Горанов второто полугодие ще намали позитивния резултат, но ако няма големи промени в макрообстановката, повечето пари за чиновниците са гарантирани. Четете още в интервюто с Владислав Горанов", "date": "2018.09.11", "title": "Чиновниците с 10% по-високи заплати"}
{"url": "http://standartnews.com/mneniya/sabrahme_800_mln_poveche_prihodi_vdigame_zaplati-375653.html", "text": "  - Решението е на премиера. В коалиционния съвет имаше различни дискусии. Смятам, че всеки един от новите министри може да се справи със задачите, които му се поставят, въпреки че заслужава да кажем няколко добри думи и за тези колеги, които си тръгват от правителството. - Ако рутината и опитът дават някакво предимство, със сигурност си тръгват едни от опитните министри - Валентин Радев, който беше и заместник-министър на отбраната, Московски, който ще остане в историята като най-дълго стоялия министър на транспорта. И Ники Нанков, който няколко пъти беше заместник-министър на регионалното развитие - изключително енергичен, млад и симпатичен човек, който подходи много достойно в случая в ситуацията, която беше повод за оставките. - Аз не мисля, че е спряло , промяна в правителството може да стане всеки ден, когато това се прецени от премиера или когато обстоятелствата го налагат. Самоцелното стоене на постовете не е полезно нито за тези, които ги заемат, нито за обществото. В този смисъл дебат дали определени министри трябва да си ходят или не, винаги ще има. Аз съм сигурен, че до 2021 ще има още смяна на министри. Никой не е застрахован, освен премиерът, защото с него си тръгваме всичките. За мен е важно да се отбележи, че не трябва много лесно да се дават кадрови жертви защото качествените хора не са безкрай и защото се създава усещането за това, че всеки може да бъде лесно похарчен. Въпреки че в случая, когато говорим за поемането на политическа отговорност за такава трагедия, мисля, че действията на премиера са удачни. - Не мисля. Вероятно беше визирано настояването от страна на парламентарната група на ГЕРБ с кадровите промени да не се избързва. Но ГЕРБ, колкото и да е жив организъм и мислеща партия, толкова е и дисциплинирана. Решението за персоналния състав на правителството няма как да е колективно решение. Едно от качествата, пак казвам, на ГЕРБ е това, че има ясно определени властови центрове и е ясно кой носи политическа отговорност. Повтарявям, аз  смятам, не само защото ми е началник, че решението на премиера е правилно, колкото и да ми е тъжно за едни много добри професионалисти. -  Всеки български президент изпълва със съдържание институцията по начин, по който това е неговото разбиране. За съжаление, функциите на президента по отношение изпълнителната власт са относително ограничени. Той се явява, в случая, според неговите претенции, говорител на общественото мнение. Малко повече конкретика винаги би била полезна. Но, естествено, кои сме ние да критикуваме мажоритарно избрания български президент? А самият факт, че излезе от полето на балансьор и обединител на нацията и навлезе в ролята на остра опозиция, за нас не е щета. - Не познавам лицата, за които се говори. В понеделник за първи път от доста време имаше много спокоен и много хармоничен дебат в рамките на коалиционния съвет. Натрупаното напрежение от липсата на подобна комуникация по време на председателството, тъй като премиерът много отсъстваше от страната, доведе до тези недоразумения, които се налагаше да бъдат публично комуникирани. Мисля, че в следващите седмици ще се види, че с подобряване на комуникацията, медиите ще загубят част от ефирното време, изпълнено с интриги между членове на коалицията. - Не е тайна, че в България има сива икономика. Добрата новина е, че в последните десетина години тя намалява и вече е под 30%, около 26-27% се измерва от АИКБ. Проблемът и на цяла Европа е опита да се краде ДДС, тъй като това са едни готови пари, които са част от стопанския оборот и изкушението у търговците да ги броят за свои е много голямо. сега ни е пред очите съмнение за доста големи злоупотреби. - Не ми се иска да ви даваме още поводи за подобни мисли. Нека да видим как ще се развият сега процесите. Мисля, че ако сега има достатъчно основание и се стигне до възмездяване по някакъв начин, до възцаряване на справедливост, това ще е добър урок за всеки, който си помисли, че може безнаказано да се финансира за сметка на фиска. - Има неточна интерпретация. Предвижда се отпадане на преференцията за тези, които злоупотребяват. Много български домакинства имат повече от един имот, някои в различни общини. Работим в посока изграждането на единна система, която ще даде възможност на всяка една община да достъпва базата данни на останалите и да се види по този начин дали се злоупотребява с декларирането на основни жилища на територията на различни общини. Тук не говорим да отпадане на преференцията за основно жилище. - Това е един теоретичен модел, дали ще види бял свят, не съм убеден. Моята лична теза е, че парите в здравеопазването трябва и могат да бъдат увеличени тогава, когато се даде отговор на въпроса, свързан с контрола на харчовете, които в момента не са малко. т.е. има основателни подозрения, че се източват много пари от здравната система. Ако трябва да сме прецизни, моделът, който се обсъжда теоретично, е да не доплащате над 700 лева, а над 700 лева да се активира застраховката, заради която пък са тези 12 лева на месец и тогава да не ви се налага да доплащате. Като  финансов министър обаче смятам, че дори най-малко съмнение, че увеличаването на разходите за здравеопазване без да е отговорено на въпроса за контрола вътре в системата, не бих го подкрепил. - Засега изпълнението на бюджета върви добре. Отчетохме сериозно превишение на приходите над разходите, което, разбира се, към края на месец август все още е рано да се твърди как ще се развие до края на годината, тъй като в последните години забелязваме една цикличност в разходите. Една трета от тези 2,5 милиарда, които отчетохме като преизпълнение на бюджета се дължи на по-добра събираемост на приходите, т.е. около 800 милиона преизпълнение на плана, другата част са нереализирани разходи, част от които свързани с европейските фондове, които вероятно ще се реализират до края на годината, а част от тях няма да се реализират. Очакванията ми са, че бюджетът няма да приключи на дефицит. Що касае перспективата за следващата година, отдавна работим върху новия вариант за бюджета, колкото по-богати ставаме, толкова цените ще вървят по-нагоре, това е по принцип. В частност, повишаването на цените на петрола неминуемо ще води до повишаване на цената на енергоносителите и това оттук занапред винаги ще е така. В годините и цената на природния газ ще расте година след година. Пак казвам, това е ограничен ресурс и е неминуемо. Ако обаче макропрогнозата, която досега сме изготвили за 2019 година, не се промени драматично от някакви съществени фактори, които не се виждат отсега, можем от 1 януари да увеличим доходите в бюджетната сфера с 10 %. Сметките показват, че това може да стане. А това, освен че по някакъв начин ще увеличи доходите на част от българските граждани, тези, които са заети в бюджетната сфера, ще даде възможност и за пребалансиран пазар на труда по отношение увеличение на доходите, това е нашето разбиране. По Нова телевизия, със съкращение", "date": "2018.09.11", "title": "Събрахме 800 млн. повече приходи, вдигаме заплати"}
{"url": "http://standartnews.com/svyat/yuzhna_karolina_se_evakuira_zaradi_uragana_florans-375625.html", "text": "Губернаторът на щата Южна Каролина Хенри Макмастър нареди от утре на обяд да започне задължителна евакуация на цялата крайбрежна зона заради приближаването на урагана „Флорънс\", предадоха световните агенции. Около милион души живеят на крайбрежна ивица с дължина 320 км. \"Това е много опасен ураган. Не искаме да рискуваме ничий живот\", заяви Макмастър. Стихията е от четвърта степен и ще удари Източното крайбрежие на САЩ в четвъртък, предупредиха метеоролози. Южна Каролина, Северна Каролина и Вирджиния вече обявиха извънредно положение. Метеоролози казаха, че ураганът може да поотслабне, но все още ще е силен, когато връхлети сушата. Ураганът „Флорънс\" в Атлантическия океан оправда прогнозите на метеоролозите и стана от четвърта степен с приближаването си към Източното крайбрежие на САЩ, предадоха световните агенции. Стихията е вече с вятър със скорост 195 км/ч. На Източното крайбрежие вече бяха наредени първите евакуации. „Флорънс\" се придвижва със скорост от 20 км/ч в северозападна посока. Очаква се утре и във вторник да премине между Бахамите и Бермудските острови. После ще се насочи към САЩ, където може да връхлети Източното крайбрежие в четвъртък. Очаква се ураганът да се засилва. Два други урагана следват „Флорънс\" в Атлантическия океан. Ураганът „Хелън\" е с ветрове 165 км/ч и се очаква да се засили утре вечер. Той напредва североизточно, но се очаква скоростта му да намалее прогресивно. Ураганът „Айзък\" бе определен от Центъра за ураганите в Маями като малък ураган с ветрове с максимална скорост 120 км/ч. Той се насочва към Малките Антилски острови - регион, който все още се възстановява от преминаването на урагана Мария миналата година.", "date": "2018.09.11", "title": "Южна Каролина се евакуира заради урагана „Флорънс”"}
{"url": "http://standartnews.com/svyat/politicheskiyat_sezon_v_evropeyskiya_parlament_veche_zapochna-375620.html", "text": "Новият политически сезон за евродепутатите започва с дебати по най-горещите теми за Европейския съюз в момент на разединение между про-европейски настроените страни и тези, в които крайната десница печели все повече симпатизанти. Какво се очаква днес в Страсбург? Около 10 ч. българско време в пленарна зала влиза министър-председателят на Гърция Алексис Ципрас. Той е поредният лидер на страна-членка, който приема да участва в пряк диалог с евродепутатите, при това само няколко седмици, след като страната му излезе от третата спасителна финансова прогама. Следобедът може да се окаже доста по-напрегнат. Този път пред евродетутатите ще застане премиерът на Унгария Виктор Орбан. Наричан често от европейски медии „новият герой на популистите в Европа\", той реши да присъства лично на дебата за положението в Унгария, предложен заради сериозна заплаха за основни ценности на Съюза, като правовата държава и правата на човека. Днес е решаващ ден и за авторските права в Европа. От една страна – издатели, медии, журналисти, артисти. От друга – мощният лагер на лобисти и защитници на гигантите „Гугъл\", „Епъл\", „Фейсбук\" и „Амазон\" – противници на директива за авторските права. Вотът ще е утре следобед.", "date": "2018.09.11", "title": "Политическият сезон в Европейския парламент вече започна"}
{"url": "http://standartnews.com/biznes/nikolina_angelkova_lyato_2018_priklyuchva_izklyuchitelno_uspeshno-375652.html", "text": "Летният сезон се развива много успешно, вече започнахме подготовката за следващата година. За първите 7 месеца на 2018 г. у нас са пребивавали над 5,2 млн. чужди туристи, което е близо 7% ръст спрямо същия период на миналата година. Това заяви в Бургас министърът на туризма Николина Ангелкова, която откри работна среща с контролните органи, туристическия бранш и местната власт преди края на сезона. За периода юни-юли 2018 г. чужденците са над 2,8 млн. и това е ръст от 3,6 на сто въпреки дъждовете в началото на юли. Отлични са и показателите за приходите - над 1,3 млрд. евро от международен туризъм за първото шестмесечие на годината, което е 9,7% ръст спрямо същия интервал на 2017-а. Трета поредна година България отчита рекордни статистики в туризма, което говори, че страната ни се утвърждава като дестинация с устойчив напредък, стана ясно от думите й.  Отличните резултати се потвърждават и от международните туроператори, с които министерството поддържа активен диалог и вече разработва лято 2019. И в момента за лятото наблюдаваме ръстове в рамките на около 5 на сто на нашите основни пазари, като прогнозите са те да бъдат достигнати като цяло с данните и за август и септември, които още не са публикувани, поясни министърът. През миналото лято отбелязахме ръст от 5,7% на чуждите туристи, като те достигнаха 5,3 млн. от юни до септември. Очакваме да надхвърлим тези показатели, прогнозира министърът. Увереност, че с това лято полагаме добра основа за следващата година, ни дават туроператори като „Томас Кук\" и  „ТУИ\", които  обмислят да стартират полети за България още от април 2019 г. Така реално ще се разширят крилата на активния сезон, каза още тя. Министър Ангелкова приведе данни на Евростат, според които през май 2018 г. България е на второ място по ръст на нощувките от чужденци в местата за настаняване сред всички държави от ЕС спрямо същия месец на 2017-а. Засега първа е Хърватия с увеличение от 43%, следва нашата страна с 32% ръст. По междинна оценка на Европейската туристическа комисия  за първите няколко месеца на 2018 г. страната ни се представя много успешно на пазари Великобритания и Франция. През юни 2018-а България отчита над 3,1 млн. нощувки на чужденци в местата за настаняване, което е по-добре от Чехия, Швеция, Белгия, Полша, Норвегия, Унгария, Дания и др. България е отбелязана като една от най-бързо развиващите се туристически дестинации в ЕС. По предварителни данни за периода 2015-2017 г. страната ни е на първо място по ръст на нощувките от чужденци в местата за настаняване сред всички държави от общността, които са подали данни, припомни министър Ангелкова и акцентира върху издигането на сектора като национален приоритет, формиращ над 11% от БВП. Тя благодари на всички контролни органи, които помогнаха да се гарантира високото качество на туристическия продукт през сезона. С общи усилия бе осигурен и комфортът на туристите, което  е предпоставка отново да се върнат у нас. България става все по-разпознаваема дестинация, предлагаща високо качество на добра цена, каза  министърът и отчете, че миналата година са извършени над 300 проверки на плажове, хотели и други туристически обекти. Инспекциите продължават и ще бъдат безкомпромисни, обеща тя.. Министър Ангелкова обърна внимание, че с промените в ЗУЧК специално се регламентира опазването на дюните и неохраняемите плажове. Някои юридически лица използват неохраняемите плажове за търговска дейност, което не е разрешено, поясни тя. Договорите на тези стопани, които имат повторяемост на нарушенията, ще бъдат прекратени. В срещата участваха също директорът на областната дирекция на МВР-Бургас ст. комисар Калоян Калоянов,  директорът на РИОСБ- Бургас Тонка Атанасова, кметът на Приморско Димитър Германов, представители на контролните органи, кметове на общини, експерти от областната администрация, предприемачи. Ст. комисар Калоянов изтъкна, че органите на реда са положили сериозни усилия, за да гарантират спокойствието на туристите. До 10 септември общо 780 са били командированите полицаи в региона, като най-много са били в Несебър. Регистриран е голям спад на кражбите и като цяло престъпността е изключително занижена. Тонка Атанасова, директор на РИОСВ-Бургас, информира, че през сезона инспекцията е получила 380 сигнала за замърсявания, но експертите са се справили успешно с всички казуси. Ще инициираме широк дебат за промени в законодателството, които да предвидят санкции за стопаните на замърсени плажове, каза тя.", "date": "2018.09.11", "title": "Николина Ангелкова: Лято 2018 приключва изключително успешно"}
{"url": "http://standartnews.com/biznes/zemedelskoto_ministerstvo_rekoltata_ot_pshenitsa_shte_osiguri_hlebniya_balans_na_stranata-375644.html", "text": "Очакваното производство на пшеница през тази година е 5,4 млн. тона. Това показват данните на Министерството на земеделието, храните и горите, които бяха представени на Консултативния съвет по зърното. Опасенията, че хлебната пшеница не е достатъчна не се оправдаха, заяви председателят на Националната асоциация на зърнопроизводителите Костадин Костадинов. Данните на бранша са подобни – среден добив от около 460 кг от декар. Качеството е различно – в районите без дъждове при жътвата е високо, но в останалите има и покълване на пшеницата. С около  25% по-високи са изкупните цени на пшеницата тази година. Средно хлебната се търгува по 354 лв./т при 270 лв./т през 2017 г. При фуражната цената е средно 318 лв./т сега при 254 лв./т преди година. По данни на Софийска стокова борса тенденцията за поскъпване на зърното се е обърнала и през последните 2 седмици има поевтиняване на международните пазари. По предложение на Националния браншови съюз на хлебарите и сладкарите Консултативният съвет гласува да възложи на министър Румен Порожанов да проведе разговори за възможността за намаляване на ДДС за хляба и основните храни. Представените първи данни за пролетните култури – царевица и слънчоглед  показват по-високи добиви.", "date": "2018.09.11", "title": "Земеделското министерство: Реколтата от пшеница ще осигури хлебния баланс на страната"}
{"url": "http://standartnews.com/svyat/ep_reshava_da_nalozhi_li_sanktsii_na_ungariya-375623.html", "text": "Евродепутатите решават дали да задействат санкции срещу Унгария. Страната е обвинявана, че нарушава редица основни ценности на Европейския съюз. По време на дебатите във вторник ще се обсъжда дали да бъде задействана предварителната фаза на член 7 за спазването на правовата държава. Тя може да доведе до замразяване на правото на глас на Будапеща в Евросъюза. Унгарският премиер Виктор Орбан ще разполага със седем минути, за да отговори на критиките за съдебната власт, избирателната система, незачитането на правата на гражданите и свободата на пресата. Гласуването е насрочено за сряда.", "date": "2018.09.11", "title": "ЕП решава да наложи ли санкции на Унгария"}
{"url": "http://standartnews.com/svyat/navarshvat_se_17_godini_ot_teroristichnite_ataki_na_11_septemvri-375621.html", "text": "Навършват се 17 години от терористичните нападение срещу Световния търговски център. Близо 3000 души загинаха на 11 септември 2001 г., след като похитители отвлякоха четири пътнически самолета. Два от тях се разбиха в двете сгради на кулите-близнаци в Ню Йорк, третият – в сградата на Пентагона, а четвъртият в Пенсилвания. Американският президент Доналд Тръмп, придружен от първата дама Мелания Тръмп, ще отбележат годишнината от терористичните нападения с участие във възпоменателна церемония на мемориал в Шанксвил, Пенсилвания. Миналата година Тръмп и съпругата му заедно със съветници и членове на администрацията почетоха в Белия дом паметта на жертвите с мълчание точно в минутата, когато похитителите врязаха първия самолет в една от кулите близнаци. Тогава президентът присъства и на възпоменателна церемония в Белия дом.", "date": "2018.09.11", "title": "Навършват се 17 години от терористичните атаки на 11 септември"}
{"url": "http://standartnews.com/balgariya/borisov_i_ministarat_na_obrazovanieto_otkriha_nova_gimnaziya_v_burgas-375651.html", "text": "Премиерът Бойко Борисов и министърът на образованието и науката Красимир Вълчев откриха днес в Бургас ново училище. Професионалната гимназия по компютърно програмиране и иновации се намира в комплекса \"Меден рудник\". Там учебният процес стартира от вчера. Своите първи занятия започнаха 108 ученика. Създаването на Гимназията по програмиране и иновации е по идея на кмета на Бургас Димитър Николов, в отговор на необходимостта на бизнеса за специалисти в тази сфера. Откакто съм кмет няма друг случай да се вземе толкова бързо решение да се изгради ново училище. Точно преди 9 месеца бях при министър-председателя и му обясних каква е нашата концепция - да се изгради ново училище на технологиите, на бъдещето. Тук вече има записани деца от София, Варна, Шумен и други градове, каза Николов. Докато другите приказват, ние строим. Децата имат възможност да се обучават в училище, което трудно се вижда и на запад. Това училище има настоятелство, в което са поканени петте най-големи компютърни организации, каза Бойко Борисов. Училището стартира обучението през новата учебна година с две специалности - \"Програмно осигуряване\" и \"Приложно програмиране\". В първата се изучават роботика, изкуствен интелект и компютърните езици. Втората специалност е свързана със софтуерно инженерство и разработване на приложения и програми за различни компютърни устройства. Гимназията по програмиране в Бургас внедри в обучителния процес на своите ученици собствен хуманоиден робот. Целта е хуманоидът да се обучава заедно с учениците и да развива своите функционалности благодарение на тях. Училището е впечатляващо със своята материална база и с профила си. Това е училище на бъдещето и прави Бургас град на бъдещето, каза министърът на образованието Красимир Вълчев. По-рано премиерът Бойко Борисов посети зала \"Арена Бургас\" за да се запознае на място със строителните дейности на съоръжението. Догодина залата трябва да е готова, заявиха изпълнителите в присъствието на Борисов. Спортното съоръжение е предназначено за европейски и спортни състезания, а през останалото време за концерти и трябва да е финализирано през септември 2019 г. Така както гледам, съоръжението става по-голямо от стадион, каза Борисов. В инспекцията се включи и кметът Димитър Николов.", "date": "2018.09.11", "title": "Борисов и министърът на образованието откриха нова гимназия в Бургас"}
{"url": "http://standartnews.com/balgariya/premierat_proveri_stroitelstvoto_na_sportna_zala_v_burgas-375646.html", "text": "Министър-председателят Бойко Борисов инспектира строежа на спортната зала „Арена Бургас\". Тя е от огромно значение за българския спорт, защото ще позволи България да домакинства още повече състезания от най-висок ранг, съобщават от правителствената информационна служба. Планира се \"Арена Бургас\" да бъде използвана дори за лека атлетика, царицата на спортовете. Веднага след откриването й България ще може да кандидатства за домакинство на Европейски и Световни първенства по лека атлетика в зала. Спортното съоръжение е без аналог и е разделено функционално на четири подобекта: основна зала за лека атлетика, хандбал, баскетбол, бойни спортове, волейбол и др., в това число концерти, конференции и конгреси, малка зала с капацитет 1500 души, тренировъчна зала и открит етажен паркинг с над 800 места.", "date": "2018.09.11", "title": "Премиерът провери строителството на спортна зала в Бургас"}
{"url": "http://standartnews.com/balgariya/protivorechivi_mneniya_za_uvelichavane_na_zdravnata_vnoska-375645.html", "text": "Здравната вноска да се увеличи от 8% върху дохода на 10% или да се повиши с 12 лева на месечна база. Тези два варианта се обсъждат в здравното министерство като част от новия здравноосигурителен модел, който се очаква да предложи ресорният министър Кирил Ананиев, съобщи Дарик. Идеята е допълнителният процент да се внася при застрахователни компании, информирал радиото председателят на Центъра за защита на правата в здравеопазването д-р Стойчо Кацаров. Идеята е била обсъдена със съсловните организации на лекари, зъболекари и фармацевти, предстоят разговори и с болнични асоциации, посочи д-р Стойчо Кацаров. Основната разлика между настоящия модел и този, който предлага здравният министър Кирил Ананиев, е, че във втория се предвижда задължително допълнително здравно осигуряване. „Те обсъждат два варианта. Единият вариант е 2 процента върху дохода. Сега е 8 процента, добавят се още два. Ще станат 10 процента, 2, от които – за застрахователите, а другите 8 в НЗОК, както до сега. Другият вариант е да не е 2 процента върху дохода, а да бъде като плоския данък – всеки да плаща по 12 лева месечно, независимо от дохода,\" обясни Кацаров. Цените на медицинската помощ вече няма да се определят чрез преговори със съсловните организации, а от министъра на здравеопазването. На срещата с организациите е станало ясно също така, че министерството обмисля държавните и общинските болници да се преобразуват по модела на БДЖ. Подготвяла се и промяна в нормативната уредба на Националната здравноосигурителна каса, според която лекарствата за онкологични заболявания ще бъдат включени в цената на клиничната пътека. Така, според д-р Кацаров, водещи за предписването на терапията ще станат финансовите, а не медицинските показания. От министерството на здравеопазването излязоха с позиция в отговор на твърденията на Стойчо Кацаров:", "date": "2018.09.11", "title": "Противоречиви мнения за увеличаване на здравната вноска"}
{"url": "http://standartnews.com/balgariya/apelativniyat_sad_varna_arabadzhievsin_v_aresta-375647.html", "text": "Специализираният апелативен съд върна в ареста сина на Ветко и Маринела Арабаджиеви – Вълчо, съобщи БТА. Той беше пуснат под парична гаранция от 20 000 лева от първата инстанция. Според съда има събрани доказателства, че двете счетоводителки Ромелия Кирилова и Елена Караянева може да са част от престъпната група, която източвала ДДС. Затова същата мярка беше наложена и на тях двете. Групата била много добре структурирана и източвала пари от бюджета. Не само намирали хора, ами и умело съставяли документи,с помощта на които чрез кухи фирми източвали пари. Колкото до Арабаджиев, съдът счита, че с ясно съзнание сложил в банкови касети над 5 млн. лв., като знаел, че те са незаконни. И след като е бил част от семейния бизнес е несериозно да се смята, че не е знаел какъв е бизнесът на родителите му. Решението е окончателно.", "date": "2018.09.11", "title": "Апелативният съд върна Арабаджиев-син в ареста"}
{"url": "http://standartnews.com/balgariya/shveytsariya_otsenyava_visoko_balgarskoto_predsedatelstvo_na_saveta_na_es-375650.html", "text": "„В Швейцария има много висока оценка за Българското председателство на Съвета на Европейския съюз, особено по въпроса за Западните Балкани\". Това заяви ръководителят на Федералния департамент на външните отношения на Конфедерация Швейцария д-р Игнасио Касис след срещата си с вицепремиера и министър на външните работи Екатерина Захариева в София. Швейцарският първи дипломат подчерта, че страната му също обръща сериозно внимание на региона на Западните Балкани през последните години и тази политика ще продължи. Екатерина Захариева благодари на своя колега за високата оценка за Българското председателство. „И България, и Швейцария имат програми за развитие в региона на Западните Балкани. Ние познаваме Балканите добре, можем да се допълваме взаимно, за да насочим тези средства разумно и да постигнем най-добрите резултати\", подчерта българският външен министър на пресконференция след срещата. От своя страна д-р Игнасио Касис отбеляза, че колкото по-активно е сътрудничеството между България и Швейцария в Западните Балкани, толкова по-сигурен ще бъде регионът в бъдеще. На срещата си днес двамата министри обсъдиха и въпроса за швейцарската кохезионна  помощ към страната ни. „България изказа позитивна оценка за българо-швейцарската програма в рамките на кохезионната финансова помощ от Швейцария. Една от най-известните програми е тази за професионалното обучение, в която 1200 ученици и над 30 частни компании ще имат възможност да почерпят опит и да създадат добро съвременно професионално образование\", каза Екатерина Захариева. „Радвам се, че за следващия период има два приоритета-професионално образование и миграция\", допълни още тя. Захариева подчерта, че България ще положи всички усилия преговорите за Институционалното споразумение между ЕС и Швейцария да приключат възможно най-скоро и по най-добрия начин за двете страни. Швейцария има много предимства в областта на професионалното образование, които могат да бъдат предадени на нашите партньори в България, отбеляза от своя страна министър Касис. Двамата първи дипломати споделиха и удовлетворението си от отличните и ползотворни двустранни отношения, като изразиха готовност да работят за тяхното активизиране и надграждане. „Търговските ни отношения са много добри, стокообменът расте, но потенциалът е много по-голям. Трябва да срещнем бизнеса от двете страни\", заяви вицепремиерът Захариева. Швейцарският й колега посочи, че страната му е осмият най-голям инвеститор у нас. „Ще положим усилия за активизиране на отношенията ни в тази сфера. Целта ни е да влезем в първата петица\", допълни още д-р Касис. Захариева благодари на своя колега и за подкрепата на страната му за членството на България в Шенген и в Организацията за икономическо сътрудничество и развитие. Тя изтъкна и доброто сътрудничество между двете страни в международните организации.", "date": "2018.09.11", "title": "Швейцария оценява високо Българското председателство на Съвета на ЕС"}
{"url": "http://standartnews.com/balgariya/obedinenite_patrioti_se_razbraha_da_si_zapazyat_koalitsiyata-375648.html", "text": "Политическият съвет на коалиция от партии \"Обединени патриоти - НФСБ, АТАКА и ВМРО\" одобрява и подкрепя дейността на председателя и ръководството на парламентарната група, както и на представителите на коалицията - членове на министерския съвет. Това решение е взето на заседание на Политическия съвет на коалицията, което се е състояло днес, съобщиха от пресцентъра. Коалиция \"Обединени патриоти - НФСБ, АТАКА и ВМРО\" подкрепя управленската програма на правителството и смята, че от нейното изпълнение зависи пълния мандат на кабинета, се посочва още в решението. Документът е подписан от съпредседателите на коалицията Валери Симеонов, Волен Сидеров и Красимир Каракачанов.", "date": "2018.09.11", "title": "Обединените патриоти се разбраха да си запазят коалицията"}
{"url": "http://standartnews.com/balgariya/tsetska_tsacheva_se_sreshtna_s_bavarskiya_si_kolega-375649.html", "text": "Министърът на правосъдието Цецка Цачева посети Мюнхен по покана на баварския си колега Винфрид Баусбак. В рамките на двудневната визита тя запозна домакина си с работата по досиетата и основните ни приоритети в областта на правосъдието по време на Българското председателство на Съвета на ЕС. Цачева открои като значителен приноса ни по изграждането на Службата на Европейския прокурор, както и включването на още две държави-членки - Нидерландия и Малта - към Европейската прокуратура. Тема на разговор беше и друг от приоритетите пред ЕС, а именно развитието на електронното правосъдие. И двамата министри се съгласиха, че по време на Българското председателство се е работило много интензивно по подготовката на новата Стратегия на ЕС за електронно правосъдие за периода 2019-2023 г. и е започнала работата по Плана за действие в областта на електронното правосъдие. Цачева и Баусбак обсъдиха още и достъпа до електронни доказателства, както и напредъка по проекта на Регламент „Брюксел IIa\", който цели  намирането на оптималните, рационални и справедливи решения при гарантиране на най-добрия интерес на детето и осигуряване на по-голяма правна сигурност. Тя отбеляза и работата по изграждането на европейска перспектива пред държавите от Западните Балкани. Министрите се обединиха също около идеята, че е нужно по-задълбочено сътрудничество в областта на киберсигурността, както и в борбата с компютърните престъпления. Те отбелязаха значимостта на междуправителствената комисия България-Бавария и стигнаха до консенсус, че е нужно комисията да работи по-интензивно и в засилено сътрудничество като изразиха надежда за скорошното провеждане на среща на комисията. Министър Цачева информира баварския си колега, че България продължава да полага усилия за подобряване на условията в местата за лишаване от свобода и изрази надежда, че Бавария ще сподели с нас добрите си практики в областта на затворното дело, като съдейства за обучение на служителите от Главна дирекция „Изпълнение на наказанията\". По-късно министър Цачева се срещна и с председателя на Върховния районен съд на Нюрнберг Томас Дикерт.", "date": "2018.09.11", "title": "Цецка Цачева се срещна с баварския си колега"}
{"url": "http://standartnews.com/balgariya/politsiyata_nameri_reditsa_nerednosti_pri_proverki_na_avtoshkoli_v_sofiya-375643.html", "text": "Полицията откри нередности при проверки на автошколи в София. Служители на МВР са установили липса на счетоводни документи и липса на касова наличност. Изяснено е, че курсистите се записвали за обучение в чрез интернет платформа на търговско дружество. Плащанията се извършвали на място в офиса на дружеството, срещу които те получавали касов бон или квитанции на името на автошколата. След това събраната сума се носела на ръка лично от управителя на дружество с ограничена отговорност на съответната автошкола. Експертите от НАП са съставили протокол за констатираното нарушение, предприети са допълнителни проверки на автошколата от компетентните институции. Същевременно служители на ИААА са връчили на управителя на търговското дружество принудителна административна мярка, свързана с предишна проверка, извършена в средата на месец юли.", "date": "2018.09.11", "title": "Полицията намери редица нередности при проверки на автошколи в София"}
{"url": "http://standartnews.com/balgariya/marinov__naysetne__politsay_nachelo_na_mvr-375636.html", "text": "Най-сетне системата на МВР ще получи един познат ръководител, който цял живот е работил в нея. Външен на вътрешната сигурност беше и досегашният министър Валентин Радев, който винаги е бил свързан с армията. Но с назначаването на Младен Маринов, цялата система ще заработи на високи обороти и служителите бързо ще си припомнят времето, когато главен секретар беше сегашния премиер. Действително Младен Маринов е типичен служител от МВР, изкачил стълбицата на всички длъжности в Столичната дирекция на вътрешните работи, поради което е не само добре познат на голяма част от личния състав, но и високо ценен. Младен Маринов е роден на 21 ноември 1971 г. в Тетевен. Завършва Академията на МВР през 1991 г., а през 1997 г. получава магистърска степен от Висшия институт за подготовка на офицери и научноизследователска дейност на МВР. През 2005 г. се дипломира като юрист от Юридическия Факултет при УНСС. Маринов работи в системата на МВР от завършването си през 1991 г. През 1997 година е назначен на офицерска длъжност в отдел \"Охранителна полиция\" при СДВР. Издигането на Младен Маринов започва преди 5 години, когато тогавашният вътрешен министър Цветлин Йовчев го назначи за зам.-директор, а след година - и за директор на СДВР. Тези назначения изглеждаха повече от логични, тъй като цялата кариера на Маринов беше преминала именно в столичната дирекция. По време на протестите срещу правителството на Пламен Орешарски Маринов не допусна ескалация на безредиците. Още повече, че никога не е  влизал в конфликти по политически причини. Връщайки се на власт за трети път, ГЕРБ номинира Младен Маринов за главен секретар на МВР – най-високият професионален пост в системата на вътрешната сигурност. С назначаването му ГЕРБ явно търсеше балансьор на министъра Радев, който беше без какъвто и да било опит в системата на МВР. Като главен секретар, Младен Маринов съумяваше да стои встрани от всички скандали, които непрекъснато избухваха в системата. Никога не се противоречеше публично на Валентин Радев дори и след немалкото му неадекватни коментари, които изумяваха и валст, и опозиция. Нещо повече - и като шеф на СДВР, и като главен секретар на МВР Младен Маринов умееше да тушира социалното напрежение в системата. По време на продължителното полицейско недоволство за повишаване на заплатите, което заплашваше да компрометира стабилността на кабинета точно преди европредседателството, Маринов подкрепяше исканията на подчинените си, но в същото време успя да осигури тяхната отговорност по време на извънредните часове охрана на всички официални събития. В крайна сметка кабинетът \"Борисов\" отпусна допълнително 100 млн. лева за увеличение на заплатите на служителите от МВР, което, случайно или не, беше публично оповестено точно от главния секретар Младен Маринов. \"Увеличаването на заплатите е една част от реформата. МВР е система, която ежедневно работи и е много трудно такава система да се реформира. Трябват първо пари, техническо оборудване. Администрацията се намалява, когато се замести от необходимото технологично оборудване\" - коментира през януари Маринов. Той определено се ползва със симпатията на най-големия полицейски синдикат и така ще може да разчита на по-голяма екипност в посока на сигурността. Ако Младен Маринов бъде одобрен от парламента, той ще стане едва вторият вътрешен министър след Богомил Бонев, който заема този пост, след като е бил главен секретар. Остава да видим дали си е взел поука от плюсовете и минусите на акциите по времето на най-атрактивния министър на Костов. И да се надяваме, че за новия главен секретар няма да се търси профила на наследника на Бонев - Атанас Атанасов.", "date": "2018.09.11", "title": "Маринов - най-сетне  полицай начело на МВР"}
{"url": "http://standartnews.com/balgariya/ot_sryada_zapochva_zahlazhdane-375633.html", "text": "И утре ще преобладава слънчево време, с временни увеличения на облачността. Само на отделни места в източната половина от страната и в планинските райони ще превали. Ще духа до умерен северозападен вятър. Максималните температури ще са между 24° и 29°, в София - около 24°. По Черноморието ще бъде предимно слънчево с временни увеличения на облачността, на отделни места са възможни слаби превалявания. Ще духа до умерен северозападен вятър. Максималните температури ще са между 25° и 28°. Температурата на морската вода е 25-26°. Вълнението на морето ще бъде 1-2 бала. В планините ще преобладава слънчево време. След обяд в сряда с временни увеличения на облачността и на отделни места ще превали. Ще духа умерен предимно северен вятър. Максимална температура на 1200 метра около 15°, на 2000 метра – около 8°. Атмосферното налягане е по-високо от средното за месеца и през деня ще остане без съществена промяна.", "date": "2018.09.11", "title": "От сряда започва захлаждане"}
{"url": "http://standartnews.com/balgariya/petya_avramova_e__tsar_na_pregovorite-375635.html", "text": "Няма от какво да се притесняват кметовете след като стана ясно, че бъдещият министър на регионалното развитие е инж. Петя Аврамова.Тя ще замести Николай Нанков, който дни наред събираше подкрепата на колеги, кметове и бизнеса заради професионализма и всеотдайността си. Новата министърка също добре познава всички кметове и на властта, и на опозицията в досегашното й качество на зам. председател на Комисията по регионална политика, благоустройство и местно самоуправление. Наясно е и с бизнеса, защото започва кариерата си в частна проектанска фирма. Нейните приемни дни като депутат са едни от най-посещаваните в страната, защото дава практични и полезни съвети за региона. Ползва се и с изключителна популярност сред учениците в региона заради уникалната й кампания, с която насърчава четенето - „Книгата – мой приятел\". Аврамова е родена на 29 май 1963 г. във Враца. Тя е един от най-опитните кадри на ГЕРБ и депутат вече трети мандат от Врачанския избирателен район. В сегашното Народно събрание Аврамова освен зам.-председател на Комисията по регионална политика, благоустройство и местно самоуправление, тя е и член на комисията по енергетика. Областен координатор е на ГЕРБ във Врачанско. Беше кандидат за кмет на Враца от партия ГЕРБ по време местните избори през 2011 г., но губи с малко надпреварата от издигнатия от инициативен комитет Николай Иванов. 4 години по-късно обаче тя има съществен принос за спечелването на  мандата от сегашния кмет Калин Каменов. Аврамова е председател на Общински съвет във Враца (2011 - 2013 г.) и зам.-кмет по устройство на територията, общинска собственост, строителство и екология на Община Враца (2009-2011 г.). Именно като зам.-кмет Петя Аврамова успява да се преодолее всички бариери, които от години пречат на реализацията на най-големия инвестиционен проект на общината - за водния цикъл на Враца, който е на стойност над 136.373 млн. лв, от които 124 млн. лв. беше безвъзмездната помощ. За това навярно й помагат и основните качества на зодията Близнаци, под чийто знак Аврамова се е родила - владеене на диалога и преговорите до съвършенство, както и безкористност и жертвоготовност за идеята. Проектът мина дори и през тресавището на едни от най-тежките отчуждителни процедури на имотите на над 480 собственици. Преди да влезе в политиката, Петя Аврамова е съсобственик в проектантската фирма \"Климадизайн\", която е създала заедно със сестра си Мая. За познатите Аврамова е много земен човек, който изключително цени семейството и приятелите си, а за колегите си тя е технократ със завидна работоспособност. Опита й като общинар и депутат ще й помогнат да навлезе бързо в работата на строителното министерство, още повече че досега е работила много тясно с министър Николай Нанков.", "date": "2018.09.11", "title": "Петя Аврамова е  цар на преговорите"}
{"url": "http://standartnews.com/balgariya/borisov_investirahme_nad_350_miliona_leva_v_igrazhdaneto_na_sportni_zali-375637.html", "text": "„Инвестирахме над 350 милиона лева в изграждането и ремонтирането на спортни зали в страната. Средствата, които се дават за спорт и спортни съоръжения, са важни, за да се мотивират децата\". Това заяви министър-председателят Бойко Борисов след среща с националния отбор по волейбол в Двореца на спорта във Варна. Премиерът Борисов припомни, че в София и Пловдив е нямало нито една спортна зала, а във Варна залата е била пред рухване. „Над 350 милиона са отпуснати за изграждане на спортна инфраструктура в цялата страна. Положихме много воля и сега имаме зали в София, Русе, Шумен, Сливен, Стара Загора. За да се стигне до тук, са необходими много усилия. Шефовете на световните асоциации са тук, олимпийския комитет\", заяви още министър-председателят. „Единственото, което искам е - имайте предвид, че ви гледат децата - ставате символи и пример за подражание и сте изключително важни. В момента правим три световни първенства едновременно - по волейбол, художествена гимнастика и гребане\", заяви премиерът Бойко Борисов пред българските спортисти и им пожела успех. За провеждането на световно първенство по волейбол у нас Министерският съвет даде 500 000 долара. Общата сума на изплатените от правителството средства за провеждането на първенството в периода 2016-2018 г. е 5 000 000 долара. За ремонта на зала „Конгресна\" в Двореца на спорта във Варна през 2015 г. правителството отпусна 12 800 000 лева. Тя разполага с 5100 седящи места и игрално поле с максимален размер 45 м дължина и 26,5 м широчина, което позволява да се провеждат световни и европейски първенства. В отговор на журналистически въпрос министър-председателят Борисов заяви, че от 1 януари 2019 г. могат да бъдат увеличени заплатите с 10 % на целия бюджетен сектор, включително и на обществените медии. „Разчетите ни го позволяват. Дефицитите започват, когато комунистите са на власт, а сега има бюджетен излишък\", посочи още премиерът Бойко Борисов.", "date": "2018.09.11", "title": "Борисов: Инвестирахме над 350 милиона лева в играждането на спортни зали"}
{"url": "http://standartnews.com/balgariya/vreme_za_kriza_bez_prognoza_za_vremeto_ot_sledvashtiya_vtornik_-375632.html", "text": "Националният институт по метеорология и хидрология (НИМХ) ще спре да работи следващия вторник заради липса на ръководство. Това заяви вече бившият директор на института проф. Христомир Брънзов, който беше освободен от поста миналата седмица. \"В момента институтът работи по инерция. Тази инерция рано или късно ще спре, най-вероятно следващият вторник. Ще спре прогнозата за времето, ще спрат системите за ранно предупреждение. В момента не можем да си платим ток, комуникация, хората не получават заплати, не можем да платим доставки, защото няма кой да подпише документите\", поясни Брънзов пред бТВ. Той уточни, че бюджет има, тъй като МОН са превели един транш, достатъчен до края на този месец на НИМХ, но няма кой да ръководи институцията. \"Не знам защо ме освободиха, трябва да питате БАН. В заповедта за освобождаване няма мотиви. От медиите разбрах, че било заради уронване на престижа на институцията\", коментира Брънзов. По думите му позицията директор на НИМХ се заема на ротационен принцип, като се обявява конкурс. Срокът за подаване на документи обаче изтекъл на 4 септември тази година и никой не е подал документи за директор. \"Според мен им трябва по-удобен директор в процеса на разделяне на НИМХ от БАН, след като се дели имущество, активи – аз така си го обяснявам. По-удобен директор за по-лесни преговори\", каза той. \"Чух, че 94% от НИМХ излизат, а 6% остават. 6% бяха въздържали се. След събитията, които се случиха, особено след отстраняването ми като директор, БАН показа, че автономията на институтите е само на хартия. Почти съм убеден, че тези 6% от колегите въобще не се колебаят и ще си тръгнат с института\", коментира още Брънзов. \"В ръководството на БАН има чувство за непогрешимост\", каза той. По думите му настоящата процедура по отделяне на БАН е измислена по такъв начин, че да се протака във времето. „Това ще продължи най-малко до края на годината. Предвижданията ми са, че ще се опитат да продължи и следващата година, когато отделянето на НИМХ от БАН ще стане безпредметно. Тогава ще бъде приеман бюджета и ако в него НИМХ е в БАН никой няма да прекроява бюджета заради нас\", смята Брънзов.", "date": "2018.09.11", "title": "Време за криза: Без прогноза за времето от следващия вторник"}
{"url": "http://standartnews.com/balgariya/blagoevgrad_s_parvi_ministar__manolev-375634.html", "text": "Едва ли 26 годишният абсолвент от лондонския Юнивърсити Колидж, който отказва работа в престижна британска банка, за да се върне в България, си е представял, че следващите 17 години го чака шеметна кариера, която ще го изстреля до поста министър на транспорта. В издигането му обаче няма нищо случайно: биографията на Александър Манолев има не дълга, но изпълнена с огромно съдържание управленска биография. Бъдещият стопанин на най-високата сграда в центъра на столицата е роден на 28 април 1976 г. на българо-гръцката граница - в с. Кулата, Петричко. Баща му Димитър Манолев е дългогодишен кмет на Кулата, а майка му - уважавана учителка по история. Роден под знака на зодия \"Телец\", малкият Александър се ориентира отрано към финансовата сфера - завършва \"Счетоводство и контрол\" в Професионалната гимназия по икономика и туризъм „Проф. д-р Асен Златаров\" в гр. Петрич. По-късно получава висшето си образование в един от водещите икономически университети в света University College London. Притежава редица специализации в България и чужбина, сред които: \"Управление на структурни проекти на ЕС\", организиран от ЕК, Будапеща; \"Бизнес комуникации и връзки с медиите\", University College London; „Инвестиции в развиващи се пазари\", Джей Пи Морган, Лондон. Александър Манолев започва професионалната си кариера в Националното сдружение на общините, където отговаря за подготовката на проекти за европейско финансиране. По-късно работи заема различни позиции на средно и висше управленско ниво в редица известни компании у нас. През 2002 г. Манолев става търговски директор в \"Транскарт\", където участва в разработването на едни от първите кредитни карти. От май 2004 г. до май 2005 г. е директор \"Интеграция и развитие\" в ЗАД \"Булстрад Виена иншурънс груп\". За този период той разказва, че е бил най-малко със семейството си и е намразил полетите до Австрия- често му се е налагало да пътува почти всеки ден. От 2009 г. до 2011 г. е в борда на директорите на \"Булгартабак холдинг\", като напуска управлението веднага след приватизацията й. По-късно съдбата отново го свързва с Австрия - става  ръководител на дирекция в \"Мобилтел\". За първи път Александър Манолев влиза във властта по време на управлението на втория кабинет на Бойко Борисов, когато е назначен за зам.-министър на туризма и един от големите му успехи тогава е, че успя да обедини бранша. През 2016 г. поема управлението на Държавната агенция за метрологичен и технически надзор (ДАМТН). Ръководи я до избирането му за народен представител на извънредните парламентарни избори на 26 март 2017 г. от гражданската квота в листата на ГЕРБ от Сандански. Получените 6 703 преференциални гласа го нарежда на трето място в България по получени преференции след лидерите на двете най-големи партии Бойко Борисов и Корнелия Нинова. На 9 май 2017 г. Александър Манолев е назначен за зам.-министър на икономиката от квотата на ГЕРБ. Във ведомството пряко отговаря за ОП \"Иновации и конкурентноспособност\" (ОПИК), както и за насърчаването на малките и средни предприятия, и за износа. Именно благодарение на неговите усилия ОПИК е една от двете програми с най-много усвоени средства през сегашния програмен период - вече над 32%. Името на Александър Манолев стои и зад лансирането на идеята за подпомагането на листването на малките и средни предприятия на БФБ чрез ваучери, за да наберат свеж капитал. Манолев е в основата на създадения Съвет за малките и средни предприятия, който подобри комуникацията и съдейства за преодоляването на институционалните бариери. Богатият административен опит на Александър Манолев със сигурност ще му помогне бързо да навлезе в сложните дебри на транспорта, където спешно трябва да решава редица важни въпроси. Факт е, че отдавна е радетел на ускорената дигитализация и подпомагането на информационните технологии. Високата му степен на финансова грамотност и досегашното му участие в екипа на Емил Караниколов ще му позволят да навлезе с летящ старт в приватизационните процедури на Летище Пловдив и Летище София, както и осъществи окончателното разплащане с кредиторите на \"Холдинг БДЖ\", да съдейства за премахването на бариерите, които пакетът \"Мобилност\" се опитва да създаде пред нашите международни автомобилни превозвачи, както и да подобри условията за привличането на кадри за автомобилния и въздушния транспорт. Има и предимството, че поема кормилото след 9- годишното управление на Ивайло Московски, който успя да реши голяма част от проблемите на сектора. Много вероятно е да вземе със себе си и част от досегашните си експерти от икономическото ведостмо.", "date": "2018.09.11", "title": "Благоевград с първи министър - Манолев"}
{"url": "http://standartnews.com/balgariya/yaslite_v_stranata__s_ostar_nedostig_na_meditsinski_sestri-375631.html", "text": "Кризата с медицинските сестри удари и детските ясли у нас. Най-осезаем е недостигът в големите градове. Само в Пловдив се търсят повече от 100 медицински сестри. В район \"Северен\" има нужда от над 20 здравни работнички, а в детската ясла „Палечка\" спешно търсят две такива. „Работата е изключително отговорна, изисква се много любов. От 3-4 години имаме наистина серизоен проблем. Ниското заплащане също е причина за недостига на персонал. Средната заплата е около 700 лева\", каза в ефира на „Здравей, България\" директорката на яслата Росица Станкова. Тя допълни, че по-голямата част от персонала е в пенсионна възраст и трудно се справя с работата. На въпроса дали е възможно да се стигне до затваряне на ясли, експертът Иван Дългъчев отговори, че към момента няма такава опасност, но това може да се случи след 5-6 години. „Повечето студенти имат желание да работят най-вече в болници, за да натрупат стаж и да заминат в чужбина, където заплащането е в пъти по-високо\", допълни експертът.", "date": "2018.09.11", "title": "Яслите в страната - с остър недостиг на медицински сестри"}
{"url": "http://standartnews.com/balgariya/balgariya_shte_pomaga_na_sarbiya_da_harmonizira_zakonodatelstvoto_si_s_tova_na_es-375638.html", "text": "България ще помага на Сърбия, за да може да хармонизира своето законодателство с европейското, обяви председателят на Народното събрание Цвета Караянчева след среща с председателя на Народната скупщина на Сърбия Мая Гойкович. „България и Сърбия имат дълги отношения, които се развиват в много добра посока. С г-жа Гойкович разговаряхме на различни теми и аз изразих своята радост, че по време на Българското председателство на Съвета на ЕС бяха отворени две теми за евроинтеграция на Сърбия. Изразих своето желание да помагаме на сръбската страна, за да може да хармонизира своето законодателство с европейското, защото ние сме от 11 години в ЕС и имаме опит\", каза още Караянчева. Тя посочи, че двете са разговаряли и за българското малцинство в Сърбия. „И съм убедена, че оттук нататък разговорите ще вървят във възходяща посока. Имаме обещанието, че проблемите се решават в посока образование, медии и вероизповедания на майчин език. Говорихме и за инфраструктурните проекти, които ще продължим да подкрепяме със съответните законодателни инициативи, които са необходими за тяхната реализация. Защото само свързаността между държавите на Балканския полуостров могат да повишат както икономическия растеж, така и туристическия растеж в двете страни\", каза Караянчева. За Сърбия е важно да почерпи опит и да не прави грешките, които е правила България по време на кандидатстването си в ЕС, каза от своя страна Мая Гойкович. „Искам да изкажа голямото си задоволство, че сътрудничество между двата парламента е много добро. Като представители на нашите два народа мога да кажа, че в нашите взаимоотношения вървят в чудесна посока – така, както трябва да бъде. През последните 3 години това е трето посещение, което се случва между двата парламента. Днес имахме много съдържателен разговор, като говорихме преди всичко за европейската интеграция на Сърбия\", каза Гойкович. Тя посочи, че Сърбия е много благодарна на България, тъй като по време на своето Председателство на Съвета на ЕС България е направила всичко възможно за европейската интеграция на Западните Балкани. „Днес отново се съгласихме, че разширяването на ЕС със Западните Балкани е решаването на проблема, а не правене на проблем. Целта на Сърбия е пълноправното членство в ЕС\", каза още тя и посочи, че това е една цел, която не е недостижима. „За нас от много важно значение е да почерпим опит и да не правим грешките, които е правила България по време на кандидатстването си в ЕС. Така че сътрудничеството на съветите на двата парламента във всяко едно отношение е много важно за нас. Много важен въпрос нашите разговори е и как живее българското национално малцинство в Сърбия\", каза още Гойкович и посочи, че от тази учебна година има отпечатани учебници за българското малцинство.", "date": "2018.09.11", "title": "България ще помага на Сърбия да хармонизира законодателството си с това на ЕС"}
{"url": "http://standartnews.com/balgariya/na_25_oktomvri_varhovnite_sadii_izbirat_dvama_za_konstitutsionniya_sad-375640.html", "text": "На 25 октомври върховните съдии ще се съберат, за да изберат двама конституционни съдии. За тогава се очаква да бъде насрочено съвместното общо събрание на Върховния касационен съд и Върховния административен съд, съобщава сайтът news.lex.bg. Предстои заповедта за това да бъде подписана от председателите на ВКС и ВАС Лозан Панов и Георги Чолаков. На 12 ноември изтичат мандатите на Румен Ненков и Стефка Стоева (избрани от съдебната квота), на Цанка Цанкова (излъчена от Народното събрание) и на Кети Маркова (назначена от президента). Върховните съдии ще трябва да изберат двама нови членове на КС, а парламентът и президентът – по един. По негласно споразумение между ВКС и ВАС, когато предстои избор на двама представители на съдебната власт в Конституционния съд, върховните съдилища си поделят местата. На днешното си заседание пък правната комисия на Народното събрание ще обсъжда процедурните правила за условията и реда за предлагане на кандидати, публичното оповестяване на документите, изслушването на кандидатите и избор на съдия в Конституционния съд. Това е първият етап, с който започва процедурата по избора. От месеци в медиите се спрягат имена на високопоставени юристи за конституционни съдии – на правосъдния министър Цецка Цачева, на председателя на ВКС Лозан Панов и на неговия заместник Павлина Панова, на главния прокурор Сотир Цацаров, на съдиите от ВАС Галина Солакова и Георги Колев, на бившия зам.-шеф на НС и депутат от БСП Янаки Стоилов и др.", "date": "2018.09.11", "title": "На 25 октомври върховните съдии избират двама за Конституционния съд"}
{"url": "http://standartnews.com/balgariya/ninova_smyanata_na_ministrite_e_pechelene_na_vreme_za_upravlyavashtite-375641.html", "text": "Смяната на министрите е печелене на време за управляващите и загуба на време за България, заяви лидерът на БСП Корнелия Нинова на брифинг в разложкото с. Баня във връзка с кадровите промени в кабинета. „Ние не коментираме личните качества на този или онзи кандидат, а казваме, че това няма да промени системата, политиката. Ако ще продължи както досега, това е нещо безсмислено. По думите ѝ личностите изпълняват политика, зададена им от управляващата партия. „Не е там разковничето - в политиката е разковничето\", заяви още лидерът на БСП. Според нея целта не е едни да слязат, а други да дойдат. Нинова посочи, че парламентарната република трябва да бъде такава, каквато е записана в Конституцията. „Ето – ще гласуваме ветото на президента. Законът, който приеха, е най-сериозният удар върху правовата държава. Можеш ли да намалиш съдопроизводството от тристепенно на едностепенно. Може ли да увеличиш десетократно такси за обжалване\", попита Нинова. Тя поясни, че борбата е Конституцията да се прилага. „Социалната държава според Конституцията изобщо я няма\", допълни лидерът на БСП. Приехме законодателната програма на парламентарната група и още тази седмица ще внесем законопроекти, които касаят живота на много българи, съобщи още Нинова. „Първият е законопроектът срещу двойните стандарти на храните. Много се изговори за това. Имаше кампании – български и европейска. Заедно с Националното сдружението на земеделските кооперации, в което членуват 400 кооперации, изработихме този законопроект. Внасяме го, надявайки се, че ще решим законодателно проблема\", заяви Нинова. Тя поясни, че втората законодателна инициатива на опозицията е за българско производство и търговски вериги. „Него изработихме заедно със Съюз „Произведено в България\", в който членуват 1500 български производители. С него подпомагаме българското родно производство\", допълни лидерът на БСП. „Третият, който ни е готов – е Законът за управление на държавните предприятия. Същността на този закон е управление не на партиен принцип, не на бордовашки принцип\", каза Нинова. По думите ѝ става въпрос за управление на професионален, мениджърски принцип. „Следващият ни закон е Законът за обезщетение на тракийските българи. Него изработихме заедно със Съюза на тракийските дружества\", коментира лидерът на БСП. Тя поясни, че са обсъдили и няколко предложения, касаещи борбата срещу домашното насилие. „Бяхме против Истанбулската конвеция\", подчерта Нинова и добави, че конвенцията не може да реши проблемите с домашното насилие, а българското законодателство.", "date": "2018.09.11", "title": "Нинова: Смяната на министрите е печелене на време за управляващите"}
{"url": "http://standartnews.com/balgariya/kmetove_si_iskat_nikolay_nankov_za_ministar-375639.html", "text": "Сдружението на общините се обяви в подкрепа на министъра на регионалното развитие и благоустройството Николай Нанков, съобщава БНР. Кметовете на едни от най-големите български градове и общини застанаха в подкрепа на Нанков. Градоначалниците смятат, че той има безспорни качества за бранша и оставката му не трябва да бъде гласувана. Според тях при смяната ще се стигне до забавяне на подготвени и одобрени проекти, тъй като много неща зависят от министъра. Регионалният министър Николай Нанков подаде оставка заедно с колегите си Валентин Радев и Ивайло Московски, като така те поеха политическа отговорност след тежката катастрофа с автобус край Своге, в която загинаха 17 души. Вчера премиерът представи и кандидатурите за постовете на министри на вътрешните работи, на регионалното развитие и на транспорта. Александър Манолeв, който в момента е заместник-министър в Министерството на икономиката, ще оглави Министерството на транспорта. Главният секретар на МВР Младен Маринов ще заеме поста министър на вътрешните работи. Петя Аврамова поема Министерство на регионалното развитие и благоустройството. Според кмета на Правец Румен Гунински от БСП, въпреки че МРРБ е едно от най-тежките министерства, министър Нанков се справя добре с работата си. Гунински каза още, че преди да се говори за това как оставките на тримата министри ще се отразят на управлението и дали ще решат проблемите, трябва първо да се изясни кои са виновните за случая в Своге. „Аз не виждам пряка вина на министър Нанков или другите министри за този нещастен случай. Нека разследващите органи да кажат първо кой е виновникът, защото много се изговори през последните дни за този инцидент. Аз имам и една препоръка към министъра – нека има по-големи отговорности и изисквания към фирмите, които изпълняват тези обществен поръчки. Не чух нищо да се говори за надзора на фирмата\", каза Гунински пред БНР. „Право е на министър-председателя да си предложи министрите в своя кабинет и той носи цялата отговорност\", заключи Гунински. Кметът на Димитровград Иво Димов, който е и заместник-председател на Сдружението на общините, твърдо подкрепя министъра на регионалното развитие и благоустройство Николай Нанков и е категорично против освобождаването му от поста, въпреки че сподели казаното от кмета на Правец, че все пак решенията ги взема премиерът. „С работата си министър Нанков доказа, че местната и централна власт могат да работят в много добро взаимодействие, водени от принципите на диалога и сътрудничеството и най-вече водени от интересите на българските граждани. Това беше един от министрите, които спечелиха по категоричен начин нашето доверие\", категоричен бе Димов. Съществува риск от забавянето на проекти по Програмата \"Региони в растеж\" при смяната на подалия оставка министър на регионалното развитие Николай Нанков с Петя Аврамова, тъй като е необходимо технологично време, за да навлезе в работата следващият министър, каза още Димов. По думите му, тази оставка е прибързана и трябва да се помисли сериозно върху нея. „Опитът, експертността, диалогичността на министър Нанков биха имали по-голяма обществена полза, отколкото неговото напускане\", обясни Димов. Той каза още, че не познава предложената за поста на Нанков Петя Аврамова, но се надява, че изборът е правилен.", "date": "2018.09.11", "title": "Кметове си искат Николай Нанков за министър"}
{"url": "http://standartnews.com/balgariya/tunel_v_kresnenskoto_defile_ostana_bez_osvetlenie-375630.html", "text": "Тунел \"Кривия\" в Кресненското дефиле остана без осветление във вторник сутрин, съобщиха от Агенция \"Пътна инфраструктура\". Причината за спирането на осветлението е авария по електропреносната мрежа. Оттам апелират към шофьорите да се движат с повишено внимание и съобразена скорост в Кресненското дефиле по път I-1 /E-79/ Благоевград – Сандански.", "date": "2018.09.11", "title": "Тунел в Кресненското дефиле остана без осветление"}
{"url": "http://standartnews.com/balgariya/byudzhetnite_zaplati_mozhe_da_skochat_s_10_ot_1_yanuari_dogodina-375642.html", "text": "С финансовия министър работихме доста и мисля, че от 1 януари можем да вдигнем заплатите в целия бюджетен сектор с 10 процента, каза днес във Варна премиерът Бойко Борисов, който се срещна със състезателите от волейболния национален отбор и треньорския му щаб. Той допълни, че това увеличение ще повлече и всички останали сектори. Според Борисов, когато се работи на парче за полицаи, военни, съдебна охрана, учители, остават някои сектори, които все едно не са важни. Той обясни, че разчетите позволяват увеличението на заплатите в бюджетния сектор. В отговор на въпрос дали има недоволство в партията за сменените министри премиерът посочи, че най-мъчно му е на него. \"Аз съм ги отгледал от деца в партията - и Ивайло Московски, и Николай Нанков. Прекрасни отношения, но такава е ситуацията, ние не сме БСП\", каза премиерът. В отговор на въпрос ще има ли други промени в кабинета Борисов отговори с думите \"когато има, ще ви кажа\". Премиерът не отговори на въпроса кои са ресорите на министрите, които според него изостават. Той допълни, че не очаква изненади при гласуването на оставките в парламента. \"За нас е важно да направим залите, да платим таксите и да осигурим на волейболистите, гимнастичките и всички останали необходимото, има кой да ходи на мачове да ги гледа, каза премиерът и допълни, че е дошъл да им каже, че децата и народът ги гледа и им пожелава само успехи\", коментира Борисов. Премиерът каза, че много се радва на успехите на националния отбор по футбол срещу Словения и Норвегия и допълни, че ако продължат така и се класират, може догодина да се направи нов, кокетен стадион. Според него могат да бъдат отделени 100-тина милиона лева за това. Борисов каза още, че са построени и направени десетки, стотици игрища, физкултурни салони. Заварихме България без спортни зала, имаше една във Варна, за която знаете в какво състояние беше. Той припомни, че са инвестирани много пари в нови зали в цялата страна. По думите му само в зали са инвестирани над 350 милиона лева. Борисов отчете, че в момента страната ни е домакин на три световни първенства едновременно - волейбол, художествена гимнастика и гребане, и елитът в тези спортове е тук.", "date": "2018.09.11", "title": "Бюджетните заплати може да скочат с 10% от 1 януари догодина"}
{"url": "http://standartnews.com/balgariya/rumen_petkov_vaprosat_s_imotite_na_tsarya_e_i_politicheski-375629.html", "text": "„Няма съмнение, че въпросът с имотите на царя е и политически\", каза лидерът на АБВ Румен Петков в студиото на „Тази сутрин\". Според него повечето политически лидери, които днес искат имотите на Симеон Сакскобургготски да му бъдат отнети, преди години са искали той да се върне у нас, за да управлява. „Всички, които преди викаха „Царю честити, ела да ни опрваиш\", днес ще направят една подписка да съберат пари да го сложат в двустайка в „Младост 3\", коментира Петков. По думите му казусът трябва да бъде решен с минимални загуби за страната ни. Относно обвиненията срещу Арабаджиеви и Стайкови от последната седмица, Петков коментира, че е важно прокуратурата да си свърши качествено работата, защото през годините сме станали свидетели на много такива казуси, за които по – късно липсват доказателства. Лидерът на АБВ коментира и рокадите в правителството и номинацията на Младен Маринов за министър на вътрешните работи. „Явно той има подкрепата и на БСП, и на ДПС, и на ГЕРБ, и на президента Румен Радев\", смята Маринов. Той определи поведението на БСП като малко смешно, тъй като практически депутатът прекарва по два дни в парламента, а останалите трябва да бъде сред народа, за да чуе проблемите им и да работи в тяхна полза.", "date": "2018.09.11", "title": "Румен Петков: Въпросът с имотите на царя е и политически"}
{"url": "http://standartnews.com/balgariya/mika_zaykova_poskapvaneto_na_zhivota_e_predvestnik_na_krizi-375628.html", "text": "Поскъпването на живота в отделните сектори, както и увеличаващата се инфлация, са предвестници на кризи. Това смята икономистът Мика Зайкова. В студиото на „Тази сутрин\" двамата с изпълнителния директор на АИКБ Добрин Иванов коментираха предстоящото поскъпване. Вчера от КНСБ обявиха, че животът поскъпва със 7 лв. на човек заради новите цени на газ, ток и парно. Синдикатите изчисляват, че около 600 лв. на човек ще бъдат нужни, за да живее нормално, като срещу тях на практика стоят 491 лв. – средният доход за второто тримесечие на 2018 г. „Това означава, че ще увеличат енергийно бедните и бедни хора в страната. Ножицата между бедните и богатите се разтваря\", коментира още Мика Зайкова. Според Добрин Иванов са приключили годините на дефлация, като в момента тя расте с увеличаващ се темп. „Проблемът е, че голяма част е вносна инфлация – тя е внесена с повишаването на цената на енергоносителите и горивата. Увеличението на газа ще бъде четвърто за тази година\", коментира той. По думите му трябва да се вземат мерки за увеличението на инфлацията в страната, защото така няма да покрием критериите за еврозоната. „Отдалечаваме се от еврозоната. Ако не покрием критерия за инфлация, ням ада покрием и другите критерии\", категоричен е Иванов.", "date": "2018.09.11", "title": "Мика Зайкова: Поскъпването на живота е предвестник на кризи"}
{"url": "http://standartnews.com/balgariya/4_koli_se_udariha_verizhno_na_am_trakiya_na_20_km_ot_sofiya-375627.html", "text": "Катастрофа задръсти магистрала \"Тракия\" в посока София. Временно движението се осъществява само в активната лента при км 20 в посока София на АМ \"Тракия\" поради пътнотранспортно произшествие, съобщи пресцентърът на агенция \"Пътна инфраструктура\". При инцидента са се ударили 4 коли, но няма пострадали. Сигналът за катастрофата е подаден малко след 5 часа. Колите са изтеглени от платното, след като е извършен оглед. Добре е шофьорите да се движат с повишено внимание и съобразена скорост.", "date": "2018.09.11", "title": "4 коли се удариха верижно на АМ Тракия на 20 км от София"}
{"url": "http://standartnews.com/balgariya/finansoviyat_ministar_dohodite_v_byudzhetnata_sfera_shte_skochat_s_10_ot_2019_g-375626.html", "text": "„Ако макропрогнозата, която сме изготвили за 2019 г. не се промени драматично от някакви съществени фактори, можем от 1 януари да увеличим доходите в бюджетната сфера с 10%\". Това каза в ефира на „Здравей, България\" финансовият министър Владислав Горанов. Той изрази увереност, че „бюджетът няма да приключи на дефицит\". Но предупреди, че цените на някои ограничени ресурси, като природния газ, например, ще продължат да растат в годините напред. Горанов бе категоричен, че няма да има намаляване на ДДС във времето, в което той заема настоящия си пост. И отбеляза, че по-ниската стойност на този налог не дава гаранция за спад на цените. Финансовият министър коментира и проблемите в здравеопазването, що се отнася до финансирането на медицинските дейности. „Парите в здравеопазването могат да бъдат увеличени само тогава, когато се даде отговор на въпросите за харчовете и контрола в системата\", заяви Горанов. И поясни, че в момента се обсъждат промени, според които доплащането за медицински услуги на стойност над 700 лева ще става чрез задействането на втора здравна застраховка. Нейната цена ще бъде 12 лева на месец. „Не е добре да се правят кадрови жертви, но когато говорим за такава трагедия като тази край Своге, мисля, че действията на премиера са удачни. Ако рутината и опитът дават някакво предимство, то със сигурност си тръгват много ценни кадри\". Така Горанов Владислав Горанов коментира оттеглянето от постовете им на колегите му от вътрешното, транспортното и регионалното ведомство. Горанов обаче категоричен, че номинираните от Борисов за нови министри са „добри решения и всеки един от тях може да се справи със задачите, които му се поставят\". Според финансист номер 1 оставките са начин за понасяне на политическа отговорност, каквото очаква обществото при възникване на сериозен проблем. Финансовият министър коментира и темата с мащабните акции за разкриване на данъчни измами и пране на пари, проведени през последните седмици. „Ако се стигне до възмездяване, това ще бъде добър урок за всеки, който си мисли, че може да забогатява за сметка на фиска\", заяви Горанов.", "date": "2018.09.11", "title": "Финансовият министър: Доходите в бюджетната сфера ще скочат с 10% от 2019 г."}
{"url": "http://standartnews.com/balgariya/nad_60_izdatelstva_uchastvat_v_aleyata_na_knigata_v_sofiya-375622.html", "text": "Шестото и рекордно голямо издание на \"Алея на книгата\" в София ще бъде открито днес от 17 ч. в Литературния кът до паметника на Алеко Константинов в пешеходната зона на бул. \"Витоша\", съобщават организаторите от асоциация \"Българска книга\". Началото ще дадат министърът на културата Боил Банов и Джаз формация \"София\". Книжното изложение на открито вече успешно премина през Пловдив и Варна. В столицата белите шатри традиционно ще са разположени в пешеходната част на бул. \"Витоша\", от пресечката с бул. \"Патриарх Евтимий\" до ул. \"Узунджовска\". Алеята ще продължи до неделя, 16 септември, с работно време всеки ден от 10:00 до 20:00 ч. Повече от 60 водещи български издателства ще представят новите си заглавия в общо 23 шатри.", "date": "2018.09.11", "title": "Над 60 издателства участват в Алеята на книгата в София"}
{"url": "http://standartnews.com/balgariya/prokuraturata_iska_postoyanen_arest_za_valcho_arabadzhiev-375619.html", "text": "Прокуратурата иска постоянен арест за сина на хотелиерската фамилия Арабаджиеви – Вълчо Арабаджиев, който бе задържан след спецакция в хотелите „Маринела\" и „Марица\". Преди десетина дни на засекретено заседание съдът пусна 21-годишния младеж под парична гаранция от 20 хил. лв. Според магистратите не е изяснено, че Арабаджиев е бил наясно, че откритите при него в каса 2,5 млн. евро са придобити от родителите му чрез евентуална престъпна дейност. След зрелищна спецакция в края на миналия месец към наказателна отговорност бяха привлечени шест лица, пет от тях за участие в организирана престъпна група, а самият Вълчо Арабаджиев е с обвинение за пране на пари. Баща му Ветко и майка му Маринела бяха обявени за общодържавно издирване.", "date": "2018.09.11", "title": "Прокуратурата иска постоянен арест за Вълчо Арабаджиев"}
{"url": "http://standartnews.com/balgariya/vladislav_goranov_do_2021_godina_shte_ima_i_drugi_ostavki_na_ministri-375624.html", "text": "Действията на премиера по пътната трагедия край Своге са удачни. Така финансовият министър Владислав Горанов коментира в студиото на Нова телевизия предстоящите промени в кабинета. Горанов каза, че познава номинираните от кабинета за министри, но подчерта професионалните качества на тези, които напускат постовете си. В края на разговора в студиото Горанов каза, че ако не настъпят непредвидени геополитически събития, доходите в бюджетната сфера може да бъдат увеличени с 10% от 1 януари. Запитан дали ще се намали ставката на ДДС, ще има ли диференцирана ставка, Горанов отрече, като отговори така: \"Това е въпрос за следващ финансов министър!\" Всеки един от новите министри може да се справи със задачите. Познавам ги добре.  \"Младен Маринов го познавам покрай работата с опитите за повишаване на събираемостта през годините. Народният представител от Враца Петя Аврамова и Александър Манолев също ги познавам. Мисля, че са добри решения. Заслужава обаче да кажем добри думи и за колегите, които си тръгват от правителството\", добави той. Запитан дали старите министри са по-добри от новите, Горанов отвърна: \"Ако рутината и опитът дават предимство, със сигурност си тръгват едни от опитните. Московски ще остане в историята като най-дълго стоелият министър на транспорта. И Ники Нанков, който няколко пъти бе министър на регионалното развитие – изключително енергичен, млад и симпатичен човек, който подходи много достойно в ситуацията, станала повод за оставките\". \"Самоцелното стоене на постовете не е полезно нито за тези, които ги заемат, нито за обществото. Дебат за определени министри да си ходят не е спрян. Никой не е застрахован освен премиера, защото с него си тръгваме всички. Важно е да се отбележи, че не трябва, много лесно да се дават кадрови жертви дотоколкова доколкото качествените хора не са безкрай. Второ се създава усещане за това, че всеки може да бъде лесно похарчен. Като говорим за такъв тип трагедия, мисля че действията на премиера са удачни\", каза още министърът. По повод това дали ще се окаже, че има сериозни нарушения в пътната настилка Горанов заяви: \"Пътното строителство не ми е сила. Ако се установи, че в този път има подобни нарушения много лесно ще установим дали ще бъде понесена отговорност в тази посока\". Горанов изрази увереност в това, че кабинетът ще изкара мандата си, коментирайки дали ще има и други промени в състава на правителството. До 2021 г. ще има и други оставки, смята той. Владислав Горанов отговори и на критиките на президента Радев. За нас не е щета това, че той излезе от ролята на обединител на нацията и влезе в ролята на опозиция, каза той. Очаквайте подробности!", "date": "2018.09.11", "title": "Владислав Горанов: До 2021 година ще има и други оставки на министри"}
