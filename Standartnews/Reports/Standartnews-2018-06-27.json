{"url": "http://standartnews.com/biznes/sofiya_na_175o_myasto_sred_nayskapite_gradove-373030.html", "text": "София е на 175-о място в световната класация на най-скъпите градове за чужденци през 2018 г., изготвена от консултантската компания Mercer. Столицата ни е точно преди Букурещ и след Сан Салвадор. София се издига с 9 места напред в сравнение с миналата година. През 2016 г. тя бе на 182-о място, а година по-рано – на 187-а позиция. В класацията са включени общо 209 града, които се сравняват по над 200 критерия, включително цени на жилища, транспорт, храна, забавления, дрехи и др. Класацията има за цел да помогне на международните компании и правителствата за правилното определяне на заплатите на своите служители. Ню Йорк се ползва като базов град, а валутните курсове се измерват спрямо долара. Най-скъпият град за чужденци в света тази година е Хонконг, измествайки миналогодишния лидер – Луанда. Двата града през последните години се редуват в челната позиция, но тази година анголската столица спада на доста по-ниско място – едва шесто. Водещата позиция на Хонконг се обяснява най-вече с изключително скъпите жилища. Месечният наем за обзаведена къща с три спални по международните стандарти, и то разположена в подходящ квартал, струва средно 13 424 долара. За сравнение, подобно жилище в Ню Йорк би струвало 5 700 долара, а в Лондон – 6 991 долара. В топ 10 на най-скъпите градове тази година има общо шест града от Азия. На второ място в класацията е японската столица Токио, а на четвърто и пето са съответно Сингапур и Сеул. Шанхай и Пекин пък са на седма и девета позиция. От останалите градове в топ 10 два се намират в Швейцария – Цюрих на трето място, който е и най-скъпият град в Европа, и Берн - на десето. Като цяло градовете от Западна Европа са заели по-предни позиции в тазгодишната класация в резултат на засилването на местните валути спрямо долара и разходите за стоки и услуги. Градовете в Германия например бележат едни от най-резките издигания в класацията, като Франкфурт (68) и Берлин (71) скачат напред с 49 позиции, а Мюнхен (57) – с 41 позиции. Лондон пък излиза с 10 места напред до 19-о място. За разликата от тях градовете в САЩ слизат надолу в ранглистата именно заради засилването на европейската икономика, което доведе до спад в цената на долара спрямо други водещи валути. Ню Йорк слиза 4 места надолу до 13-о – най-скъпият град в региона. Сан Франциско (28) и Лос Анджелис (35) спадат съответно със 7 и 12 места в класацията, а Чикаго (51) – с 20. От градовете в нашия регион, които попадат в класацията, Истанбул е класиран на 163-а позиция, Атина – на 113-а, Тирана – на 172-а, Белград – на 181-а, Сараево – на 191-а, Скопие - на 197-та. В дъното на класацията са Бишкек, Тунис и Ташкент.", "date": "2018.06.26", "title": "София на 175-о място сред най-скъпите градове"}
{"url": "http://standartnews.com/sport/kobrata_specheli_targa_za_mach_s_nepobeden_amerikanets-373012.html", "text": "Приближената до Кубрат Пулев компания \"Епик Спортс\" е спечелила търга за организиране на боксова среща между българина и американеца Джарел Милър. \"Голямото бебе\", както наричат следващия съперник на Кубрат, има в актива си 21 победи (18 с нокаут) и 1 равенство. Той не е усещал вкуса на загубата до сега. Това съобщава сайта Boxingnews24.com. Победителят в предстоящата среща ще стане основен претендент за титлата в тежка категория на IBF, която в момента е притежание на британеца Антъни Джошуа. Компанията, която е собственост на българина, живеещ с САЩ Ивайло Гоцев, е предложила впечатляваща оферта от 2 111 111 долара, което е двойно повече от другата оферта в търга - 1 000 010 долара. Не е изключено мачът да се проведе в България, каквото е желанието на Пулев. Иначе приходите от срещата ще се разделят в съотношение, което удовлетворява Кобрата. Българинът ще прибере 75% от приходите, докато за противникът му остават 25%. Подобно разделение бе договорено и при предишния търг, спечелен от \"Епик Спортс\", за среща между Пулев и Дилиън Уайт. Залогът бе също място на основен претендент за една от титлите на Джошуа, но британецът се отказа в последния момент, тъй като не искаше да се бие в България. Милър също не е въодушевен от тази идея, но едва ли откаже, тъй като това ще е един от малките му шансове да се добере до мач за титла. Единственият му друг вариант е да уреди направо мач с Джошуа, което в момента не изглежда възможно.", "date": "2018.06.26", "title": "Кобрата спечели търга за мач с непобеден американец"}
{"url": "http://standartnews.com/svyat/britanskata_kralitsa_odobri_zakona_za_napuskane_na_evropeyskiya_sayuz-373023.html", "text": "Законът, уреждащ излизането на Великобритания от състава на ЕС, влезе в сила днес след месеци остри дебати в британския парламент. Това зарадва евроскептиците - в очите им Брекзитът, насрочен след девет месеца, вече е задействан \"необратимо\", предаде Франс прес. Приет миналата седмица от британския парламент, текстът, представен през юли 2017 г. от консервативното правителство на Тереза Мей, бе подписан днес от кралица Елизабет Втора. \"Кралското одобрение\" е последният етап от законодателната процедура във Великобритания, напомня АФП.", "date": "2018.06.26", "title": "Британската кралица одобри закона за напускане на Европейския съюз"}
{"url": "http://standartnews.com/svyat/zabraniha_pusheneto_v_parkove_i_gradini_v_strasburg-373011.html", "text": "Забрана за пушене във всички обществени паркове и градини въвежда в Страсбург. Решението е без прецедент във Франция и има за цел да се ограничи употребата на тютюн и на последиците й върху околната среда, сигурността и общественото здраве. Първоначално, забраната ще влезе в сила в шестте големи парка на града, а по-късно и във всички обществени зелени пространства. Според анализите, един единствен фас може да замърси до 500 литра питейна вода, която става негодна за пиене.", "date": "2018.06.26", "title": "Забраниха пушенето в паркове и градини в Страсбург"}
{"url": "http://standartnews.com/mneniya/oshte_bumashtina_za_daskalite-373035.html", "text": "Отпуските на 80 000 преподаватели в страната бяха прекратени, за да четат проекти на новите учебници за 3, 7 и 9 клас. Ако с четенето им нещо щеше да се промени, със сигурност щяха да го забранят. Но още миналата година от предложените 256 учебника бяха одобрени 256. Едва после започнаха да излизат бисери от тях, при това да ги постват в социалните мрежи самите учители. Какъв е изводът? Ами просто не са ги чели, а са ги одобрявали машинално, само и само да им се махне от главата поредната бумащина, която държавата им е натресла, при това със закон. И са напълно прави - издателите и без това отнапред са лобирали техните учебници да бъдат одобрени, така че едно мнение на даскал пролет не прави. Държавата се напъва да обясни, че преподавателите трябвало да бъдат креативни, да правят презентации, да укротяват келешите, да записват отпадналите отново и да контактуват с родителите им. Да водят кръжоци и допълнителни консултации с двойкаджии, които са застрашени от отпадане. И в същото време ги кара да вършат безсмислици като това да попълват паралелно електронен и хартиен дневник, като записват всяка информация за детето на две места. Да четат напълно формално проекти за учебници, за които се знае, че тяхното мнение така или иначе няма да бъде взето под внимание. Никъде не е ставало дума за това, че трябва да накарат децата да мечтаят, да имат дух, да следват себе си. То пък и колко ли от родните педагози са способни да го направят? При това, ако искат да съвместят всичките си останали задължения с частните уроци, които дават и които всъщност са основен източник на доходите им. Държавата подхожда към тях с двоен аршин - възлага им работа за половината кралско войнство и им обещава двойно увеличение на заплатите до края на правителствения мандат. Второто я се състои, я не, като имаме предвид как я карат коалиционните партньори, но първото изискване е задължително. Бачкайте до откат, а после може да има и пари. А за да привлечем качествени, а не случайни хора в системата, политиката трябва да бъде различна. Първо увеличете заплатите, така че професията наистина да бъде атрактивна. Дайте им свобода, а не време за пълнене на дигитални и хартиени архиви. И досега, когато експертите от регионалните управления на образованието дойдат на проверки, първо гледат дневниците, а едва после - качествата на преподавателя. Лъжат го, както някои от мобилните оператори, че \"Вашето мнение има значение за нас\", и после го оставят на сигнал \"изчакване\". Истински се възхищавам на учителите, които имат силите да останат на това поприще въпреки всички недъзи на системата. Които успяват да не излязат от нея смачкани и да не правят компромиси със себе си. Само че са една шепичка. Останалите бързат да одобрят новите учебници без много-много четене и да бягат към Гърция или Испания, където, казват, през лятото било пълно със сезонни работни места.", "date": "2018.06.26", "title": "Още бумащина за даскалите"}
{"url": "http://standartnews.com/svyat/ataka_v_amsterdam_byala_banicharka_se_vryaza_v_sgradata_na_naygolemiya_holandski_vestnik-373003.html", "text": "Шофьорът вряза автомобил умишлено в сградата на редакцията на холандския вестник с най-голям тираж - \"Телеграф\", в Амстердам. Според полицията действията са били планирани, но избягват коментар дали става въпрос за терористична атака. Белият ван се блъснал с висока скорост и разбил стъклената фасада на сградата, след което избухнал в пламъци, като свидетели разказват, че пламъците достигнали до 14 метра. Нанесени са сериозни материални щети, но няма пострадали. Шофьорът е избягал от местопроизшествието със свой съучастник с автомобил БМВ, заради което от полицията смятат, че действието е било преднамерено.", "date": "2018.06.26", "title": "Атака в Амстердам! Бяла баничарка се вряза в сградата на най-големия холандски вестник"}
{"url": "http://standartnews.com/svyat/sriv_na_britanskiya_avtomobilen_sektor_zaradi_nesigurnostta_s_brexit-373010.html", "text": "Инвестициите в британския автомобилен сектор се сринаха почти наполовина през първите шест месеца на годината, повлияни от несигурността с Brexit. Асоциацията на производителите и търговците на автомобили (SMMT) разкри новината, за да влезе в дневния ред на годишната среща в центъра на Лондон, предаде БГНЕС. Инвестициите в автомобилния сектор са се понижили до 347,3 млн. паунда (461 млн. долара или 395 млн. евро) през първите шест месеца на 2018 г., в сравнение с 647,4 млн. паунда за същия период на 2017 г., според данни на SMMT. Асоциацията предупреди, че новите инвестиционни проекти са възпрепятствани от несигурността относно продължаващите преговори на правителството с Брюксел относно Brexit. \"Договарящите трябва да вземат предвид забавянето на инвестициите и изтичането на времето и да постигнат споразумение, което ще сложи край на несигурността и ще даде приоритет на нуждите на автомобилния сектор\", заявяват от Асоциацията.", "date": "2018.06.26", "title": "Срив на британския автомобилен сектор заради несигурността с Brexit"}
{"url": "http://standartnews.com/mneniya/martin_tabakov_vsyaka_pobeda_na_erdogan_otdalechava_turtsiya_ot_es-372995.html", "text": "  -  - Погледнато в исторически план, демокрацията в Турция никога не е била залогът на провежданите там избори. Причината е, че политическият процес в страната е конструиран още в началото от кемалисткия републиканизъм като команден и като произтичащ отгоре-надолу. И по този параграф – разликата между секуларистите и военните, от една страна, и ислямистите, от друга – е само в „оперението\", но не и в съдържанието. Турската демокрация никога не е била цел нито за създателя на републиката Кемал Ататюрк, нито за сегашния президент Ердоган. Затова не демокрацията, но секуларизмът (разграничаване на държавното управление от религията-б.р.) е истинският залог, за който са се състезавали на избори (и не само) кемалистите и ислямистите. Първите, за да защитят секуларизма, вторите –обратното. Това всъщност е основната поука изобщо от изборите, които Реджеп Ердоган печели през последното десетилетие и половина: подкопаването на секуларизма и замяната му с политическия ислям като първи образец за това кое е порядъчно и кое не е в публичната среда в Турция. - - Прагматичните отношения трябва да бъдат приоритетни. Един път, тези между България и  Турция, втори път, тези между ЕС и Турция. А прагматизмът има две ясни изражения. Едното е развиването на Южния газов коридор, който е от изключителна важност за енергийната диверсификация на България и ЕС. Или с други думи, споделеният интерес от това да се транслират в Европа енергийни ресурси от Каспийско море и Близкоизточния басейн. От това ще спечели и България (в посока по-ниска цена на потреблението), и Турция (от транзитни такси), и ЕС (по-малка зависимост от Русия). Второто лице на прагматизма е т. нар. бежанска сделка, подписана от ЕС и Турция. Нейното сключване не е функция на добра воля, а на това, че Анкара има нужда от финансови средства – било чрез договорените директни траншове, било чрез чуждестранни инвестиции в перспектива. ЕС на свой ред пък се нуждае от сигурност. - Всяка една победа на Ердоган е загуба за европейската перспектива на турския народ. Една авторитаризирана и ислямизирана държава не може да бъде член на клуба на демократичните държави в Европа. И това вече е явно в нарастващите критични настроения в европейските страни спрямо евентуално членство в ЕС на Турция в този й вид. Отношенията между Турция и НАТО вече са много сложни. Един път, поради това, че Анкара се отдалечава от разписаните политически ценности в нормативните документи на Алианса. Втори път, заради актуализиралото се в редица рискови ситуации напрежение между Турция и Гърция. Трети път, заради закупуването на руски С-400,  както и изявеното желание за турско участие в разработването на руски дефанзивни военни разработки. Това слага сол в раната, но това не е смъртоносна рана за Алианса, която да направи така че доведе до остракирането на Турция от НАТО. Турската държава, въпреки нарастващото си икономическо и военно сътрудничество с Русия, продължава да е важна част от концепцията за сигурност на НАТО, особено спрямо неговия южен фланг. ? - В Северна Сирия – от Африн до Манбидж, и в Североизточен Ирак – от Сидекан до Кандил – виждаме как турски военни „разширяват\" физическия контрол на Анкара извън преките й граници. Тук обаче не толкова НАТО, колкото САЩ и Русия имат отношение. При това, Вашингтон и Москва като цяло имат общ интерес от слагането на „спирачки\" пред експанзията на Анкара. - - За да има работещо решение, то трябва да е споделено от всички държави-членки. Уви, мисля, че сме далеч от подобен консенсус. В ЕС има две алтернативни концепции спрямо мигрантския проблем. Едната предвижда създаването на бежански лагери в държави от съюза, така както и предполага дислоциране на мигранти в рамките на вътрешното за ЕС пространство. Другата концепция подхожда много по-резервирано и предвижда затварянето на външните граници на съюза и създаване на бежански лагери извън него – било в или около държавите-инкубатори на мигрантски поток, било в трети държави, които обаче не са членове на ЕС (Албания е актуалният пример). Но този разговор, който бежанците и мигрантите провокираха в Европа и ЕС, е само на повърхността си технически или инструментален. В дълбочината си това е разговор за ценности. Разломът, който съществува между Брюксел и Вишеградската четворка, в действителност не касае въпроса какви инструменти трябва да използваме, а каква Европа искаме да сглобим с тях. - Това е част от по-широк процес, в рамките на който виждаме как Италия и Австрия все повече се движат в посока Вишеградската четворка. Въпросът за миграцията може да се разглоби на основните си елементи: мигранти или икономически бежанци; лагери в или извън ЕС; дислоциране или не на мигранти между държавите в ЕС; затваряне или не на граници – външни или вътрешни за ЕС. И за да се стигне до консенсус, всяка една група от държави трябва да отстъпи по нещо. Силният коз на Вишеградската четворка са ценностите. Силният коз на Брюксел са финансовите средства. Хубаво е да бъдем наясно, че една адекватна Европа не може без нито едно от двете – нито без ценности, нито без пари. Така че не просто търсенето на споделено решение между Италия и Франция, а изобщо на такова за целия ЕС е не пожелателно, а задължително. - Напрежението е по оста ХДС – ХСС. А това има историческо измерение. Тук дори въпросът е не  дали едно евентуално напускане на ХСС на кабинета ще стане причина за разпадането на правителството на Меркел, а касае историческия съюз между тези две партии. Но, струва ми се, ХДС направи прекалено много компромиси през годините. По отношение на стопанството – ХДС „спъна\" икономическия либерализъм, приближавайки опасно близко германските социалдемократи. По отношение на политиката – усвои индивидуализма, напомняйки  германските либерали. По отношение на културните си ценности – замени християнството със социалността. На този фон, реакцията на ХСС не е изненадваща. - Тя е артикулирана ясно: затваряне на външните граници на ЕС и създаване на бежански лагери извън съюза. Разбира се, трябва да си даваме сметка, че мигрантският поток е феномен, който не е индивидуален, а комплектен. Неговото решение не зависи от отделни държави, а от целият ЕС. - Аз по принцип съм човек, който не е лишен от въображение, но си признавам, че не мога да побера в себе си и да осмисля рационално подобна конспиративна теза. - Българското председателство имаше две достойнства. Първото е, че поставихме ясен фокус на приоритетите си. Т.е избрахме не да се занимаваме с всичко, за да не свършим накрая нищо, а предпочетохме да поставим конкретни приоритети. Второто е, че успяхме да вложим българския интерес в тези приоритети: в лицето на интеграцията на Западните Балкани.", "date": "2018.06.26", "title": "Мартин Табаков: Всяка победа на Ердоган отдалечава Турция от ЕС"}
{"url": "http://standartnews.com/mneniya/evropa_koyato_zashtitava_e_mototo_na_avstriya-372994.html", "text": "- Най–напред бих искал да изразя нашата най–голяма благодарност на българското председателство за всичко, което научихме ! Ние сме благодарни за много добрата съвместна работа, която изключително ни помага да се подготвим по най–добрия начин. Радваме се, че вашият премиер Бойко Борисов ще присъства в Шладминг на 30 юни на церемонията по предаването и встъпването на Австрия в длъжността председател на ЕС. - Двете най–големи теми, по които ние всички ще продължим да работим са, първо, преговорите по Брекзит, и второ, започване на преговори по многогодишната бюджетна финансова рамка на ЕС за следващите 7 години. Има и голямо количество, около 190 нормативни теми, които предстоят да бъдат приети в рамките на европейското законодателство преди предстоящите избори за нов европарламент догодина. Разбира се, няма да успеем да подготвим всичките, но ще отдадем необходимия приоритет на онези теми, които за България са от особен интерес, като цифровата икономика, като сигурността и стабилността, която е приоритетна и за Австрия. Всичко това са области в които България до сега беше активна, ще се опитаме да ги продължим и развием по–нататък. - Мотото под което ще премине австрийското председателство е \"Европа, която защитава\", което включва три главни стълба– първият е борба с нелегалната имиграция в ЕС и повишаване на сигурността на външните граници, вторият е осигуряване на най–добри условия за развитие на европейската икономика и укрепване на високото жизнено равнище на населението с прилагане на възможностите на дигитализацията, третият– обезпечаване на сигурност и стабилност в един по–широк географски периметър в съседните на ЕС страни. Този пункт се препокрива и с усилията на България за обезпечаване на повече сигурност и стабилност в страните от Западните Балкани. Очакваме да се добавят и някои нови задания след заседанието на Съвета на Европа на 29 и 30 юни. - Нееднократно нашият канцлер Себастиян Курц и правителството като цяло са заявявали нашето желание Австрия да играе ролята на надежден посредник за изглаждане на напреженията, които съществуват между отделни страни в Европейския съюз и едновременно с това да развива диалога между съюза и неговите партньори навън. По отношение на САЩ и митата целта ни е да намерим общоевропейско решение, което да се поддържа от всички страни. По отношение на санкциите– Австрия се подчинява на общата позиция, но едновременно с това полага усилия ЕС да развива такива форми на отношения, при които много от темите и предизвикателствата, с които съюзът се сблъсква в света, да могат да бъдат разрешени само в сътрудничество с Русия, а не против Русия. За това ние ще продължим усилията и ще работим за постигане на напредък в прилагането на Минските съглашения, така че да постигнем премахване на санкциите срещу Русия. - Ние оценяваме, дали едно правителство е проевропейско по неговите дела и се надяваме, че такъв ще бъде случаят с новото правителство в Италия с което ще се радваме да осъществим добро сътрудничество на европейско равнище. За нас всеки партньор в ЕС, който подкрепят и се ангажира в борбата срещу нелегалната имиграция и създаването на сигурни външни граници е важен.", "date": "2018.06.26", "title": "Европа, която защитава, е мотото на Австрия"}
{"url": "http://standartnews.com/biznes/stroim_nov_gazoprovod_za_49_mln_do_turtsiya-373026.html", "text": "\"Булгартрансгаз\" разширява газопреносната си мрежа с нов тръбопровод на стойност 49 млн. лв. Държавната газотранспортна компания обяви търг за проектиране и изграждане на 10.7-километров тръбопровод от компресорна станция \"Странджа\" до турската граница, става ясно от обществената поръчка, публикувана на сайта на компанията. Очакваната стойност на проекта е 48,9 млн. лева без ДДС, като бъдещият изпълнителят трябва да проектира, изгради и въведе в експлоатация газопровода. Проектът е част от модернизацията на транзитния газопровод за Турция и е свързан с идеята за изграждане на газов хъб \"Балкан\". Именно модернизацията на транзитния газопровод за Турция беше посочена от премиера Бойко Борисов при посещението му в Русия като вариант България да получава руски природен газ по газопровода \"Турски поток\" и да го транзитира към Европа. Засега обаче руснаците все още мълчат накъде ще продължи пътят на природния газ от \"Турски поток\" към Европа - през България или през Гърция. Най-лесният вариант да бъдат изпълнени условията на Третия енергиен пакет на ЕС е газът да мине през търговски хъб като бъдещия \"Балкан\" край Варна. Утре енергийният министър Теменужка Петкова ще открие байпаса между компресорните станции \"Лозенец\" и \"Недялско\", който вече позволява реверс на природния газ между България и Турция. С него България вече ще може да получава руски и азерски газ от Турция.", "date": "2018.06.26", "title": "Строим нов газопровод за 49 млн. до Турция"}
{"url": "http://standartnews.com/mneniya/ne_mozhe_da_ima_dva_arshina_za_gorivata-373032.html", "text": "- Целта на закона е да засили контрола върху пазара на горива. Нима е лошо да се затегнат правилата за търговия с петролни продукти, като се въведе регистрационен режим за фирмите с изисквания за банкови гаранции, солиден капитал и други ? Аз от години обяснявам, че у нас има много бензиностанции, които не са регистрирани никъде, които са нелегални, а някои са даже в камиони и фургони. Собствениците, които се крият зад гърба на земеделци и горски работници, твърдяха, че няма нерегистрирани сред тях и че аз говоря неверни неща. Сега пък твърдят, че новият закон ги ограничавал. Защо? Ако са легални, те и по сегашните закони би трябвало да са регистрирани, да се знае колко резервоара имат, да са с нивомерни системи и да не манипулират данните към НАП. Целта на новия закон е да се регистрират всички търговци на горива, за да бъдат проверявани. Той дава право на всички, които сега търгуват с горива, да продължават да търгуват, стига да се регистрират. И имат 6 месеца да го направят. Не може в България да има два стандарта за инвеститорите! Трябва да има равни условия за всички. Чуждестранните инвеститори в петролния бранш у нас са английски, австрийски, румънски и други. Говоря за \"Шел\", \"Ромпетрол\", \"Еко\", Лукойл\", ОМВ, \"Газпром\", които са регистрирани по нормален начин. Те са направили около 5-6 милиарда евро инвестиции в България. Те са регистирани, а всяко тяхно нарушение се санкционира. В същото време едни други, български инвеститори, не искат да се регистрират, искат да правят стачки. Това са  около 15% от бизнеса. Появиха се три нови сдружения, които искат да представляват малките търговци на горива и да диктуват условията на всички останали. – Не знам кой реши, че за един камион на село искаме 3 млн. лева капитал! Това не е вярно! Никой не изисква непосилни неща от търговците! Конкретно от превозвачите на горива ние единствено искаме да имат шофьорска книжка, застраховка и да отговарят на конвенцията ADR за превоз на опасни товари. През 1995 г. България е подписала европейската спогодба за международен превоз на опасни товари по шосе ADR и всички превозвачи в България - и малки, и големи, работят по едни и същи условия. Условията за регистрация на бензиностанции са 20 хил. лв. уставен капитал, добро образование, 3 години стаж и банкова гаранция – по 20 хил. лв. на обект. Това е за дребните търговци. За едрите се искат 3 млн. лева уставен капитал, 5 години стаж и 500 хил. лв. банкова гаранция. Изискванията за стаж и банкови гаранции целят да не се прехвърля бизнесът на малограмотни и малоимотни граждани, които не могат и да бъдат глобени след това. Що се отнася до регистрацията, тя ще струва 3 лв. на нерегистрираните - колкото да си ламинират удостоверението от министерството и да си го закачат в обекта. Какъв проблем е за човек, който има бензиностанция за 2 млн. лв., да докаже, че има 20 хил. лв. собственост от нея? Те дават интервюта пред бензиностанции, в които има по 5-6 колонки с по 5-6 пистолета за различни горива. Една колонка струва 60 хил. лв. Ами тогава доказваш, че 1/3 от тази колонка е твоя собственост - и си редовен! Така че тук не става въпрос да се унищожат малките търговци или за разделение, а който иска да работи в България - да се регистрира. На тях и за 200 лв. да им поставиш условие, пак не щат да се регистрират, защото не искат да бъдат контролирани. Исак да работят безконтролно, както са го правили 20 години. Така че единственото изискване към бензиностанциите е да декларират обезпечение от банка на стойност 20 хил. лв., което на практика ще им струва 300 лева. Никой не им иска 3 млн. лв. уставен капитал, както те твърдят. Само търговците на едро, които съхраняват големи количества горива, трябва да имат обезпечение от 3 млн. лв. Но те имат огромни задължения към държавата, например - да поддържат 60-дневни запаси от горива със своите пари и др. А търговците на дребно може да имат бензиностанции с колкото колонки си искат - може само една, може и 10. Така че те умишлено дразнят премиера с тези протести и създават шум преди края на европредседателството. За да не се излагаме пред чужденците, ние правим всякакви отстъпки. После това ще бъде забравено. Но всички лъжи, които се изнесоха, всички камиони, които се разкарват с надписи, а половината от тях нямат регистрация в Изпълнителна агенция \"Автомобилна администрация\", нека бъдат така добри да престанат. Които не искат да работят легално, проблемът си е техен. Изискванията, които поставя проектозаконът, са срещу сивата икономика и беше внесен по инициатива на премиера. - Напротив, никакви ограничения в бизнеса не въвежда законът – нито количествени, нито географски. Никой на никого не диктува дали да има 1 колонка или 10, нито дали да отвори 2, 10 или 100 бензиностанции. Никой никому не казва: продавайте толкова тона на гориво на ден. Всичко това са лъжи, които се тиражират, за да могат депутати и лидери на партии да кажат: тук едни хора са притеснени, хайде да ги оставим да си търгуват безпроблемно. Но нали същите тези хора, които сега не искат да се регистрират, до вчера твърдяха, че изобщо не съществуват? Откъде сега изскочиха? А нашата борба, която ние водим със законопроекта за административното регулиране на икономически дейности, свързани с нефт и продукти от нефтен произход, е борба за 1 милиард лева, които да влязат в хазната. Говорим за един милиард! Толкова губи годишно държавата от незаконен внос на горива. Виновните за това се крият, а като наближи Нова година, почват да си късат ризите: дайте за децата, дайте за социално слабите! Затова аз питам: какво ще им стане, като се впишат в регистър и станат легални търговци на горива? Нищо, освен, че ще ги контролират. Това следва от закона, нищо друго. Но те ще продължат с лъжите. Този законопроект е дело на 7 министерства и на 14 институции, а не е петролната и газова асоциация на Валентин Златев, както се твърди. Но никой не смее да го внесе вече 6 години! - Народното събрание е колективен орган, от него зависи. Срещах се с всички браншове и много от нещата съм възприел. Възприето е всичко, което земеделците искаха, транспортните фирми, за управлението на отпадъци и др. А всички, които искат да работят без да бъдат вписани никъде, си е техен проблем. Да вземем за пример пивоварите. Няма по-летигимен сектор от тях. Всеки от бирената индустрия воюва за пазарен дял. Огромна конкуренция, с чужди инвеститори. Но всички имат измервателни уреди, свързани с НАП. И понеже на този сектор всичко му е наред, не го забелязват. Така, както е в бирената индустрия, трябва да е и в другите сектори, свързани с акцизните стоки. Някой обаче се опитва да създаде два аршина. - Не може държавата да бъде мащеха към майките и нуждаещите се, а към контрабандистите - майка. Политическата воля и законодателната инициатива е извън ръцете на премиера и главния прокурор. Но премиерът като партиен лидер създаде работна група и изслушва всички мнения по закона за горивата. 20 години има съпротива срещу закона за горивата и много правителства са бягали от него. - Знае е се кой е платил кампанията за протеста, че камионите ще се съберат в Казичене? - Това е Манекенът и неговите покровители. Въпросният господин обаче не е публична фигура. Бисер Липов (Използвани са въпроси и на други медии)", "date": "2018.06.26", "title": "Не може да има два аршина за горивата"}
{"url": "http://standartnews.com/biznes/kitaytsi_zakusvat_s_kiselo_mlyako__s_baz_i_roza_ot_momchilovtsi-372988.html", "text": "Кисело мляко за пиене с роза и бъз под бранда „Момчиловци\" произвежда от май китайската компания Bright Dairy & Food. Това съобщи пред медии от Асоциацията на селскостопанските журналисти в България (АСЖБ) кметът на родопското село Сийка Суркова, съобщи investor.bg. Базираното в Шанхай китайско държавно дружество от десетина години произвежда подсладени кисели млека под тази марка и рекламира Момчиловци като мистичното село на дълголетието. Това помага на местната икономика – в селото често отсядат туристи от Китай, а отскоро родопчани ходят на курсове по китайски. Новият продукт с аромат на цветя е насочен предимно към младите момичета. Компанията вече е пускала на китайския пазар мляко за пиене с броколи, домати, различни плодове, разказва Сийка Суркова. През 2017 година приходите само от продажбата на мляко „Момчиловци\" са били 910 млн. долара. „Момчиловци никога не е била толкова популярно. Няма човек в Китай, който да не знае за селото\", допълва кметът. Това се дължи най-вече на рекламата на производителя, който показва местната природа и хората в рекламните клипове. При заснемането им участват и жителите на селото, които така получават допълнителен доход. Защо Bright Dairy & Food са избрали родопското село? Преди да се спрат на Момчиловци, от компанията са изследвали районите на дълголетието по света и са се спрели там, пленени от красотата и природата, допълва кметът. Около 1000 китайски туристи са посетили през 2017 година Момчиловци, а тази година се очаква ръст. През последните два месеца там са отседнали гости от седем държави, включително Бразилия (за да снимат филм за млякото на дълголетието), Франция, Русия и Южна Корея. Тази година от 7 до 9 септември в Момчиловци отново ще се проведе фестивал на млякото. Тъй като в селото могат да бъдат настанени около 200 туристи, част от гостите ще отседнат в близките населени места и Пампорово. Целта на празника е с богата програма да покаже здравето, дълголетието и красотата на българската планина. Сийка Суркова разказа още, че празникът е финансиран изцяло от китайската компания, която е помогнала и за някои инфраструктурни проекти на селото.", "date": "2018.06.26", "title": "Китайци закусват с кисело мляко  с бъз и роза от Момчиловци"}
{"url": "http://standartnews.com/biznes/smeniha_shefa_na_patnata_agentsiya-373025.html", "text": "Светослав Глосов смени инж. Дончо Анатасов начело на Агенция „Пътна инфраструктура\", съобщиха от МРРБ. Смяната е по решение на министъра на регионалното развитие Николай Нанков. Дончо Атанасов остава член на Управителния съвет на АПИ. Той ще продължи да е ангажиран с новото строителство на участъци от републиканската пътна мрежа, както и с поддръжката, ремонтите и рехабилитацията на вече съществуващите трасета. Рокадата в Управителния съвет на агенцията била по негова молба. Глосов е завършил е Висшия институт по архитектура и строителство, специалност „Промишлено и гражданско строителство\". Има специализации в областта на строителството и мениджмънта на строителния бизнес. През 1993 г. създава фирмата „Биад-С\", която се занимава с изграждането на жилищни сгради и хотели. Преди това е бил управител на държавната строителна фирма „Проинвекс\", както и проектант в „Гражданстройпроект\". Член е на Строителната камара от 1994 г. и е един от нейните учредители. От 2010 г. до 2016 г. е председател на УС на Камарата на строителите в България, а след завършването на мандата е избран за почетен председател на УС на браншовата организация. От 2014 г. до 2015 г. е заместник-председател на Конфедерацията на работодателите и индустриалците в България, а от 2015 г. е член на Консултативния съвет на КРИБ. От юни 2017 г. е член на Управителния съвет на Агенция „Пътна инфраструктура\".", "date": "2018.06.26", "title": "Смениха шефа на пътната агенция"}
{"url": "http://standartnews.com/biznes/skapite_zhilishta_naytarseni_vav_varna-373029.html", "text": "С 10% са нараснали продажбите на имоти във Варна и региона през първото тримесечие на 2018 г., спрямо същия период на миналата година. Това отчетоха брокери на недвижими имоти по време на бизнес закуската на Imoti.net в морската столица. Данните показват, че най-търсени са луксозните имоти. Желаещите да се сдобият с нов дом са склони да платят между 100 000 и 130 000 евро, като срещу тази сума търсят ново строителство. Цените на панелните апартаменти също отбелязват ръст. В по-централните квартали сумата достига до 1000 евро за кв. метър. „От началото на годината досега имаме издадени 110 разрешителни за строеж, предимно за жилищни сгради. За сравнение за цялата 2017 година разрешителните бяха 200\", обясни главният архитект на Варна -  Виктор Бузев по време на бизнес закуската на Imoti.net. По думите му в града набират популярност сделките „на тъмно зелено\". „Става дума за продажби на имоти не в процеса им на строеж, а на етап по проект, по скица. Това е много рисково\", предупреди главният архитект на Варна. Стратегията на местната власт за развитието на града предвижда обособяване на индустриална зона във Варна. Относно проблема с недостига на паркоместа в централните част на града, главният архитект обясни, че проблемът може да се реши с многоетажни паркинги. Бизнес закуската на Imoti.net във Варна е част от проекта „Годишни награди на Imoti.net\", който насърчава добрите практики в сектора. Мисията на Imoti.net, който е част от Investor Media Group, е да подкрепя коректните участници в имотния бизнес, така че потребителите на техните услуги да могат да правят правилен избор в свой интерес по всяко време. В полза на потребителите Imoti.net стартира и поредицата „Доверен брокер\" със съвети за разграничаване на коректните и некоректни посредници при сделките с имоти.", "date": "2018.06.26", "title": "Скъпите жилища най-търсени във Варна"}
{"url": "http://standartnews.com/biznes/menidzhari_ot_asarelmedet_na_svetovniya_minen_kongres_v_astana-373027.html", "text": "Изпълнителният директор на „Асарел-Медет\"АД инж. Делчо Николов и мениджъри от компанията взеха участие в 25-ия Световен минен конгрес, който се проведе в столицата на Казахстан – Астана, между 19 и 22  юни. Организатор на конгреса е Министерството по инвестиции и развитие в Република Казахстан, със спомоществователството на Асоциацията на рудодобивните и металургични предприятия в азиатската държава, операторите ITECA и ITE Grouр и партньорите ЕRG, Zlatni Kazzinc, KAZ Minerals и Polymetal. На форума, който се провежда на всеки две години в различни държави, бяха представени над 300 минни компании от 50 страни, които участваха с над 2 хиляди делегати. „Световният минен конгрес дава уникална възможност за представяне потенциала на развитие на минната индустрия в глобален мащаб, обмяна на ценен опит между експерти в бранша от целия свят и следване на основните принципи за устойчиво развитие\", коментира изпълнителният директор на „Асарел-Медет\"АД инж. Делчо Николов. Казахстан е изключително богата на природни ресурси и през последните години се развива с много бързи темпове.  Като част от работната програма, делегатите взеха участие в индустриално посещение на медна мина „Бошакол\" от групата на „KAZ Minerals\". Организираното техническо изложение към конгреса представи световни производители на основно и спомагателно оборудване за минната индустрия, разработчици на софтуерни продукти, системи за автоматизация и мониторинг на процеси и др.", "date": "2018.06.26", "title": "Мениджъри от „Асарел-Медет\" на Световния минен конгрес в Астана"}
{"url": "http://standartnews.com/balgariya/webit_tragna_s_gaydi_i_rech_na_robota_sofiya-373033.html", "text": "Юбилейният десети фестивал за дигитални технологии, киберсигурност и изкуствен интелект Webit тръгна с приветствие от робота София и под звуците на гайди. В откриването в зала \"Арена Армеец\" участваха също премиерът Бойко Борисов, министърът за БГ председателството  Лиляна Павлова и столичният кмет Йорданка Фандъкова. Хуманоидът София беше водеща заедно с основателя на фестивала Пламен Русев. Тя изгледа с интерес представлението на ансамбъл „Филип Кутев\" и изпълнението на Валя Балканска на космическата песен \"Излел е Дельо хайдутин\" под традиционния съпровод на нейните гайдари. Над 7000 участници от 110 държави дойдоха за впечатляващия форум. Роботът София сподели, че се чувства привилегирована да бъде в София – дигиталната столица на Европа. „Смятам, че роботите и хората могат да съжителстват мирно и да изградят по-добро бъдеще заедно\", категорична бе машината с лице на чаровна блондинка. От сцената тя каза, че се чувства некомфортно, когато чува по свой адрес, че един ден ще разруши човечеството. Макар същите думи да са произнесени от самата нея преди повече от година, се счита, че те са извадени от контекста и са по-скоро проява на чувство за хумор. София демонстрира и познания за града, с чието име съвпада и нейното, посочвайки че знае колко древна култура и история има столицата ни „Знам колко невероятни са природата и хората в България\", допълни още хуманоидът. За силата на технологиите говори и основателят на Webit Пламен Русев. Той е категоричен, че те  ще направят света по-добро място, а нас, хората – по-силни. Премиерът Борисов разведри залата като напомни, че преди десетилетие българите са били на второ място в света по източване на кредитни карти. Тогава тези „деструктивни хакери пробиваха всички защити и подложиха на риск използването на кредитни карти\", каза Борисов. И се похвали, че днес България е вън от всички черни списъци и стана пример за успешна борба с този тип измами. \"Ако същите тези хакери, тогава млади криминални престъпници, не се бяха вкарали в тази грешна посока, а бяха като връстниците си САЩ, Google И Facebook, пак щяха да са много богати хора и нямаше да лежат в затворите сега\", обобщи премиерът. Той призова младите да използват своята сила и талант за позитивни неща и да залагат на обучението си. Според кмета на София Йорданка Фандъкова именно обучението  в дигитални умения ще помогне за постигането на дългосрочен успех. Има ли ги, човек ще съумее да на надскочи ролята си на наблюдател и да се превърне в пълноценен участник, заяви тя.  Кметицата сподели, че звучи невероятно, че едва преди няколко десетилетия, компютърът беше недостъпна вещ, с изключение на някои от най-големите компании и заемаха цели стаи. А днес устройства по-тънки от молив имат десетки пъти по-голяма мощност. Фандъкова отбеляза, че столичната управа полага усилия за това да приспособи образователната система към новите реалности. В София например има 267 IT паралелки, а в 73 училища децата започват да се обучават по такива предмети още от първите класове. „Дигиталната трансформация е реалност, към която ние всички трябва да се адаптрираме – да адаптираме нашия живот, нашите образователни системи, нашите бизнеси и законодателството\", заяви и Лиляна Павлова. Според нея в рамките на българското европредседателство е било направено всичко необходимо, така че „Европа да не бъде догонваща, а да бъде изпреварваща\". Тя постави акцент върху прокарването на закони, които по нейни думи ще дадат конкурентно предимство на Стария континент, но даде пример с регламентите за лични данни и авторско право, които пък според мнозина други всъщност ще окажат негативно действие върху средата. Ансамбъл „Народни будители\" и Софийски духов оркестър създава настроение за гостите на фестивала. Едно от най-интересните събития в програмата  е представянето на компютър, който изчислява за 1 мили секунда толкова информация, колко всички хора на планетата, ако смятат по 1 секунда в рамките на 305 дни. Всеки посетител ще може да изпробва скутер, който ще лети дигитално из бъдеща София. В рамките на 3 дни в София ще пристигнат  водещи политически лидери от Европа и света (държавни глави, еврокомисари, министри, кметове, евродепутати), световни лидери в бизнеса, глобални и европейски основатели и предприемачи, иноватори, учени и експерти в дигиталната икономика. На изложението ще присъстват 50-те най-големи компании в света, които са представени от своите президенти. Повече от 420 лектори от цял свят ще говорят на фестивала. На него ще се представят най-добрите 200 стартиращи компании в Европа, като една от тях ще си спечели чек за 200 000 евро. Пленарната сесия на Webit, която посреща най-добрите световни лидери, академични среди, дигитални, технологични и иновационни компании, е председателствана от еврокомисаря Мария Габриел. Фестивалът ще продължи до 27 юни. Надежда Кехайова", "date": "2018.06.26", "title": "Webit тръгна с гайди и реч на робота София"}
{"url": "http://standartnews.com/balgariya/borisov_ot_parviya_den_bsp_iskaha_da_sabotirat_predsedatelstvoto-373020.html", "text": "България заслужава да бъде приета в Еврозоната, но част от европейските чиновници проявяват егоизъм. Това стана ясно от думите на министър-председателя Бойко Борисов по време на конференция, на която бе даден старта на Алианса за сближаване на заплатите в Европа. Конкретно премиерът се обърна към ЕКОФИН – Съветът по икономически и финансови въпроси към Съвета на Европейския съюз. Относно искания вот на недоверие той отвърна, че БСП от самото начало са искали провал на европредседателството. „Няколко неща са важни да отбележим за срещата днес. Безспорно е, че преди години, когато рекламирахме България, казвахме пред инвеститорите: „елате, защото имаме евтина работна ръка\". Сега казваме: „елате, защото имаме квалифицирана работна ръка\". Вече трайно няколко години държим стабилен ръст на БПВ около 4%. Затова ни трябва квалифицирана, добре подготвена работна ръка. В тази сфера извадихме като приоритет образованието, преквалификацията, квалификацията. Това е процес, който трае години. Факт е, че за тази учебна година успяхме да вкараме над 22 000 деца, които изобщо не са ходили на училище, какъв конкурент ще бъдат на пазара на труда. Затова в тази сфера полагаме огромни усилия\", заяви Борисов и изтъкна, че над 700 милиона лева ще отидат за образователна инфраструктура. „Затова взехме решение за двойно увеличение на заплатите в тази сфера и го правим. 15 млн. лв. повече за БАН. 10 млн. лв. за СУ „Св. Климент Охридски\", все в сфера, която искаме да подготвяме максимално конкурентоспособна работна ръка. Години наред се източваше работната ръка от бившите соцстрани, примамвайки с по-висока заплата. Получи се огромен отлив на работна ръка и никой не протестира срещу българките лекари, медицински сестри, които отидоха на Запад, а казват: „вземете си ромите\". Това справедливо ли е? Тогава се получава застаряващо население, идват синдикатите и казват: „добър ден, с колко ще вдигнеш пенсиите?\", коментира премиерът. Той изтъкна и доводите, поради които страната ни има място в Еврозоната. „България е доказала, че 22 години може да работи във валутен борд. Имаме стабилен фискален резерв, огромен златен резерв, който пазим. Какво не ви харесва?\", попита риторично той. „Безработицата е под 6%. Намалихме на 25% външния дълг. Къде е рискът за чакалнята за Еврозоната на България. Нула. Егоизъм има, да. Начинът, по който работите в момента, ще счупите Европа и това невероятно създание, което е Европейският съюз, ще бъде торпилирано накрая и то само заради егоизъм\", подчерта Борисов. Освен това той се застъпи за Унгария и Полша и призова Македония да започне преговори за приемане в Европейския съюз. „Какво да направи Македония повече? Името си смениха хората. Представяте ли да трябва да сменяте името на Франция, Германия, Полша. И това направиха, и договор с България подписаха, ама идвали евроизбори и сега не е моментът. А кога ще е моментът\", попита премиерът. По думите му много стриктно България изпълнява своите ангажименти. \"В нашия мандат средната работна заплата ще бъде 1500 лв., 650 лв. - минималната. Структурата на икономиката променихме. Нямаме нито една претенция. Инвестираме в образование, образователна инфраструктура. Вече съм трети мандат. От години ходя на Европейски съвет, следя процесите. Наказателните процедури срещу Полша и Унгария няма да доведат до добро. Виждате как изборите в отделните държави вече започват да изброяват партии, за които преди 2-3 години не искахме да чуем, но вече излъчват премиери. Похарчихме тонове керосин да ходим и да се връщаме до Брюксел без нищо да правим, просто да си говорим. България предложи конкретен план за миграцията. 100 пъти говорих с Виктор, с Ангела, с баварския премиер. Няма как да стане със сила. Нямам вода и олио да ви смеся да видите дали ще се смеси. Няма да се смеси, колкото и да го джуркаме\", коментира той. \"Ескалацията във въоръжението. Модерно е да кажем, че ще вдигнем на 2% разходите. Знаете ли колко трилиона ще отидат за въоръжение. Кой премиер ще се изправи и ще каже дайте ни на нас мигрантите? Повторихме това, което 2015 г. протоколирано съм казал\", добави още Бойко Борисов. Премиерът изрази позицията си и за искания вот на недоверие на правителството му, по който днес се проведоха дебати в парламента. „БСП от първия ден искаха да саботират европредседателството. За тях това беше жизнено важно. Затова и не участваха, не дадоха хора за него. Проваляйки се като европредседатели, това щеше да бъде и достатъчен повод да ни се иска тогава оставката и то абсолютно резонно. Знаете как почнахме с НДК, с провокации, пък се оказа, че съдът ги оправда на практика. Но това си е парламентарна практика, това е записано в Конституцията. Искат вот, дават вот. Парламентарните групи се защитават. Те го правят само за да може да покажат още веднъж, че ги е яд, че европредседателството е успешно\", каза Борисов. Премиерът коментира и думите на Корнелия Нинова, според която имало противоречие в думите му за спрения мигрантски натиск. „Иначе, не мога да си обясня да ми се тълкуват думите по този начин от г-жа Нинова, че съм признал, че границата не се пази добре. Още от управлението на БСП, когато дойде след това и бежанската вълна, завари ни след това и нас, и тях неподготвени. Тогава те започнаха 30 км ограда, ние още 200 км направихме. Командировахме полиция, повече армия, сменихме законите. Англичаните ни даряваха джипове, че нямахме тогава. Впоследствие извоювах 150 млн. евро от ЕК за нашата граница. Под наш натиск подписахме споразумението с Турция. Направихме Среща на върха ЕС-Турция във Варна. Като видите графиките, сега цифром и словом, защото защитаваме и гръцката граница, са няколко десетки, които са преминали и то през официалните КПП-та и са отишли към Германия, Франция и Австрия. Признал съм това, което всички знаете. Дето се вика, ние сме атакували БСП, че не пазят границата, когато бяха в мандат по времето на Орешарски\", каза още Бойко Борисов.", "date": "2018.06.26", "title": "Борисов: От първия ден БСП искаха да саботират председателството"}
{"url": "http://standartnews.com/balgariya/katastrofa_mezhdu_avtobus_i_mikrobus_kray_dobrinishte__petima_dushi_sa_v_bolnitsa-373017.html", "text": "Петима души са пострадали при катастрофа между автобус и микробус в района на Добринище. Пътят за Гоце Делчев е временно затворен, обходът е през Елешница, съобщават от пресцентъра на МВР. Сигналът за пътнотранспортното произшествие между автобус и микробус е получен около 14:55 часа днес. Катастрофата е станала на пътя за Гоце Делчев. По първоначална информация от удара са пострадали 5 души, които са отведени в болнични заведения. На място са полицейски и пожарни екипи. Районът е отцепен, извършва се оглед.", "date": "2018.06.26", "title": "Катастрофа между автобус и микробус край Добринище - петима души са в болница"}
{"url": "http://standartnews.com/balgariya/mvr_sas_spetsialni_preporaki_eto_kak_tryabva_da_deystvame_pri_navodneniya-373018.html", "text": "МВР излезе със специални препоръки по повод очакваните проливни валежи, които се очакват днес и утре (26 и 27 юни). Предупреждения с оранжев и жълт код са обявени и за двата дни, като се предвижда бурите да започнат днес следобед и да продължат през нощта. В тази връзка от ГД \"Пожарна безопасност и защита на населението\" са изготвени и изпратени писма до областните управители, в които са дадени указания за предприемане на превантивни действия по почистване и наблюдение на критични точки от канализационната и пътната инфраструктура на населените места, както и осигуряване на информация за съответните водни обекти. В структурите на ОДМВР е създадена организация за оказване на съдействие на местната власт, при необходимост. Дадени са допълнителни указания на териториалните структури на ГДПБЗН за повишаване на готовността при възникване на извънредни ситуации, както и за своевременното информиране на представителите на изпълнителната и местната власт, основните съставни части на ЕСС за прогнозите за очакваните опасни явления и за проследяване на динамиката на метеорологичната прогноза, съобщават от МВР. Ето и какво гласят препоръките за безопасно поведение преди, по време и след наводнение, които е важно хората да предприемат, за да запазят на живота, здравето и имуществото си: - да не изпада в паника, да преценят ситуацията и намерят безопасно за тях място, ако е необходимо; - да не пресичат силно течащи води, ако се придвижват с МПС. Изключително опасни са опитите за спасяване на превозното средство, тъй като само 15 см силно течаща вода е в състояние да движи автомобилите; - задължително да изключват електрозахранването и подаването на газ в домовете си; - да имат осигурени пакети със суха храна и чиста питейна вода. В случай на сериозни наводнения не е препоръчително използване на водата от чешмата, има опасност тя да бъде замърсена от високите подпочвени нива на водата; - да подготвят документите си; - да имат план за действие със семейството – контакти с деца, роднини и близки; - да се осведомяват от националните медии за ситуацията в района, в които се намират или там, където искат да отидат; - да не влизат в подлези, включително метро; - когато са сред природата е важно да не застават под мостове, да не се движат в дерета или други подобни места, където би могло да се получи силен отток на вода, който носи дървета, камъни и други тежки предмети, опасни за живота. - ако се намират в обществена сграда, да спазват указанията на хората, които се грижат там за тяхната безопасност.", "date": "2018.06.26", "title": "МВР със специални препоръки, ето как трябва да действаме при наводнения"}
{"url": "http://standartnews.com/balgariya/izdirva_se_tsvetelina_e_v_neizvestnost_ot_15_yuni-373019.html", "text": "Столичното Седмо РУ издирва Цветелина Радославова Георгиева на 43г. от Омуртаг с последен адрес в ж.к. \"Младост 1\". Това съобщиха от пресцентъра на МВР. На 15 юни сутринта жената напуснала дома си и оттогава е в неизвестност. Цветелина Георгиева е висока около 170 см, с дълга, руса коса и кафяви очи. Била е облечена в сини дънки, червена тениска, светлосиньо дънково яке и обута с еспадрили. Умоляват се всеки, който има информация за издирваната, да се обади на тел.112, 02/9828760, 02/9828731 или в най близкото районно управление на МВР.", "date": "2018.06.26", "title": "Издирва се: Цветелина е в неизвестност от 15 юни"}
{"url": "http://standartnews.com/balgariya/karakachanov_ne_sam_vizhdal_tolkova_smeshen_i_bezsmislen_vot-373021.html", "text": "Аз толкова смешен и безсмислен вот не съм виждал в живота си, заключи военният министър Красимир Каракачанов, който си показа папката със записки по темата за въоръжението на армията и за МВР, но не се наложило да вземе отношение, защото насреща си не чул аргументи. Самото представяне на мотивите на вота нямало нищо конкретно, а само общи приказки. \"След това чухме от един депутат от Воля с гел по главата как Марешки дупки ли запълвал, или спал с два петела. Това не знам зоофилия ли се нарича... Честно казано, вие чухте ли един сериозен аргумент от това, което представителите на опозицията бяха изложили в своите мотиви\", негодува той. Каракачанов припомни, че е бил готов да се отчете колко е вдигнал заплатите на военните и как е заложено през 2019 и 2020 са заложени още по 10% увеличение на заплатите на военнослужещите. Но не се стигна до сериозен дебат, очаквах да излязат тези, които са внесли вота, да излязат и да си кажат сериозните аргументи по отношение на армията, отсече Каракачанов.", "date": "2018.06.26", "title": "Каракачанов: Не съм виждал толкова смешен и безсмислен вот"}
{"url": "http://standartnews.com/balgariya/barometar_balgariya_kakvo_e_doverieto_v_kabineta_v_kraya_na_evropredsedatelstvoto-373022.html", "text": "Доверието в правителството в края на българското европредседателство е стабилно, показват резултатите от проведена анонимна анкета от \"Барометър България\" сред 846 пълнолетни български граждани в телефонно интервю в периода 20-25 юни. През юни, в края на шестмесечното председателство на Съвета на ЕС, одобрението в работата на българското правителство е стабилно и бележи лек ръст в сравнение с началото, когато България пое европредседателството. 44 процента одобряват работата на кабинета, спрямо 43 на сто през февруари. Устойчивият ръст на икономиката в последната година, отразяващ се и в ръст на заплатите, както и практически нулевата безработици в цели сектори на икономиката очевидно се мултиплицират и като доверие към управляващите, коментират социолозите. Работата на премиера Бойко Борисов се одобрява от 37 на сто сега, а за сравнение в началото на европредседателството 35 на сто са заявили одобрение. И при заместниците на премиера се наблюдава лек ръст в одобрението. Работата на вицепремиера Екатерина Захариева е одобрявана от 23 на сто в края на юни (през февруари одобрението е било 22 на сто), като това е и оценка като цяло за външнополитическата активност на кабинета по време на председателството ни, отбелязват от \"Барометър България\". Според тях активната позиция на вицепремиера Валери Симеонов по различни теми, която често предизвиква противоречиви първоначални реакции, в крайна сметка има положителен резултат върху рейтинга му - работата му се одобрява от 15 на сто (през февруари - 13 процента). Вицепремиерът Красимир Каракачанов също отбелязва повишение в одобрението с последователната си политика и усилията си за модернизиране на армията - в края на юни той получава одобрението на 35 процента (през февруари одобрението за него е било 34 на сто). Вицепремиерът Томислав Дончев също повишава рейтинга си - 29 на сто (през февруари 27 на сто). 62,5 на сто от анкетираните оценяват като положително за страната ни българското европредседателство. На противоположното мнение са 22,5 на сто. 11,1 процента не могат да преценят, а 3,9 на сто не отговарят на въпроса. В анкетата си социолозите са задали на респондентите и въпрос за коя политическа сила биха гласували на евроизборите следващата година. Според данните за ГЕРБ биха гласували 35,2 на сто, за БСП - 28,6 процента, за Обединени патриоти - 16,9 на сто, ДПС - 14,9 процента. 1,8 на сто биха гласували за други политически формации, а 2,6 на сто заявяват, че няма да гласуват. Така заявените нагласи сочат, че в ЕП четири формации биха излъчили представители. Ако заявените нагласи се запазят, то разпределението на мандатите би било 6-7 евродепутатски места за ГЕРБ, за БСП - 5-6 места, за Обединени патриоти - 3, а за ДПС - 2-3, посочват социолозите. ", "date": "2018.06.26", "title": "„Барометър България“: Какво е доверието в кабинета в края на европредседателството?"}
{"url": "http://standartnews.com/balgariya/mareshki_palni_dupki_po_varnenskite_ulitsi-373028.html", "text": "Парламентарната група на партия ВОЛЯ бойкотира днес дебатите по вота на недоверие към правителството по тема „Сигурност\", внесен от БСП. Вместо да стоят в залата и да слушат поредната говорилня между управляващи и опозиция, народните представители от ВОЛЯ използваха деня, за да работят за хората. Лидерът на партията и зам.-председател на НС Веселин Марешки с част от депутатите бе във Варна, където продължи кампанията на ВОЛЯ по запълване на уличните кратери. Народните представители ремонтираха дупките на ул. „Милосърдие\" и на няколко съседни улици. Разбирането на ВОЛЯ е, че лошите пътища също са заплаха за сигурността на гражданите и затова тази кампания, стартирала преди месец, дава пример на местната власт как бързо, качествено и без излишен разход на средства, улиците могат да са други. „Ние сме убедени, че България може да просперира, градовете да са красиви и благоустроени, хората да са доволни, стига да има воля и почтеност в политиците\", коментира Веселин Марешки. По инициатива на лидера на ВОЛЯ, депутати от групата бяха в с. Якимово, Монтанско, при 75-годишния Цветан Миланов - мъжът, който е може би най-ограбваният човек в България. В къщата му се монтира видео-наблюдение, подарък от ВОЛЯ. Веселин Марешки му изпрати и куче - каракачанска овчарка. Марешки ще възстанови откраднатото домашно стопанство от кокошки и пуйки дядо Цветан. Ще бъде направена и застраховка на имуществото му. „Гледах репортажа за този човек, който е претърпял серия от грабежи и е принуден да спи с петлите, за да ги опази. Разбрах, че до момента никой нищо не е направил за него.  БСП няколко пъти го посочва като пример за жертва на битовата престъпност, но не си мръдна пръста, за да помогне на човека. Затова изпратих моя екип преди два дни, за да провери от какво има нужда, за да пази имуществото си от нови набези. Нашите хора му монтираха вчера системата за наблюдение и се надявам това да помогне на полицията да хване крадците в най-скоро време\", заяви Веселин Марешки.", "date": "2018.06.26", "title": "Марешки пълни дупки по варненските улици"}
{"url": "http://standartnews.com/balgariya/boyko_borisov_shte_otkrie_konferentsiya_za_zaplatite-372998.html", "text": "От 13.00 часа, в София – хотел „Рамада\", ще се проведе конференция, на която ще бъде обявен стартът на Алианса за сближаване на заплатите в Европа. Това съобщиха от пресцентъра на КНСБ. Участие в нея са потвърдили премиерът Бойко Борисов, комисарят по заетостта и социалните въпроси Мариане Тийсен, президентът на Международната конфедерация на профсъюзите Шарън Бъроу, генералният секретар на Европейската конфедерация на профсъюзите Лука Визентини, шест европейски социални министри, евродепутати от основните политически сили, представители на BUSINESS Europe, CEEP, UEAPME. Стартът на срещата ще бъде даден в 13:00 часа с пресконференция в зала „Мерджан\", 2 ет на хотел „Рамада\", в която ще участват Лука Визентини, президентите на КНСБ Пламен Димитров, на КТ „Подкрепа\" Димитър Манолов и социалния министър Бисер Петков. Алиансът за сближаване на заплатите е инициатива на Европейската конфедерация на профсъюзите, която цели да събере представителите на Европейската комисия, най-големите бизнес организации в Европа, ръководители на мултинационални компании и синдикати в опит да постигнат сближаване на възнагражденията на континента на принципа „равно заплащане за равен труд\". Тя бе подкрепена от българското правителство и лично от премиера Бойко Борисов на среща с президентите на КНСБ Пламен Димитров и на ЕКП Лука Визентини в началото на годината.", "date": "2018.06.26", "title": "Бойко Борисов ще открие конференция за заплатите"}
{"url": "http://standartnews.com/balgariya/rumen_radev_sazdava_obshtestven_savet_po_fizichesko_vazpitanie_i_sport-372999.html", "text": "Държавният глава Румен Радев създава Обществен съвет по физическо възпитание и спорт. Съветът към Президента на Република България се учредява съвместно със специалисти, преподаватели, треньори и спортни дейци. Сред основните цели на организацията е насърчаване масовият спорт, повишаване на физическата активност сред младите хора, както и подобряване на общия здравен статус на хората.", "date": "2018.06.26", "title": "Румен Радев създава Обществен съвет по физическо възпитание и спорт"}
{"url": "http://standartnews.com/balgariya/targovtsite_na_goriva_izlizat_na_protest-373000.html", "text": "Днес ще се състои протест на малки и средни търговци на горива пред сградата на НС. Причина за недоволството е проектозаконът за търговията с горива, който беше приет на първо четене. Търговците на горива са против промените, според които всички, които складират или транспортират горива, трябва да бъдат регистрирани в Министерството на икономиката и да представят сериозни банкови гаранции. Според протестиращите, това ще повиши цената за крайните потребители, а голяма част от малките бензиностанции ще фалират.", "date": "2018.06.26", "title": "Tърговците на горива излизат на протест"}
{"url": "http://standartnews.com/balgariya/parlamentat_se_sabira_izvanredno_zaradi_vota_na_nedoverie-373001.html", "text": "Извънредно пленарно заседание ще се проведе днес от 13:00 ч. Депутатите ще дебатират по внесения от БСП вот на недоверие към правителството. Припомняме ви, че опозицията иска кабинетът „Борисов 3\" да бъде свален заради политиката му в сектор „Сигурност\", която според тях е претърпяла провал и управляващите са неспособни да изпълняват конституционното си задължение да осигуряват вътрешната сигурност и обществения ред на страната. БСП критикува и политиката на правителството в областта на отбраната. Гласуването на вота на недоверие ще се проведе в петък. За да падне правителството, са необходими 121 гласа. БСП вече разполага със 78 гласа, след като двамата земеделци напускат парламентарната група. Така от левицата ще могат да разчитат на 103 гласа заедно с ДПС, които заявиха, че ще подкрепят вота на недоверие. 122 гласа пък има управляващото мнозинство, което вероятно ще бъде подкрепено и от двамата напуснали \"БСП за България\". Очаква се депутатите от Воля да не подкрепят вота на недоверие и така теоретично шанс за падане на кабинета няма.", "date": "2018.06.26", "title": "Парламентът се събира извънредно заради вота на недоверие"}
{"url": "http://standartnews.com/balgariya/vikat_sotsialnite_pri_130_otsastviya_na_dete_ot_uchilishte-373002.html", "text": "При повече от 130 часа отсъствия по уважителни и неуважителни причини (извинени и неизвинени отсъствия) на едно дете ще бъдат викани социалните служби, съобщава в. \"Монитор\", като се позовава на информация от Министерството на образованието и науката. Когато директорът на едно училище забележи, че негов ученик отсъства повече от 130 часа, той трябва да изпрати сигнал с имената и броя на отсъствията на детето до началника на Регионалното управление на образованието. Той от своя страна трябва да предаде информацията до социалните служби. От което ще последва проверка от тяхна страна защо детето не е посещавало училище, да се провери дали е в риск и да му се помогне, за да може да бъде обхванато от самото начало и да продължи образованието си, без да губи годината. По същия начин се процедира, ако детето направи повече от 40 неизвинени отсъствия. При повече от 15 отсъствия по неуважителни причини един ученик ще бъде преместен в друга паралелка в същото училището. Ако той обаче продължава да пропуска часове и да трупа отсъствия, директорът отново е длъжен да уведоми регионалното управление и социалните служби. Тези мерки обхващат и децата от предучилищните групи. Когато едно хлапе не е посещавало детска градина повече от 24 дни по неуважителни причини, то директорите трябва да уведомят органите, за да последва проверка от страна на социалните служби дали детето е в риск от отпадане. Целта на проверките не е децата да бъдат изземани от родителите им, а да се върне в системата на образованието. При подаване на сигнал за голям брой неизвинени отсъствия отдел \"Закрила на детето\" регистрира сигнал за дете в риск и стартира социално проучване на семейната и социална среда, обясниха за \"Монитор\" от Агенцията за социално подпомагане. След това се осъществява социално-консултативна работа с родителите и семейството, като при необходимост се предприемат мерки за закрила, съгласно Закона за закрила на детето. Детето и родителите могат да бъдат насочени към подходящи социални услуги като работа със специалисти. При отказ за сътрудничество от страна на родител или настойник се издава предписание за осигуряване правото на образование. Спрямо Наредбата за приобщаващо образование има няколко възможности отсъствията на един ученик да бъдат приети като уважителни (извинени). Това е така, когато представи медицинска бележка или участва в извънкласните дейности като състезания, конкурси, олимпиади, фестивали, концерти и също достави документ за това. Един ученик има право да извини и до 3 учебни дни с молба до класния ръководител или до 7 с разрешението на директора.", "date": "2018.06.26", "title": "Викат социалните при 130 отсъствия на дете от училище"}
{"url": "http://standartnews.com/balgariya/fandakova_s_izvanredna_zapoved_zaradi_ochakvaniya_potop-373004.html", "text": "Във връзка с обявения жълт код за времето в София с очаквани валежи и силни пориви на вятъра кметът на София Йорданка Фандъкова разпореди постоянно наблюдение на критичните места в столицата, както и следене на нивата на язовирите на територията на София. Това съобщават от пресцентъра на Столична община. Продължава контролираното изпускане на водни маси от язовирите \"Мърчаево\", \"Мрамор\" и \"Суходол\", извършва се почистване на шахти. Мобилизирани са всички екипи на Аварийно-спасителното звено, както и на Столичния инспекторат. С цел недопускане на инциденти, строителните фирми трябва да направят оглед на оградите на своите обекти, а гражданите да приберат всички недобре закрепени предмети от балконите и прозорците си. Както вече е известно днес следобед и вечерта се очакват интензивни валежи, като в 9 области в страната е обявен оранжев код, а в други 15- жълт. Конкретно за столицата кодът е жълт, като се очакват валежи до 30 л/кв. м.", "date": "2018.06.26", "title": "Фандъкова с извънредна заповед заради очаквания потоп"}
{"url": "http://standartnews.com/balgariya/zakopchaha_ivanka_roydova_porachala_ubiystvata_na_brat_si_detsata_i_vnuchetata_mu-373005.html", "text": "Иванка Ройдова от пловдивското село Браниполе, която бе осъдена на 3 години условно по обвинение за поръчителство за убийство на родата си, бе задържана в Апелативния съд. Това се случи, след като магистратите отмениха условното ѝ наказание и наложиха ефективно постановявайки 3 г. лишаване от свобода. Ако плановете на Иванка Ройдова се бяха сбъднали, на Гергьовден 2016 г. на празнична трапеза щеше да загине цялото семейство на брат ѝ - синът и дъщерята му, зетят и две внучета. Самият ѝ брат трябваше да умре преди това от свръхдоза инсулин и това да мине за нещастен случай. Крайната цел на тези наистина кървави схеми стои едно наследство от над 4 млн. долара, оставено от бащата на Ройдова в Америка. Лошият ѝ шанс, който я доведе в съда, вместо в света на богатите, е човекът, нает да осъществи масовото убийство - той се оказва полицай под прикритие. Обвинителният акт срещу 66-годишната Иванка Ройдова, предявен през март 2016 г., съдържаше всички елементи на холивудски трилър с елементи на хорър. Делото се гледа в Окръжен съд - Пловдив и присъдата условна - три години с пет години изпитателен срок. На излизане от делото, роднините не бяха доволни, Ройдова също. Тя обжалва, прокуратурата също. Днес Апелативен съд - Пловдив излезе с решение и белезниците на Ройдова бяха сложени още в съдебната зала – условната присъда беше заменена с ефективна и тя отива за три години в затвора. Според събраните доказателства Ройдова е подбуждала агент под прикритие, когото мислела за човек от подземния свят, да отвлече брат ѝ Стойчо Ройдов и да го инжектира с голяма доза инсулин. Тя предала на агента и списък с имената на шестимата му близки - сина му, дъщеря му, съпругът ѝ и двете им деца, и поискала те да бъдат ликвидирани. Заплатила на служителя и 3000 лева, като му обещала, че ако роднините ѝ бъдат убити, ще му заплати още 10 процента от наследството на починалия ѝ баща в САЩ. Ройдова го оценявала на около 4 милиона долара. Наследството от 4 млн. долара е реално. Проблемът е, че бащата - емигрант от много години, скъсал с българското си семейство за десетилетия и възстановил връзките към края на живота си, в крайна сметка е оставил всичко на друга жена - българка, която е била наета да се грижи за него. Ройдова през цялото време изтъкваше в съда, че и да премахне целия род, пак няма да наследи милионите, но очевидно този аргумент остана без последствия.", "date": "2018.06.26", "title": "Закопчаха Иванка Ройдова, поръчала убийствата на брат си, децата и внучетата му"}
{"url": "http://standartnews.com/balgariya/borisov_ako_hakerite_ni_byaha_kato_vrastnitsite_si_v_sasht_shtyaha_da_sa_bogatashi_nyamashe_da_sa_v_zatvora-373006.html", "text": "\"Спомням си как преди 10 години на това място беше поляна, а отсреща имаше пустеещи казарми. След 10 години тук има зали, които не се ползват само за концерти, а и за този фестивал, а от другата страна е София Тех Парк, където има десетки фирми. На мястото, където преди 10 години имаше поляни, се е събрал елитът на високите технологии.\" Това каза министър-председателят Бойко Борисов в реч за откриването на технологичния фестивал \"Уебит\". \"Решихме да инвестираме много в учители, в образованието на децата, защото всичко, което се показва тук, означава, че технологиите се развиват шеметно, в рамките на дни и ние трябва да подготвим нашите деца да работят с тях\", продължи Борисов. \"Още когато бях главен секретар, българите бяха на второ място в света по източването на кредитни карти. Много преди да се заговори за киберзащита, българските деструктивни хакери разбиваха всички системи. Само за няколко години България излезе от всички черни списъци и стана най-успешна в борната срещу измамите с кредитни карти. Ако същите тези млади криминални престъпници не се бяха вкарали в тази грешна посока, а бяха като своите връстници в Щатите в Гугъл, във Фейсбук, щяха да са много богати хора и нямаше да са в затвора\", каза още министър-председателят. И подчерта: \"Използваяйте своята сила, талант. Българинът е с много особено мислене и затова е толкова иноватитен!\"", "date": "2018.06.26", "title": "Борисов: Ако хакерите ни бяха като връстниците си в САЩ, щяха да са богаташи, нямаше да са в затвора"}
{"url": "http://standartnews.com/balgariya/patrulka_blasna_14godishno_momiche_v_dryanovo-373007.html", "text": "Полицейски служебен автомобил, управляван от 24-годишен служител на районното полицейско управление в Дряново, е блъснал внезапно излязло на пътното платно 14-годишно момиче. Пътният инцидент е станал вчера, около 17:00 часа на улица \"Досьо Стойнов\" в Дряново, съобщиха от ОД на МВР, предаде Канал 3. По случая е започнало следствено дело. Според първоначалните данни полицейският автомобил се е движил с включен светлинен и звуков сигнал, тъй като екипът е изпълнявал служебна задача. Пострадалото момиче е настанено за лечение в областната болница в Габрово с контузни рани по тялото и по главата. Водачът на автомобила е тестван за употреба на алкохол и наркотични вещества, техническите средства са отчели нулеви резултати. На местопроизшествието е извършен оглед от следовател в следствения отдел към Окръжната прокуратура в Габрово.", "date": "2018.06.26", "title": "Патрулка блъсна 14-годишно момиче в Дряново"}
{"url": "http://standartnews.com/balgariya/aleksandar_marinov_greshka_e_prekaleno_shirokiyat_predmet_na_vota-373008.html", "text": "\"Грешка е прекалено широкият предмет на вота на недоверие към правителството\". Това мнение изказа пред БНР политологът проф. Александър Маринов преди днешното обсъждане в парламента на вота на тема \"Сигурност\". По думите му това са десетки области, всяка от които е много обширна и изисква много сериозна експертиза, богата информация и синтезирано поднасяне на аргументите в много кратко време. \"Това разводняване, разширяване на проблематиката не е в полза на опозицията. Би трябвало да се възприеме друг подход - на много тесен фронт, с много голяма острота да се фиксират няколко най-важни и актуални проблеми, а не всичко, което е свързано със сигурността. Опасявам се, че нито в групата на БСП, нито в която и да е парламентарна група в този парламент, има толкова компетентни хора, които да могат да говорят по всичко това в рамките на един вот на недоверие. Това е изключително трудна задача. Очевидно е, че няма компетентни хора. Смятам, че от мандат на мандат Народното събрание бележи драматичен спад в качеството. Има хора, за които не е ясно защо са в парламента и от какво разбират\". Проф. Маринов каза, че правителството няма да падне при този вот на недоверие, но е важно да се проведе сериозна дискусия с аргументи от двете страни. На основата на тази дискусия трябва да стане ясно на обществото, че нещо се прави, за да се преодолеят проблемите, добави той. Според политолога БСП няма да загуби от вота, но няма и да спечели кой знае какво: \"БСП ще постави проблеми, които се виждат от всички. Големият въпрос обаче е не просто да ги постави, а дали подсказва, че може да ги решава. За съжаление, както се очертава този вот на недоверие, аз не виждам БСП какво ще покаже, че е в състояние да предложи\". По думите му в момента няма политически субект, който да предложи алтернатива. Рано или късно тя ще се появи, защото това е въпрос на оцеляване на обществото, отбеляза проф. Маринов. Според него е възможно през новия политически сезон да има избори, а обществото очаква и търси нещо ново.", "date": "2018.06.26", "title": "Александър Маринов: Грешка е прекалено широкият предмет на вота"}
{"url": "http://standartnews.com/balgariya/lilyana_pavlova_uspyahme_zashtoto_rabotihme_zaedno_za_stabilna_i_tsifrova_evropa-373009.html", "text": "От името на българското председателство искам да изкажа едно топло, добре дошли на Уебит. Точно в края на европредседателството правим едно силно закриване. Това заяви министърът за Българското председателство на Съвета на ЕС 2018 Лиляна Павлова по време на откриването на технологичния фестивал \"Уебит\". \"Дигиталната трансфоромация е реалност, към която ние се стремим да се адаптираме във всички сектори на живота. Правим така, че Европа да не е догонваща, а изпреварваща\", каза още министърът. \"Работихме усилено, за да приемем законодателство за защита на личните данни, авторско право и електронните комуникации. Вярвам че успяхме, защото работихме заедно за стабилна и цифрова Европа. Съединението прави силата\", завърши Лиляна Павлова.", "date": "2018.06.26", "title": "Лиляна Павлова: Успяхме, защото работихме заедно за стабилна и цифрова Европа"}
{"url": "http://standartnews.com/balgariya/karadaya_dps_shte_podkrepi_tozi_vot_zashtoto_darzhavata_erozira-373014.html", "text": "ДПС ще подкрепи вота на недоверие, защото държавата ерозира, а те не могат да стоят равнодушни към това. Това заяви лидерът на движението Мустафа Карадайъ по време на дебатите по вота на недоверие, внесен от БСП за провала на правителството в сферата на сигурността. \"Този вот няма да успее, твърдят тези, за които това е само аритметика, пренебрегвайки мощния демократичен инструмент, каза той. Защо ДПС ще подкрепи този вот? Защото не можем да стоим безучастни, когато държавното управление разчита на хаоса, когато държавата ерозира, когато демокрацията е в опасност. Когато става въпрос за националната сигурност, тогава не можем да бъдем равнодушни, трябва да реагираме\", изложи аргументите на партията си Карадайъ. \"Интелигентен човек сте, защо участвате в тази театрална постановка?\", попита Данаил Кирилов от ГЕРБ.", "date": "2018.06.26", "title": "Карадайъ: ДПС ще подкрепи този вот, защото държавата ерозира"}
{"url": "http://standartnews.com/balgariya/tsvetanov_shte_vlezem_v_istoriyata_s_vot_na_nedoverie_v_koyto_nyama_nikakvi_argumenti-373016.html", "text": "Ще влезем в историята с вот на недоверие, в който няма никакви аргументи, БСП избягаха от дебата. Това заяви председателят на ПГ на ГЕРБ Цветан Цветанов на брифинг в кулоарите на Народното събрание, след като приключиха разискванията по поискания от левицата вот на недоверие към кабинета \"Борисов 3\". Неговата тема бе сигурността, а дебатите приключиха рекордно бързо - за по-малко от час и половина. „Бих помолил колегите от БСП - винаги, когато искат да направят един вот, могат да ни попитат за консултация, да кажем, кои са слабите моменти\", продължи Цветанов. Според него не е имало аргументи в изказванията и в мотивите на БСП. „Дори и Валентин Радев нямаше мотивация да говори за искания вот, защото не представиха нищо\", бе оценката на Цветан Цветанов. Когато бяха създадени мутрите, БСП участваха във властта, каза още председателят на ПГ на ГЕРБ, цитиран от „Фокус\". „Когато има дебат, той може да бъде полезен, както за управляващите, така и за опозицията\", коментира Цветанов. По думите му ГЕРБ няма как да забравят всичко, което е било до 2009 г. „Понеже в мотивите се пише за създаване на мутри. Кога беше създадена ГЕРБ като партия? А кога бяха създадени така наречените общи групировки? Точно, когато БСП имаха участие в управлението на страната\", коментира Цветанов. Той припомни, че през 2008 – 2009 г. МВР е толерирало и създавало условия групите да функционират ефективно. „Това беше, защото точно в техния управленски мандат, те бяха закрили ГДБОП и я бяха прехвърлили като малко звено в Националната полиция. „Ако погледнете каква беше статистиката при приемането на изпълнителната власт 2009 г. – имахме 18 отвличания, 19-ото стана септември 2009 г. и декември беше задържана и осъдена цялата престъпна група. Някой забрави ли или БСП забрави какво се случва с групата „Килърите\", допълни Цветанов. Той заяви, че ГЕРБ е структурирала системата така, че да може да хващат престъпни групи. „Никой обаче не говори по тази тема ,защото те смятат, че там трябва да има бели петна. Някой говори ли за контрабандата и задържаните количества\", посочи председателят на ПГ на ГЕРБ. „Просто искахте да няма смислен дебат, защото няма какво да покажете. Когато говорим за пътна безопасност, по 1080 и 1100 човека загиваха по пътищата на България. Както каза министър Радев 2012 г. стигнахме 600, което означава, че има системен подход\", допълни Цветанов и обърна внимание, че ГЕРБ е дала възможност да бъдат обучени полицаи.", "date": "2018.06.26", "title": "Цветанов: Ще влезем в историята с вот на недоверие, в който няма никакви аргументи!"}
{"url": "http://standartnews.com/balgariya/detsa_na_geroi__fondatsiya_emil_sharkov_sformira_obshtnost_na_detsata_na_zaginali_sluzhiteli_ot_sistemata_na_mvr-373044.html", "text": "През последните 3 години всички инициативи на фондация „Емил Шарков\" са насочени към децата на загинали или инвалидизирани служители от МВР. Разбира се без подкрепата на Министерство на вътрешните работи, голяма част от мащабните събития за децата нямаше да се случат. След редица срещи и разговори с отговорните за децата служители в МВР, фондация „Емил Шарков\" като медиатор между Министерството и децата, в момента има отличен диалог с институцията и подкрепа на повечето предложени активности. Както в. Стандарт вече е писал, през 2016 г. се проведе незабравим детски лагер с много атракции и вълнуващи инициативи за 26 деца в к.к. Св. Константин и Елена. В продължение на седмица, освен на морски емоции, децата се насладиха много други атракциони и преживявания с подготвената от организаторите всекидневна програма. През м. декември 2017 г. се проведе първата по рода си Национална среща „Деца на герои\", която събра семейства на загинали и пострадали достойни български полицаи и пожарникари, загубили живота си при изпълнение на служебния дълг. Националната среща „Деца на герои\" бе организирана от Фондация „Емил Шарков\", посветила дейността си в помощ на деца на загинали служители на МВР, с незаменимата помощ на Министерство на вътрешните работи. „Идеята на срещата беше изграждане на общност, в която децата, споделящи обща съдба, да разчитат на морална и емоционална подкрепа, за да изградят у себе си вярата, че са достойни наследници на своите бащи-герои и могат да се справят успешно в живота, макар и претърпели тежка загуба.\" – сподели Милена Шаркова, съпруга на командоса Емил Шарков, загинал по време на акция. По време на срещата семействата отдадоха почит към паметта на своите бащи и съпрузи и намериха емоционална сила в търсене на начини за преодоляване на житейските изпитания. Бяха излъчени и координатори по областни градове за по-лесна организация на бъдещи събития. Фокус бе поставен и върху талантите и личните търсения на всяко от децата с цел по-нататъшното им развитие и реализация. Думи на подкрепа към семействата отправи заместник-министърът на вътрешните работи Стефан Балабанов. Заедно с децата бе и Надя Обретенова - журналист от Българската национална телевизия, официален медиен партньор на събитието, която представи филма си за опасностите, дебнещи младото поколение в интернет мрежата. От БНТ направиха специална изненада на децата – известния актьор Ивайло Захариев, играещ ролята на полицай в сериала \"Под прикритие\" закри дневната среща с мотивиращо и зареждащо обръщение към децата, които го заобиколиха за снимки и автографи. По-късно вечерта, в подготвената за децата увеселителна програма водещ беше любимия комик Шкумбата, талантливите певци Крисия, Лилия и Владо Димов, шампионът по бийт бокс на България Искрен Дончев – Искрата. Томбола с награди и две специални торти от Happy зарадваха всички в края на вечерта. В момента, в периода 21-28 юни, в гр. Созопол се провежда първият от планираните за два летни лагера 2018 г. за деца на загинали служители от МВР. 37 деца и майки имат възможност да се насладят на слънчевите лъчи и морския бриз, да общуват помежду си и покажат взаимната си подкрепа. Фондация „Емил Шарков\", като инициатор и съорганизатор на лагера, изказва благодарности към МВР за ангажимента да настани децата и техните майки в почивната база на Министерството. База за отдих „Изгрев\", с красивите си градини и детски площадки, предлага отлични и безопасни условия за почивка на малки деца, където те играят необезпокоявани през цялото време, когато не са на плаж, а майките им са спокойни за тяхната сигурност. Градусът на емоциите се вдигна допълнително от еднодневното посещение на групата в аква парк в близост до Созопол, където малки и големи малчугани се гмурнаха в незабравими водни атракционни. Вторият летен лагер за годината, ще се проведе в началото на м. Септември в базата на МВР в гр. Несебър. В него ще се включат по-големите деца, за които организаторите готвят специални изненади. В календара на събитията на фондацията за 2018 г. е й благотворителен футболен турнир „Емил Шарков\", в който се включват полицейски и цивилни отбори. Станалия традиционен  турнир ще се проведе през м. октомври за 4 поредна година и е включен в спортния календар на Спортна академия на МВР.", "date": "2018.06.26", "title": "„Деца на герои“ – Фондация „Емил Шарков“ сформира общност на децата на загинали служители от системата на МВР"}
{"url": "http://standartnews.com/balgariya/naznachiha_nov_shef_na_politsiyata_v_sofiyska_oblast-373013.html", "text": "Старши комисар Николай Спасов е новият ръководител на дирекцията на МВР в Софийска област. Назначението му идва, след като преди две седмици цялото предишно ръководство в областната дирекция бе освободено. Причината - проваленото издирване на избягалия затворник Владимир Пелов, за когото полицията в продължение на повече от месец знаела, че се укрива в Ботевград. В крайна сметка МВР така и не успя да залови Пелов, който в началото на юни бе убит при престрелка в града. Николай Спасов е в системата на МВР от 10 години. Бил е директор на областната дирекция на МВР във Варна, а през 2016 бе преместен като директор в Добрич. През април тази година той бе назначен на новосъздадена длъжност – зам.-началник на \"Криминална полиция\", а два месеца по-късно вече е началник на МВР-София област.", "date": "2018.06.26", "title": "Назначиха нов шеф на полицията в Софийска област"}
{"url": "http://standartnews.com/balgariya/nova_portsiya_dazhd_oranzhev_kod_za_9_oblasti_dnes-372973.html", "text": "През следващото денонощие облачността над страната ще е предимно значителна. Отначало в югоизточните райони, а по-късно през деня - и над останалата част от страната, ще има валежи и гръмотевици. Значителни ще са количествата в следобедните часове в Югоизточна, а през нощта срещу сряда - в Централна България. Има условия и за градушки. Ще духа до умерен вятър от изток-североизток. Оранжев код за дъждове и гръмотевици е обявен за девет области на страната за днес, сочи справка в сайта на НИМХ-БАН. Предупреждението е в сила за областите Габровска, Великотърновска, Пловдивска, Старозагорска, Сливенска, Бургаска, Ямболска, Хасковска и Кърджалийска. Синоптиците прогнозират, че в тези райони ще има интензивни валежи и гръмотевични бури. Валежите ще са значителни, главно след обяд и през нощта срещу сряда. Прогнозата е за очаквани количества дъжд от 30 до 50 л/кв.м, но на места ще са за кратко време. За 15 области на страната пък е обявен жълт код за валежи и гръмотевици за 26 юни, вторник. Предупреждението е в сила за областите Монтанска, Врачанска, Плевенска, Ловешка, София-област, столицата София, Пазарджишка, Смолянска, Русенска, Търговищка, Разградска, Шуменска, Силистренска, Добричка и Варненска. В тези райони също се очакват интензивни валежи и гръмотевични бури. Валежите ще са значителни, главно след обяд и през нощта срещу сряда. Очакваните количества в областите Монтаска, Врачанска и Плевенска са 15-30 литра на квадратен метър, а в останалите области, където е обявен жълт код, 20-30 л/кв.м. Метеоролозите отбелязват, че на места валежите ще са за кратко време. Днес очакваните максимални температури ще са предимно между 22 и 27 градуса, в София - около 22 градуса. По Черноморието ще преобладава облачно време и ще има валежи и гръмотевици. Ще духа умерен до силен вятър от север-североизток. Максималните температури ще са 22-24 градуса, близки до температурата на морската вода. Над планините облачността ще е значителна, ще има валежи и гръмотевична дейност. Значителни ще са явленията в масивите от Централна и Източна България. Ще духа умерен и силен вятър от изток-североизток. Максималната температура на височина 1200 метра ще е около 14, на 2000 метра - около 8 градуса. Сложна ще остане метеорологичната обстановка и в средата на седмицата. Под влияние на преминаващ през Балканите средиземноморски циклон, на много места в нашата страна ще има валежи, главно в югоизточната й половина - и гръмотевични бури. Валежите ще са интензивни и значителни по количество. Температурите ще бъдат доста по-ниски от обичайните - максималните в сряда ще са предимно между 20 и 25 градуса, но в районите с по-интензивни и продължителни валежи ще остават под 20 градуса. През нощта срещу четвъртък и до обяд в Североизточна България валежите ще продължат, докато в останалата част от страната временно ще отслабнат и спрат. Около и след обяд от югозапад отново ще завали, ще се развият и гръмотевични бури. Остава и вероятността за значителни количества валеж, по-голяма - в Западна и Централна България.", "date": "2018.06.26", "title": "Нова порция дъжд, оранжев код за 9 области днес"}
