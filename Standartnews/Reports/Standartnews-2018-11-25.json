{"url": "https://www.standartnews.com/balgariya-politika/borisov-obszhda-s-evroliderite-brekzit-v-bryuksel-378962.html", "text": "Премиерът Бойко Борисов ще участва  в специалното заседание на Европейския съвет за Брекзит, което ще се проведе в неделя в  Брюксел,  съобщиха от правителствената информационна служба. Държавните и правителствени ръководители на страните от съюза ще обсъдят проекта за споразумение за оттегляне на Обединеното кралство от ЕС и проекта за политическа декларация, очертаваща рамката на бъдещите отношения между ЕС от една страна и Великобритания и Северна Ирландия - от друга. Испания обаче отказа да участва в срещата, докато не бъде уреден спорът с Великобритания за съдбата на Гибралтар. Британският премиер Тереза Мей пристигна още днес в белгийската столица, за да води предварителни разговори, защото провал на сделката за Брекзит вероятно ще доведе и до падане на кабинета в Лондон. Дори споразумението да бъде одобрено от евролидерите, Мей трябва да преодолее вътрешната опозиция в собствената си Консервативна партия, както и в британския парламент. Според съобщението от \"Дондуков\" 1 България е доволна от варианта за споразумение, който ще бъде представен за одобрение от евролидерите. \"Проектът на споразумението за оттегляне на Обединеното Кралство от ЕС съответства на интересите на България, тъй като гарантира максимално възможна приемственост и последователност в редица важни за страната ни области.  ой дава възможност за своевременно адаптиране към новия режим на отношения, като гарантира спазването на правата на гражданите, финансовите ни интереси, както и избягването на празнини в отношенията с евентуален негативен ефект върху икономическите, транспортните, социалните, културните, образователните и др. връзки\", пише в съобщението от пресслужбата на кабинета.. ", "date": "2018.11.24", "title": "Борисов обсъжда с евролидерите Брекзит в Брюксел"}
{"url": "https://www.standartnews.com/biznes/nov-megaigrach-s-interes-km-letishche-sofiya-378981.html", "text": "Испанският летищен оператор Aena обмисля да участва в надпреварата за концесията на Летище София. Aena се интересува и от бъдещата концесия на летища в Колумбия и няколко в Куба – Санта Клара, Варадеро и Койо Коко, обяви в интервю за днешния брой на El Pais председателят на компанията Мауриси Лусена, цитиран от investor.bg. За интереса на испанския летищен оператор, който обслужва летището в Барселона и това в британския град Лутън, към концесията на Летище София писа преди няколко седмици испанското издание Expansion. Тогава обаче информацията не бе от официален източник, а от анонимен, който твърди, че държавната испанска компания ще участва в концесията в партньорство с австралийската First State. Стратегията на дружеството предвижда растеж с проекти извън страната. Aena оперира 46 летища в Испания и участва директно и индиректно в мениджмънта на 16 аеропорта в Европа и САЩ, включително и лондонското Luton. По данни на центъра за авиация CAPA, Aena е най-големият летищен оператор в света. До днес единственият кандидат, който официално потвърди своите намерения да участва в тръжната процедура по отдаване на концесията на Летище София, бе британската компания Manchester Airport Group. От компанията коментираха пред медии, че са запознати с търговските условия на концесията, които са „много подобни на тези по други места по света и в Европа“. Според редица медии възможни кандидати за софийското летище са германският оператор Fraport, който участва в управлението на летищата във Варна и Бургас, и френският концерн ADP.  ", "date": "2018.11.24", "title": "Нов мегаиграч с интерес към летище София"}
{"url": "https://www.standartnews.com/sport/yuve-ne-sbrka-u-doma-378995.html", "text": "Шампионът на Италия Ювентус продължи да мачка противниците си. Гранда от Торино удари с 2:0 у дома СПАЛ във двубой от 13-ия кръг. Голямата звезда Кристиано Роналдо бе точен за 1:0 в 29-ата минута, а в 60-ата Марио Манджукич оформи крайния резултат.  Така “Бианконерите” са загубили само 2 точки от началото на първенството и са вече с 37 на върха, а СПАЛ заема 15-о място с 13 точки. Срещата очаквано започна по-добре за домакините. В 9-ата минута бе отменен гол за Ювентус, който може би по-скоро бе автогол на футболист на СПАЛ. Най-вероятно съдийското решение е било продиктувано от това, че хърватският нападател Марио Манджукич е бил в наказателното поле на СПАЛ при изпълнението на аут. \"Старата госпожа\" поведе в 29-ата минута след центриране на Миралем Пиянич отдясно и Кристиано Роналдо с безпощаден шут опъна мрежата зад Гомис. Малко след началото на втората част Дъглас Коща уцели греда с много хубав удар.  В 60-ата минута Марио Манджукич направи резултата 2:0. Сребърният медалист от Мондиал 2018 с Хърватия бе точен с добавка след удар на Дъглас Коща, който стражът Гомис не успя да отрази по най-добрия начин. До края на срещата Роналдо можеше да отбележи отново но Гомис спаси удара на португалеца от далечно разстояние.", "date": "2018.11.24", "title": "Юве не сбърка у дома"}
{"url": "https://www.standartnews.com/mneniya/ria-novosti-idva-yuzhen-potok-layt-378943.html", "text": "След като преди 3 дни руският “Коммерсант” съобщи, че европейското трасе на “Турски поток” ще минава през България, днес сутринта енергийният министър Теменужка Петкова обяви, че сме готови с проекта, който предвижда инвестиция от близо 2,6 милиарда и печалба от 4,3 мииларда лева за 20 години.  Само час  по-късно след участието на министърката в Нова телевизия, най-мощната руска информационна агенция - Риа новости, излезе в обширен анализ, подписан от един от най-добрите си пера - Дмитрий Лекух.  Според него има всички основания българският маршрут да бъде избран за европейския път на руския газ, а Австрия ще затвори “газовият пръстен”. Руският анализатор описва ситуацията с тръбата и  България като акробатичен номер, равнозначен на ситуация, в която  някой, който се е водил във вагон лукс, внезапно слиза от влака, размисля и в последния момент го догонва, за да се качи  в общо купе. Сравнениего е в синхрон с руската държавна позиция, многократно изразена, че България е отстъпила пред външен натиск за Южен поток. Затова и Лекух определя новия път на газа за Европа като “Южен поток лайт” за България.  Според него дори сега България да реши отново да блокира проекта, това няма да е възможно, защото този път той щял да бъде в пълно съответствие с европейското законодателство - ще има синьо гориво и от адриатическия газопровод. А географското положение на Австрия дава възможност да се изградят и подземни хранилища за горивото, за които също настоява отдавна Европа. Руснаците твърдят, че инфраструктурата на “трансбалканския газопровод” е подходяща за проекта в т.нар ривърсен режим. А също така работата по новата свързаност за България, Сърбия, Унгария, Словакия и Австрия също върви по план.  “Така че планираното  за 7 декември  пътуване на  премиера Ципрас в Москва, където той трябваше да защитава гръцкия вариант на маршрута на газа за Европа по-скоро е закъсняло”, твърди в коментара си Риа новости.  Защото  Москва в последните години се интересува най-вече от прагматизъм, казва журналиста. Да не забравяме, че точно този прагматизъм бе в основата на изказването на премиера Борисов на срещата му с Путин през лятото.", "date": "2018.11.24", "title": "Риа новости: Идва \"Южен поток-лайт\""}
{"url": "https://www.standartnews.com/biznes/pestim-tok-s-nyakolko-prosti-stpki-378971.html", "text": "С началото на застудяването, когато отоплителните електроуреди вече се използват активно, ЕНЕРГО-ПРО предлага подбрани съвети за пестене на електроенергия при отоплението.  \r\nИзследвания сочат, че 40% от загубите на енергия в домакинствата се дължат на липсата на подготовка на жилището за зимата. Ето как да съхраним топлината и комфорта в домовете си, като същевременно намалим сметките си за ток: \r\n1. Инспектирайте студените места в жилището си и се погрижете за осигуряване на нужната топлоизолация. На приземните етажи е препоръчителна подова изолация, а на последните етажи – таванна. Външните стени охлаждат в голяма степен помещенията и водят до повишен разход на електроенергия за отопление. \r\n2. Осигурете плътни завеси/щори, за да ограничите ненужното охлаждане и да намалите енергоразхода. \r\n3. Уплътнете всички процепи, отвори за кабели в стените и пространства под вратите, тъй като те понижават температурата с няколко градуса. \r\n4. Проверете уплътненията на прозорците и вратите на помещенията, а при необходимост поставете допълнителна входна врата и няколкокамерен стъклопакет. Тези мерки ще предотвратят загубата на топлина. \r\n5. Проветрявайте за кратко при изключени уреди за отопление, за да не преохладите стаите, както се случва при дълго открехнати прозорци. \r\n6. Настройте термостатите на отоплителните уреди на оптималните 20-22 градуса и внимавайте да са поставени по възможност на средна височина, да не са покрити, да не се нагряват от пряка слънчева светлина и да не са в близост до врата към неотопляемо помещение, за да отчитат точно и да не се включват/изключват ненужно. \r\n7. Намалявайте температурата през нощните часове и когато не сте у дома, за да не генерирате излишни разходи на електроенергия. \r\n8. Всеки от нас отделя топлина, затова в стаите с повече хора, а също и в кухнята, където се използват фурна/котлони, зададената температура на отоплителния уред може да бъде намалена с 2-3 градуса.   \r\n9. Затваряйте вратите към неотоплени помещения, защото студеният въздух охлажда за секунди и дава сигнал на термостата да се включва по-често. \r\n10. Не поставяйте прегради и завеси пред отоплителните уреди, за да не пречите на ефективната им работа. \r\n11. Вентилаторите и абсорбаторите охлаждат помещенията, затова ги изключвайте веднага след като са си свършили работата. \r\nЕНЕРГО-ПРО съветва да не поставяте в близост едно до друго отоплително средство и хладилник, за да не се тушира действието им. Поставяйте оплителните уреди на оптимални за помещенията места - обикновено под прозорците, за максимална ефективност на работата им и намаляване на разходите за електроенергия.", "date": "2018.11.24", "title": "Пестим ток с няколко  прости стъпки"}
{"url": "https://www.standartnews.com/biznes/golyam-rst-na-prikhodite-ot-vinetki-378933.html", "text": "По думите му над 10 000 тежкотоварни автомобила преминават през страната на денонощие и те няма как да не закупят винетка. „По-сложно е с леките автомобили, особено когато на границата се натрупат огромен брой автомобили, както е гастербайтерския трафик за Турция и Близкия изток. През юли и август преминават около 3 млн. автомобила, натрупват се на границата и понякога преминаващите не закупуват винетки”, заяви инж. Атанасов. Това обаче нямало да е възможно с електронната винетка от следващата година, уточни той. „Опциите за закупуване на винетки са разширени, но същевременно и рестриктивните мерки са доста сериозни”, обясни инж. Атанасов. По думите му изненади с цените няма да има. Конкретно за мерките срещу каращите беез винетки през следващата година той коментира: „Тези, които се движат без винетки, в сегашната система на винетните стикери, от Нова година ще срещнат доста рестриктивни мерки. Ние сме дали много опции за закупуване на винетки. Опциите са разширени, за да може да се пътува по републиканската пътна мрежа, но същевременно и рестриктивните мерки са доста сериозни. ", "date": "2018.11.24", "title": "Голям ръст на приходите от винетки"}
{"url": "https://www.standartnews.com/biznes/petkova-gotovi-sme-za-proekt-kato-turski-potok-378929.html", "text": "„Работим за това България да запази своето стратегическо място на газовата карта на Европа”, заяви в предаването „Събуди се” енергийният министър Теменужка Петкова. „Това може да стане, ако предприемем адекватни действия към промените, които се извършват около нас, проектите, които се реализират, и да направим така, че тези големи енергийни проекти да не заобиколят България. До голяма степен това зависи от нас”, допълни Петкова. Целта на правителството, по думите й, е България да има поне 3 различни източника за доставка на природен газ. Петкова коментира и информацията в руски медии, че „Газпром” е взел решение за маршрута на втората тръба от „Турски поток” и той ще минава през България. „Трябва да изчакаме официалната информация от колегите от „Газпром”. Но сме готови за реализацията на един такъв проект”, заяви Петкова. Тя припомни, че темата е била поставена и по време на визитата на премиера Борисов в Москва. Петкова обясни, че предварителните анализи сочат, че инвестицията би била приблизително 2,6 милиарда. „Ако бъде реализиран такъв проект, ще имаме печалба за 20 години над 4,3 милиарда лева. Имаме желание „Турски поток” да носи приходи дълги години\", заяви енергийният министър.", "date": "2018.11.24", "title": "Петкова: Готови сме за проект като „Турски поток”"}
{"url": "https://www.standartnews.com/svyat/slzotvoren-gaz-sreshchu-protestirashchi-v-parizh-378952.html", "text": "Хиляди хора от цялата страна се стекоха в Париж, за да продължат започнатия преди седмица протест срещу високите цени на горивата в страната. Властите опитаха да вземат мерки и организираха блокада на ключови улици и булеварди в центъра на френската столица. Протестиращите обаче опитаха и успяха да пробият кордона и хиляди нахлуха и затвориха \"Шанз Елизе\". Стигна се до сблъсъци, като служителите на реда използваха сила и в действие влязоха сълзотворен газ и водни оръдия.  Протестите стартираха миналия уикенд с участието на над 280 хиляди души в десетки демонстрации из цялата страна. Имаше множество инциденти, като двама души загинаха, а стотици бяха ранени. Ексцесии се очаква да има и днес, като според властите сред протестиращите има и радикали от крайната левица и крайната десница.", "date": "2018.11.24", "title": "Сълзотворен газ срещу протестиращи в Париж"}
{"url": "https://www.standartnews.com/sport/maks-frants-specheli-prvoto-spuskane-za-sezona-378996.html", "text": "Австриецът Макс Франц спечели първото спускане за сезона в Световната купа по ски алпийски дисциплини. На олимпийското трасе в Лейк Луис (Кан) Франц стартира с №1 и до края на състезанието никой не успя да подобри времето му. Втори на 0,28 сек изненадващо се нареди Кристоф Инерхофер (Ит), а трети е неговия сънародник Доминик Парис. За Франц това бе втора победа за Световната купа в кариерата му. Той спечели за първи път през декември 2016 във Вал Гардена (Ит). В неделя алпийците отново ще карат в Лейк Луис, но Супер-Г, което е първо за сезона. По същото време, но в Килингтън (САЩ) се проведе и гигантския слалом при жените. Победата бе за Федерика Бриноне (Ит). Втора остана Рагнхилд Мовинкел (Нор), а трета е Щефани Брунер (Ав). Лидерката за СК Микаела Шифрин (САЩ) остана четвърта.", "date": "2018.11.24", "title": "Макс Франц спечели първото спускане за сезона"}
{"url": "https://www.standartnews.com/svyat/razprskvat-s-gaz-i-vodni-ordiya-protestirashchi-v-parizh-378978.html", "text": "Вторият уикенд с протести на \"жълтите жилетки\" във Франция предизвика хаос и улични безредици из цялата страна, съобщиха световните агенции. Жандармерията в Париж използва сълзотворен газ и водни оръдия, за да разпръсне хората, които са на улицата заради нарастващите цени на горивата и икономическата политика на президента Еманюел Макрон, пише Ройтерс. Протестът е известен като бунт на \"жълти жилетки\" заради отличителното облекло на участниците. Хиляди демонстранти се събраха на централния булевард \"Шанз Елизе\" с намерение да се отправят към Елисейския дворец - официалното седалище на президента, но бяха пресрещнати от полицейските части, които предварително бяха поставили ограждения на няколко места по булеварда. По-рано властите предупредиха, че няма да позволят там да има протест и предложиха на недоволните да се съберат около Айфеловата кула, малко по-далече от центъра.  Някои протестиращи пееха националния химн, а други носеха плакати с лозунги като \"Макрон - оставка\" и \"Макрон - убиец\". Колоната се отправи към Триумфалната арка, но полицейските кордони застанаха на пътя й. Тогава тълпата тръгна обратно към площад \"Конкорд\", където по-рано им беше категорично отказано до проведат митинга си. Полицаите известно време сдържаха протестната колона, но после бяха принудени да я изтласкат към средата на \"Шанз Елизе\", използвайки гранати със сълзотворен газ. Демонстрантите се опитаха да завият по две улици, водещи към Елисейския дворец, но и това не им бе позволено.  Според префектурата до днешните сблъсъци се стигнало заради присъствието в челото на колоната на протестиращите на стотина души от крайната десница, които провокирали пазителите на реда, опитвайки се да съборят огражденията, съобщи Франс прес.  Властите още вчера съобщиха, че днес в центъра на Париж са мобилизирани около 3000 полицаи, които да не допуснат ексцесии. Денис Якоб - генерален секретар на полицейския съюз \"Алтернативна полиция\", каза пред Ройтерс, че само в столицата се очаква да протестират около 30 000 души. \"Знаем, че сред тях са проникнали и ултрадесни, и ултралеви елементи. Може да се очакват и банди от предградията\", добави той.  Вътрешният министър на Франция Кристоф Кастанер заяви вчера, че тези, които стоят зад протестите, трябва \"да поемат отговорност\" и да уведомяват полицията за акциите, както е предвидено по закон.  Близо 80% от французите подкрепят изцяло или част от исканията на недоволните. Очаква се довечера да има нова вълна на ескалация на напрежението и тежки сблъсъци с полицията. От началото на протестите двама души загинаха, а над 600 бяха ранени. Президентът Еманюел Макрон ще отправи предложения към протестиращите идния вторник. \r\n ", "date": "2018.11.24", "title": "Разпръскват с газ и водни  оръдия протестиращи в Париж "}
{"url": "https://www.standartnews.com/kultura/pochina-golyamata-lyubov-na-lili-ivanova-378984.html", "text": "Почина известният композитор Иван Пеев, чиито творчество и живот се свързват с примата на българската естрада Лили Иванова.  Новината съобщи във Фейсбук журналистът Мартин Карбовски. \"Днес на 81 години в София почина изключителният музикант, аранжор и композитор Иван Пеев, посветил живота си на музиката и красотата. Иван Пеев е част от творческия и житейския път на голямата Лили Иванова, която приживе го обяви за любовта на живота си. Иван Пеев е автор на редица песни и аранжименти в поп музиката между които - \"Единствена прошка\", \"Бялата птица\", \"Животът\". Почивай в мир, Ванко!\", написа телевизионният водещ в социалната мрежа и публикува снимка на двамата на младини. Карбовски разказа още: \"Говорих си веднъж с Ванко Пеев за неща, различни от музиката. Той ми каза тогава: \"....радвам се, че ще си отида преди вас... защото не искам да живея на тази територия сред другите племена, всяко от което ще има свои обичаи и свой телевизионен канал...\". В едно от последните си интервюта, след като навърши 81 години, Пеев коментира думите на Лили Иванова, че най-много е обичала него, така:     \r\n\"Щом го е казала... С нея се чуваме от време на време, поддържаме приятелски отношения. Дали ми иска съвети? Тя вече знае предостатъчно, няма нужда от моите съвети. Лили е такъв професионалист, че няма нужда от никого. Тя е жертвала всичко в името на това да пее. И е запазила гласа си феноменално\". \r\n\"Всички мъже сравнявам с Ванко, той беше аристократ\", написа естрадната прима в биографичната си книга \"Истината\". Иван Пеев е роден на 30 април 1937 г. в Горна Оряховица. Завършва Българската държавна консерватория в класа по цигулка на професор Владимир Аврамов, цигулар и пианист. Работи като главен специалист в редакция \"Забавна музика\" на \"Балкантон\" и като музикален редактор в редакция \"Продукция\" на направление \"Забавна музика\" на БНР. Ръководител е на оркестър \"6+1\", който повече от 10 години съпровожда концертите на Лили Иванова. Автор е и на аранжимента и на една от най-популярните български песни - \"Ако си дал\" на Емил Димитров. \r\n  \r\n ", "date": "2018.11.24", "title": "Почина голямата любов на Лили Иванова"}
{"url": "https://www.standartnews.com/svyat/prodadokha-imenieto-na-areta-franklin-300-000-378950.html", "text": "Имението в  , което бе собственост на починалата през август кралица на соул музиката Арета Франклин, бе продадено за 300 хиляди долара, съобщиха ТАСС и Асошиейтед прес. \r\nВ. \"Детройт нюз\" пише, че построеният през 1927 г. триетажен тухлен дом с площ 520 кв.м е купен от пожелал анонимност жител на щата  . Понастоящем цялата принадлежала на Франклин недвижимост в Детройт е разпродадена. Все още не е намерило купувач имението й на стойност 800 хиляди долара в Блумфийлд хилс, недалеч от Детройт. \r\n  \r\nПродаденият за 300 хиляди долара дом се намира в централната част на Детройт, близо до голф-клуб. Имението включва пет спални, шест бани, три камини, гараж за три автомобила и голям двор. Арета Франклин купила дома през 1993 г., но платената тогава за него сума не се съобщава. През 2008 г. певицата за малко щяла да се лиши от имението, тъй като заради грешки на юристи не били своевременно платени данъци за 19 хиляди долара. В края на краищата тя платила данъците.", "date": "2018.11.24", "title": "Продадоха имението на Арета Франклин $300 000"}
{"url": "https://www.standartnews.com/svyat/ispaniya-se-razbra-s-es-za-gibraltar-pri-brekzit-378990.html", "text": "Испания е постигнала споразумение с Европейския съюз за Гибралтар, което дава \"зелена светлина\" за предвидената за утре среща на върха на Евросъюза в Брюксел. Тя трябва да одобри споразумението за Брекзит, договорено от правителството на британския премиер Тереза Мей, съобщи дипломатически източник в Брюксел, цитиран от Ройтерс и БТА. \"Преговорите продължиха през нощта с Испания и с Великобритания. В току-що проведен телефонен разговор председателят на Европейския съвет Доналд Туск и испанският премиер Педро Санчес постигнаха споразумение за Гибралтар. Срещата на върха ще се състои\", каза източникът. Междувременно британското правителство оповести писмо от британския посланик в ЕС Тим Бароу до секретариата на Туск, в което се посочва, че Великобритания няма да изхожда от презумпцията, че евентуален бъдещ търговски договор между нея и ЕС ще се отнася и за Гибралтар, предаде Ройтерс. От Мадрид пък бе съобщено, че в близките часове испанският премиер Педро Санчес ще направи изявление, в което ще изложи постигнатото споразумение. Вчера той заплаши, че няма да отиде в Брюксел и съответно няма да подкрепи споразумението за Брекзит, ако Лондон не потвърди, че бъдещето на анклава ще се решава в разговори между Великобритания и Испания. Мнозина запознати в Брюксел смятат, че този ход на Санчес е бил предназначен главно за вътрешнополитически цели - той е изправен идната седмица пред регионални избори в Андалусия - южната провинция, към която според испанците принадлежи спорният анклав, който от 300 г. представлява британска военноморска база. Британският премиер Тереза Мей заминава днес за Брюксел, за да разговаря довечера с председателя на Европейската комисия Жан-Клод Юнкер и председателя на Европейския съвет Доналд Туск преди утрешната среща на лидерите от ЕС, предаде междувременно ДПА. Мей среща категорична съпротива срещу споразумението за Брекзит както от подкрепящи, така и от противопоставящи се на излизането от ЕС депутати в британския парламент, много от които са от нейната Консервативна партия. Проблемът е предпазният механизъм, на който тя се е съгласила, гарантиращ, че границата между Република Ирландия и Северна Ирландия ще остане отворена. ", "date": "2018.11.24", "title": "Испания се разбра с ЕС за Гибралтар при Брекзит"}
{"url": "https://www.standartnews.com/sport/stoyka-ostana-ss-srebro-ot-svetovnoto-378959.html", "text": "Българката Стойка Петрова спечели сребърен медал на Световното първенство по бокс за жени в Индия. Във финала в категория до 54 килограма Петрова отстъпи пред представителката на Тайпе Ю-Тин Лин с 4:1 съдийски гласа (28:29, 28:29, 28:29, 27:30, 29:28). Това бе един от двата сблъсъка в 10-те категории между първата и втората в схемата, който противопостави европейската на азиатската шампионка. Във финалите участват 8 представителки на Стария континет. За 33-годишната Стойка Петрова това е второ сребро от световно първенство, след като игра финал и на предишния шампионат в Астана през 2016 година. Тя донесе и единственото отличия за страната ни от Индия. Световната вицешампионка и останалите националки се прибират утре (25 ноември) в 13:40 часа с полет на България Еър.", "date": "2018.11.24", "title": "Стойка остана със сребро от световното"}
{"url": "https://www.standartnews.com/sport/sestri-stoevi-sa-na-polufinal-v-glazgou-378958.html", "text": "Европейските шампионки по бадминтон Габриела Стоева и Стефани Стоева се класираха за полуфиналите на двойки на турнира от сериите Супер 100 в Глазгоу (Шотландия) с награден фонд 75 000 долара.  Поставените първи в схемата наши състезателки победиха в четвъртфиналите англичанките  Клоуи Бърч и Лорън Смит с 21:18 и 21:11 за 42 минути. Съпернички на Стоеви в полуфиналите днес ще бъдат французойките Делфин Делрю и Леа Палермо.", "date": "2018.11.24", "title": "Сестри Стоеви са на полуфинал в Глазгоу"}
{"url": "https://www.standartnews.com/sport/aoyama-zakrgli-pobedite-na-10-378966.html", "text": "Даниел Иванов-Аоияма постигна десета победа на ноемврийския турнир по сумо в японския град Фукуока.  В 14-ия кръг на надпреварата българинът, който е с ранг маегашира-12, приложи техниката \"цукитаоши\" и надделя над съперника си Дайеишо, който е маегашира-9. Аоияма има баланс от 10 победи и 4 загуби преди утрешния последен кръг. Лидерът в класирането Такакеишо допусна втора загуба, след като отстъпи пред Такаясу. Двамата са с баланс от 12-2 преди финалните схватки в неделя. На турнира във Фукуока заради контузии не участват тримата велики шампиони - Хакухо, Кисеносато и Какурю.", "date": "2018.11.24", "title": "Аояма закръгли победите на 10"}
{"url": "https://www.standartnews.com/balgariya-obshtestvo/v-madzherito-tseluvat-rtsete-na-stanislava-za-spasenite-pametnitsi-378983.html", "text": "  Внучката на \"враг на народа\" без чувство на мъст и омраза реставрирала и близкия партизански монумент освен войнишкия обелиск с името на дядо й \"Неотдавна ми се наложи да посетя село  Маджерито, родно място на моите деди. И като видях запуснатия войнишки паметник нещо се преобърна в мен\". С тези думи Станислава Авджиева обяснява защо е решила да възстанови занемарения монумент. Липсвал мраморният кръст отгоре, част от надписите и снимките на загиналите били изчегъртани. \"Не знам защо в този момент си спомних думите на големия историк и родолюбец проф. Божидар Димитров, който казваше, че трябва  да имаме памет за всички герои, загинали за Отечеството  казва Станислава. Войнишкият паметник е в парка в центъра на Маджерито. Бил е осветен преди 92 г., точно на Архангелова задушница, когато от векове почитаме и душите на загиналите за родината воини. А в това малко старозагорско селце загиналите във войните са общо 27 души. Повечето младежи на 20-22 години. Неженени, ненарадвали се още на живота. \r\nСред тях е и прадядото на Станислава Стоил Димов. Загинал е в Балканската война. Бил е  ранен при обсадата на Одрин и издъхнал от раните си на 12 май 1913 г. \"Това са всичките подробности, които знаем за смъртта му\", казва с тъга внучката. Родът им обаче дава и още една скъпа жертва на братоубийствената война след кървавия 9 септември 1944 г. \r\nБащата на загиналия при Одрин Стоил, Димо Стоилов е убит без съд и присъда. На 11 октомври вечерта идват няколко представители на новата комунистическа власт, викат го за справка и вече не се връща у дома. Близките му  и до днес не знаят нито къде е убит, нито къде е погребан \"Той не е бил политик, просто един предприемчив земеделец, дори е помагал на партизаните\", недоумяват и днес Станислава и близките защо е бил погубен. За тях той също е жертва на друга война, братоубийствената. \r\n\"Искаше ми се и неговото име да бъде изписано сред загиналите във войните. Затова възстанових войнишкия паметник и в негова памет\", казва с горест внучката му Станислава.  \r\n Цял живот над техния род тегнело клеймото \"врагове на народа\". След демократичните промени Димо Стоилов дори не е бил реабилитиран. Не били намерени никакви документи за смъртта му. В смъртния акт, издаден през 1945 г. били написани две противоречиви причини - хем \"безследно изчезнал\", хем убит. И новите, демократични власти приели, че е убит по лични причини и така не е признат за репресиран. \"Въпреки това нито аз, нито някой в нашия род, някога е изпитвал чувство на омръза и мъст\", признава като ревностна християнка Станислава. \r\nСамата реставрация на войнишкия паметник продължила няколко месеца благодарение на ювелирната работа на реставратора от Пловдив Никола Стоянов. Той го възстановил буквално 1:1, с нова мраморна облицовка и с православния кръст отгоре. \"Изписахме наново имената и допълнихе списъка, защото се оказа, че имаше изпуснати загинали воини\", допълва Станислава. Някои от тях почти нямали наследници в рода, но благодарение на историческите музеи тя е успяла да намери техни снимки. Гордата потомка  е особено доволна, че нейният пример се е оказал заразителен. По инициатива на офицерите и сержантите от резерва и запаса започва постепенна реставрация и възстановяване на всички войнишки паметници в Старозагорска област. \r\n \"Докато получа разрешението от министъра на култура  за реставрацията  беше едно безкрайно ходене по институциите - цяла година чаках  връща се към перипетиите си Станислава. За допълнителната проучвателна работа е трябвало да ходи няколко пъти във Военния архив във Велико Търново. \r\nНационалният институт за паметниците на културата, Военно министерство, Министерство на културата, общината, областната управа - това е дългият път на административните дебри, който е изминала упоритата дама. \"Слава богу имаше и отзивчиви администратори, като областния управител на Стара Загора Гергана Микова, една много дейна жена, която изключително много ми съдейства\", признателна е Станислава. Тя отказва категорично да назове сумата, която е струвала реставрацията на войнишкия паметник. Според нея това въобще не е важно. Като ревностна християнка при всеки благотворителен жест Станислава спазва неписания православен канон - \"че дясната ръка не трябва да знае каква дарява\". \"Ние сме, така да се каже средностатическо българско семейство, без кой знае какви големи доходи\", признава тя. Съпругът и е пенсионер, офицер от резерва, бивш дивизионен лекар на ПВО и ВВС. Бил е на работа в чужбина и оттам са спестили някой лев. Имат и малък семеен бизнес - заведение за бързо хранене в Казанлък. До него пак със собствени средства са изградили малък православен храм \"Вяра, Надежда и Любов\", който е гордостта на фамилията. Помагали са и на деца в неравностойно положение.  \r\n\"Не е необходимо да си супербогат, познавам много заможни хора, които една стотинка не дават за благотворителност\", казва с недоумение Станислава. Според нея не е важно какво даряваш, а как до даваш, насила или от сърце.  \r\n Тя все още не може да забрави денят на освещаването на войнишкия паметник. Осветили го пак на Архангеловден, както преди 92 г.\"Беше работен ден, но цялото село се беше събрало. Близки на загинилате от други селища също бяха дошли. Воини от Старозагорската 2-ра лека пехотна бригада с духов оркестър също уважиха тържеството\", разказва Станислава. Над смълчаното множество прозвучали прочувствени стихове на старозагорския актьор Ивелин Керанов за дедите-герои: \r\n  \"Ако гробът ме погълне, вечна слава ще покълне, внуците в молитва свята ще ни шепнат имената..\" Панихида отслужил старозагорският митрополит Киприан. Всичко било наистина много, много тържествено. Като за герои, дали живота си за Отечеството. \"Хората от Маджерито плакаха и ми целуваха ми ръцете като на светица\", припомня си просълзена Станислава.  \r\n До войнишкия паметник имало монумент на двама партизани от Маджерито, също в окаяно състояние. И Станисилава помолила реставратора да възстанови и него. \"Това също е памет, те също са дали живота си, макар и за друг идеал\", казва внучката на \"народния враг\" Димо Стоилов.  Още повече, че по исторически сведения се оказало, че двамата партизани са загинали като войници в Отечествената война.  \r\n Ако политиците ни след 10 ноември 1989 г.имаха памет за миналото като като тази горда и състрадателна потомка Станислава Авджиева, на много места в България,  щеше отдавна да има общи паметници  - на убитите антифашисти, и на жертвите на тоталитаризма. Като в една Испания, където убитите в Гражданската война франкисти  и фалангисти са погребани и  почиват заедно в Долиината на смъртта край Мадрид. \r\n  Станислава и съпругът и живеят постоянно в Стара Загора, но имат жилище и в София и отвреме-навреме отсядат и тук. Наясно са какво се случва и в двата града. \"Не участваме в протестите и не ги одобряваме\", включва актуалната тема в разговора ни Авджиева. Според нея яростното политическо противопоставяне е пагубно за развитието на България. Тя никога не е членувала в партия и може би затова смята, всички политически сили заедно трябва да работят за просперитета на страната. \"Голяма коалиция между двете най-големи партии у нас - ГЕРБ и БСП, е най-добрият модел за управление, убедена е Станислава Авджиева. И сочи за пример най-богатата европейска държава - Германия, в която християндемократи и социалдемокрити управляваха няколко мандата зедно. Матей Бонев", "date": "2018.11.24", "title": "В  Маджерито целуват ръцете на Станислава за спасените паметници"}
{"url": "https://www.standartnews.com/sport/septemvri-obrna-cherno-more-ot-01-378965.html", "text": "\"Септември\" победи с 2:1 \"Черно море\" в среща от 16-ия кръг в Първа лига.  С този успех столичани събраха актив от 10 точки, но продължават да заемат 13-та позиция. Варненци са 8-ми с 21 пункта.   Първото полувреме не предложи почти нищо интересно пред една от двете врати. В началото на срещата Борис Галчев на два пъти се опита да се разпише в мрежата на Макенджиев от фаул.   В 55-ата минута резултата бе открит след груба грешка на Иван Арсов. Младият защитник позволи на Георги Илиев да му отнеме топката в наказателното поле, след което опитният футболист намери Жоржиньо на празна врата и той намери целта.   Отговорът на домакините дойде след 10 минути, когато Борис Галчев изравни резултата. Капитанът на Септември се разписа от пряк свободен удар.   Развръзката дойде в 81-ата минута, когато Ишмаел Байду се разписа след голяма доза късмет. До края на срещата момчетата на Христо Арангелов можеха да вкарат и трети гол, но бяха отказани от Благой Макенджиев.   състави   Септември: Янко Георгиев, Александру Бенга, Асен Чандъров, Георги Русев (55-Здравко Димитров), Дарко Глишик, Иван Стоянов, Ишмаел Байду, Борис Галчев, Крис Гади (89-Мирослав Будинов), Фабиано Алвеш (64-Иван Тилев), Иван Арсов  Черно море: Благой Макенджиев, Мaртин Костадинов, Мирослав Енчев, Виктор Генев, Юго Кононго, Аристоте Фунду (69-Дани Кики), Васил Панайотов, Георги Илиев, Петър Витанов (86-Лъчезар Йорданов), Мехди Фенуш (73-Радослав Василев), Жоржиньо                                Футболистите на Септември победиха с 2:1 Черно море в мач от 16-ия кръг на Първа лига. С този успех столичани събраха актив от 10 точки, но продължават да заемат 13-та позиция. Варненци са 8-ми с 21 пункта. Първото полувреме не предложи почти нищо интересно пред една от двете врати. В началото на срещата Борис Галчев на два пъти се опита да се разпише в мрежата на Макенджиев от фаул. В 55-ата минута резултата бе открит след груба грешка на Иван Арсов. Младият защитник позволи на Георги Илиев да му отнеме топката в наказателното поле, след което опитният футболист намери Жоржиньо на празна врата и той намери целта.  Отговорът на домакините дойде след 10 минути, когато Борис Галчев изравни резултата. Капитанът на Септември се разписа от пряк свободен удар. Развръзката дойде в 81-ата минута, когато Ишмаел Байду се разписа след голяма доза късмет. До края на срещата момчетата на Христо Арангелов можеха да вкарат и трети гол, но бяха отказани от Благой Макенджиев. Фото Спортал", "date": "2018.11.24", "title": "Септември обърна Черно море от 0:1"}
{"url": "https://www.standartnews.com/svyat/srelba-vv-florida-s-ubiti-i-raneni-378918.html", "text": "Стрелба е открита тази нощ в близост до магазин в американски град Браунсвил, Флорида. Двама души са убити, а други двама - ранени. Това съобщи Маями Хералд, цитиран от БГНЕС. Полицията в Маями съобщава, че изстрелите са били отправени към малка тълпа до „Хийт Фуд Март“ на 27-мо авеню. Магазинът се намира в близост до жилищен комплекс. Ранените са хоспитализирани. Полицията започна разследване на случая. Няма информация за задържани.", "date": "2018.11.24", "title": "Срелба във Флорида с убити и ранени"}
{"url": "https://www.standartnews.com/svyat/bundestaga-odobri-rekorden-byudzhet-za-2019-a-378945.html", "text": "Германският Бундестаг одобри рекорден бюджет за 2019 година. Той предвижда 13 милиарда евро повече спрямо 2018-а за разходи, или общо над 356 милиарда евро. Правителството планира да се справи без нетни заеми за шеста поредна година. Бюджетът беше одобрен с 366 гласа „за“, 284 „против“ и 0 въздържали се. Той предвижда повече пари за социално подпомагане, семействата, отбраната и помощта за развитие. Семействата ще получават с 10 евро повече под формата на детски надбавки спрямо сегашните около 200 евро месечно. Като компенсация за инфлацията са предвидени и промени в подоходното облагане. Анулира се данък, с премахването на който обаче ще се регистрира спад в данъчните приходи от 10 милиарда евро. Най-голямата сума от бюджета - над 145 милиарда евро, е отпусната за труд и социалния сектор, основно под формата на пенсии. От партията „Свободни демократи“ определиха предвидените пари за социални разходи като твърди високи.", "date": "2018.11.24", "title": "Бундестага одобри рекорден бюджет за 2019-а"}
{"url": "https://www.standartnews.com/svyat/gnevni-frantsuzi-zatvorikha-shanz-elize-378948.html", "text": "Нови сблъсъци с полицията белязаха днешните социални протести във Франция. Столицата Париж се превърна в централна точка на тръгналото от високите цени на горивата недоволство на „Жълтите жилетки”, което вече има куп искания по най-различни теми. Хиляди успяха да блокират „Шанз Елизе”, като полицията използва сила и сълзотворен газ, за да освободи ключовия булевард. Огромен периметър в центъра на Париж е отцепен. Очаква се напрежението да ескалира тази вечер. Силите на реда са на мнение, че в редиците на „Жълтите жилетки” има радикали от крайната левица и крайната десница. Снимка: EPA Близо 80 процента от французите подкрепят изцяло или част от исканията на недоволните. Снимка: Reuters От началото на протестите 2 души загинаха, над 600 бяха ранени. Президентът Еманюел Макрон ще отправи предложения към протестиращите идния вторник.", "date": "2018.11.24", "title": "Гневни французи затвориха „Шанз Елизе”"}
{"url": "https://www.standartnews.com/sport/khamiltn-nay-brz-v-tretata-trenirovka-378968.html", "text": "Световният шампион Люис Хамилтън завъртя най-добра обиколка във третата свободна тренировка преди Гран при на Абу Даби от Формула 1. Пилотът на Мерцедес финишира с време 1:37.176 минути. Втори и трети останаха представителите на Ферари - Кими Райконен и Себастиан Фетел. Те изостанаха съответно на 0.288 и 0.411 секунди. Челната шестица допълват още Макс Ферстапен от Ред Бул, Валтери Ботас Мерцедес и Даниел Рикардо Ред Бул.", "date": "2018.11.24", "title": "Хамилтън най-бърз в третата тренировка"}
{"url": "https://www.standartnews.com/sport/solari-s-prva-zaguba-v-real-378973.html", "text": "Сантяго Солари записа първа загуба начело на гранда Реал Мадрид. Еврошампионът падна с 0:3 при гостуването си на Ейбар в мач от 13-ия кръг на Ла Лига. До този мач тимът от Мадрид имаше 4 поредни победи под ръководството на Солари и голова разлика от 15:2. Головете за победителите вкараха Гонсало Ескаланте, Серхи Енрич и Кике Гарсия. Силните изяви на  Тибо Куртоа на вратата на Реал спасиха тима от разгром. Успехът е първи за Ейбар над Реал Мадрид. До сега баските имаха 7 поражение и 1 равенство като гост, като на своя стадион \"Ипуруа\" Ейбар имаше само загуби от гранда. В игра за Реал бе и Серхио Рамос, който 24 мача по-рано бе набеден, че е взимал допинг за финала с Ювентус в Шампионската лига през 2017-а. Капитанът на тима обаче не успя да помогне с нищо срещу Ейбар. След 13 кръга Реал има 20 и голова разлика 20:19. Ейбар пък вече има 18 точки и се изкачи до седмото място.", "date": "2018.11.24", "title": "Солари с първа загуба в Реал"}
{"url": "https://www.standartnews.com/sport/pogba-iska-da-se-vrne-v-yuve-378970.html", "text": "Интер възнамерява да се включи в битката за халфа на Манчестър Юнайтед Пол Погба, съобщават италиански медии. Фаворит за подписа на французина е Ювентус. Според \"Tuttosport\", идеята да бъде привлече Погба на Джузепе Марота, който напусна поста генерален директор на \"Ювентус\" и скоро ще трябва да подпише договор с Интер.  Манчестър Юнайтед би искал да вземе от Интер полузащитникът Иван Перишич и защитникът Милан Шкриняр. Ако те бъдат включени в сделката, това ще бъде сериозен аргумент в полза на \"синьо-черните\" от Милано. В същото време самият французин вече е заявил, че счита Торино за негов дом. Погба обяви желанието си да се върне в Ювентус. Този сезон 25-годишният полузащитник записа 15 мача за Манчестър Юнайтед и вкара 5 гола и направи 4 асистенции.", "date": "2018.11.24", "title": "Погба иска да се върне в Юве"}
{"url": "https://www.standartnews.com/sport/plamen-konstantinov-ss-seriozen-test-378972.html", "text": "Воденият от Пламен Константинов клуб Локомотив (Новосибирск) приема утре Динамо (Москва) \r\nв дербито на 6-ия кръг на Суперлигата на Русия. Играчите на Гибона записаха 5 победи от 5 мача в шампионата на Русия и заедно с шампиона Зенит (Казан) и Факел (Новий Уренгой) са един от трите тима, които не познават загубата. \r\nБитката с Динамо е и пряк двубой за отличията. Московчани много често са създавали сериозни проблеми на Локомотив дори и в Новосибирск. През този сезон Пламен Константинов привлече в Локо полският разпределител Фабиан Джизга, който се справя повече от отлично, но утре срещу Динамо ще е и първия сериозен тест за тима от Новосибирск. Сръбският посрещач Марко Ивович също се включи добре за “железничарите”, както и диагоналът Константин Бакун.  \r\nМосковският гранд Динамо, който вече допусна 3 загуби от началото на сезона,  запази голяма част от отбора от миналата година, с който завоюва третото място в първенството. В отбора от този сезон се завърна от Белогорие (Белгород) клубната легенда и олимпийски шампион Сергей Гранкин, който веднага сложи капитанската лента. Динамо привлече и руския национал Илия Власов от Факел (Новий Уренгой). Посрещачите Юрий Бережко, Дик Коой и Александър Маркин винаги могат да покажат високата си класа.", "date": "2018.11.24", "title": "Пламен Константинов със сериозен тест"}
{"url": "https://www.standartnews.com/sport/yasni-sa-stpkite-za-balkanskata-kandidatura-za-mondial-2030-378976.html", "text": "Министърът на младежта и спорта Красен Кралев, министърът на младежта и спорта на Сърбия Ваня Удовичич, министърът на младежта и спорта на Румъния Богдан Константин Матей и заместник-министърът на спорта на Гърция Георгос Василиадис проведоха официална работна среща късно снощи относно общата кандидатура за домакинство на Световното първенство по футбол през 2030 година. По време на разговорите бяха договорени конкретни стъпки между България, Сърбия, Румъния и Гърция, чрез които да се направи ясен анализ за състоянието на футболната и цялостната инфраструктура в четирите страни и да се набележат мерки за покриване на изискванията на ФИФА за домакинство на големия спортен форум. В срещата участваха и първият вицепрезидент на Българския футболен съюз (БФС) Йордан Лечков, секретарят на Сръбската футболна асоциация Йован Шурбатович, Радо Шабан  - секретар на Румънската футболна федерация и генералният секретар на Гръцката футболна федерация Алексaндрос Дедес. След заявената политическа воля от страна на правителствата на четирите държави, представителите на футболните асоциации изказаха своето експертно мнение. Йован Шурбатович изказа  подкрепа към общата кандидатура, но подчерта, че е нужна сериозна инвестиция от четирите страни за изграждане на необходимата спортна инфраструктура, на хотели, летища и магистрали. По думите му, в момента стадионите не отговарят на изискванията на ФИФА, с изключение на един стадион в Румъния.  “Важно е да се разбере, че в този случай финансовите средства не са просто харчене на пари, а инвестиции, които ще дадат огромен икономически импулс в региона. Вероятно някои хора в нашите страни ще кажат, че е по-популярно да се инвестира в болници, а не в стадиони, но инвестициите в изграждане на пътища, летища и спортна инфраструктура води до огромни печалби за всяка страна”, заяви секретарят на Сръбската футболна асоциация. По думите му, калкулацията за печалбата за съвместното домакинство през 2026 г. на САЩ, Мексико и Канада показва, че се очаква разходите за държавите да бъдат в размер на около 3 млрд. щатски долара, а приходите им - 14 млрд.Всички присъстващи на срещата се обединиха около мнението, че е важно да се правят многофункционални футболни стадиони, които да имат опция да се превърнат в центрове в бизнес зоните, а не да останат като паметници - както се случи със стадионите в Бразилия и Русия и след Олимпиадата в Гърция. За 48 участници в Световното първенство по футбол са нужни 16 стадиона с капацитет минимум 40 000 души. Необходими са два стадиона с капаците 60 000 души. И един стадион, който да се използва за откриване и закриване на Мондиала – с капацитет 80 000 души. Радо Шабан, секретар на Румънската футболна федерация, подчерта, че кандидатурата ни е важна за развитието на региона. По негово предложение бе прието четирите страни първоначално да разгледат подробно работния план на Канада, САЩ и Мексико за домакинството на Световното по футбол през 2026 година, тъй като финалните изисквания за Мондиал 2030 ще бъдат изготвени от ФИФА не по-рано от 2020 г. Йордан Лечков коментира, че най-важното е, че има заявена политическа воля за реализиране на проекта. По думите му, БФС подкрепя общата ни кандидатура за домакинството на 100%.  “Трябва да анализираме внимателно изискванията на ФИФА към инфраструктурата и да започнем да работим веднага за подобряването на условията в страните ни”, каза той. Първият вицепрезидент на БФС коментира, че Футболният съюз работи добре с българското правителство и затова е оптимист, че ще направим успешна кандидатура.   • По време на срещата бяха направени следните изводи: 1.Общата кандидатура на България, Сърбия, Гърция и Румъния за кандидатстване за домакинство на Мондиал 2030 г. има категорична политическа подкрепа от четирите държави 2. Общата кандидатура има категоричната подкрепа на футболните асоциации на България, Сърбия, Гърция и Румъния 3.Четирите страни ясно осъзнават, че футболната им инфраструктура в момента не отговаря на критериите на ФИФА за домакинство на Световно първенство по футбол, но с общи инвестиции може да се постигне необходимата инфраструктура 4.Примерите от останалите държави-домакини на световни първенства по футбол показват, че проектът може да донесе огромни доходи на страните – в пъти по-високи от разходите им 5.Общата кандидатура е сериозен политически знак за всички балкански държави, за Европа и света • Бяха конкретизирани срокове за четирите държави до края на 2018 г., в които да се изработи анализ: -До 22.12.2018 г. България, Сърбия, Гърция и Румъния трябва да направят анализ с каква футболна и цялостна инфраструктура разполага всяка държава -На 2-3 декември в Дъблин ще се проведе жребий за европейските квалификации с участието на ръководството на УЕФА и на футболните асоциации – там федерациите на България, Сърбия, Румъния и Гърция ще проведат работна среща. След това ще изготвят доклад с критериите на ФИФА към страните към този момент в срок от 10 дни - На следващата среща на спортните министри на четирите страни, която се предвижда да се проведе в Солун на 19-ти декември трябва да се изработи общ доклад, който да се предостави на премиерите на България, Сърбия, Румъния и Гърция -Четиримата министър-председатели трябва да разполагат с докладите на футболните асоциации и на спортните министри, за да ги обсъдят на Срещата на върха в Брюксел, която ще се проведе между 21-23.12", "date": "2018.11.24", "title": "Ясни са стъпките за Балканската кандидатура за Мондиал 2030"}
{"url": "https://www.standartnews.com/mneniya-komentar/simonav-gimnastikata-nyama-biznes-a-adrenalin-bez-koyto-ne-moga-378979.html", "text": "  През последните три десетилетия в България бизнес започнаха десетки хиляди фирми. Някои просъществуваха известно време и изчезнаха, но други преживяха хиперинфлация и кризи и продължават да се развиват успешно. В същото време някои \"национални\" спортове, които направиха България известна по света, залиняха и потънаха в забвение, докато други продължават да развяват най-високо родния трибагреник над почетната стълбичка. Каква е тайната за успеха за едните и другите? Това ще се опитаме да разберем от представители на успешни компании и спортове. Ще потърсим и причините за творческото дълголетие на обществено известни личности. Ще поднесем всички тях пред читателите на \"Стандарт\" в интервюта под рубриката \"Пътят към успеха\". Днес представяме Симона Пейчева, световна и европейска шампионка по художествена гимнастика, сега водеща на тв предаване и собственик на спортен клуб по художествена гимнастика \"Сиви спорт“. \r\n- Истината е, че през последните 2-3 години на състезателната си кариера бях категорична, че свърша ли с гимнастиката - никога няма да се върна отново на подиума. \r\n- Не става въпрос само за тежко във физически или психически смисъл, а за едно насъбрало се през годините напрежение. И става така, че човек си е поставил някаква крайна цел, както при мене се случи - олимпиадата в Пекин, и просто иска да приключи и да изхвърли вън от себе си цялото това напрежение. При мен махането от залата през първите, може би 3-4 месеца, доведоха до едно пречистване, след което в един момент вече започна толкова много да ми липсва, че просто не можех да си представя живота далече от гимнастиката. Може би ми е трябвала една почивка, която знам, че си я давам самата аз, а не треньорът и федерацията, след която има срок за връщане и т.н. ? \r\n- Да, когато човек психически е под постоянния натиска на много \"трябва\", наредени едно след друго, наистина живее в постоянно напрежение, за да е в кондиция. А когато тези бариери паднат, желанието да се върнеш отново като че ли се проявява дори още по-силно. При мене обаче така се случи, че по-малко от месец, след като прекратих състезателната си кариера, забременях, и  и се върнах да се занимавам като треньор. Пак по това време направих и първите си стъпки в журналистиката и започнах да участвам и в танцувални формати по телевизията. Така че се оказа, че аз, която исках да избягам от огромното напрежение, сама започнах едновременно толкова много неща, които да ми дават адреналина, на който бях свикнала. И така малко по малко си напаснах ангажиментите в клуба, в телевизията, в изявите и си ги наредих като приоритети. \r\n- Абсолютно категорично - в гимнастиката бизнес няма! Тя никога не е била и едва ли някога ще стане комерсиален спорт. По-скоро смея да твърдя като човек, който толкова години, желание и усилия е дал на спорта и е стигнал до най-високите върхове, което няма как да стане, ако не го е правил от сърце, в един момент осъзнава, че не може ей така, с лека ръка, да зачеркне всичко това. Основах клуба и тренирам деца защото самата аз имам нужда това, което съм научила и изградила в себе си като спортист през своята кариера, да го предам на следващите поколения. А иначе често попадам на родители, които трудно успяват да платят месечната такса на децата си, искат отсрочка и пр. Така че художествената гимнастика не е спорт, който може да се съчетае с думата \"бизнес\". Освен това, знаете, в другите спортове тренират по 2-3 часа на ден, докато при нас е съвсем друго. Първо - децата влизат в залата на 3-4 годишна възраст, и второ, тренировките са между 8 и 12 часа на ден! Сам разбирате - да учиш едно толкова малко дете на дисциплина,  е изключително непостижимо за останалите хора. Често дори и с родителите им имаме проблеми в това отношение, защото и те не го разбират. \r\n- Как успявате, лично ли тренирате децата ? \r\n- В днешно време, знаете, всичко е електроника и технологии и децата във всяка секунда живеят с телефоните и често ги мързи да се раздвижат. Когато бях малка децата се избираха за художествената гимнастика по ген - гледаха се дори родителите, по качества и пр., докато аз специално в моя клуб няма дете, което да съм върнала, въпреки че понякога идват и по-пухкавки дечица. Когато едно дете има желание, не трябва да бъде отблъснато. \r\nОсвен това смятам, че не всяко дете, което влезе в залата, задължително трябва да стане шампион. В крайна сметка спортът е и за здраве! А и в нашия спорт понякога точно от тези деца, от които не очакваш, излиза нещо много качествено. \r\nЗа това съдя дори по себе си, тъй като до 13-годишна възраст ми казваха, че нямам шампионски заложби и че дори не съм за този спорт, тъй като съм по-ниска и пр. \r\n- Навярно сте ги опровергали на инат? \r\n- Да, инатът е страшно нещо! (Смее се.)  \r\n- Вие имате един клуб и не мислите да разширявате дейността си? \r\n- Напротив, мисля, колкото и трудно да е това. В София водим тренировки на две места - в зала \"Универсиада\" и в мол \"Парадайс\". Отделно работя на място в шест детски градини - за родителите това е много удобно, тъй като не се налага да водят и взимат децата в неудобно или лошо време, голям трафик и пр. \r\nСамата аз знам колко е трудно да стикова всичко човек - работа, ангажименти, деца, и да успява с всичко в тези големи задръствания. Именно затова всичко, което може да ми спести дори само няколко минути, за мене е огромно облекчение и го приемам веднага. Затова бих искала да разкажа с благодарност нещо, което наистина ми пести много време. В едно такова забързано ежедневие, в което  всеки тича нанякъде и се бори за секундата  а аз непрекъснато пътувам в чужбина, имам ангажименти с децата и пр., цялото това редене по опашки, попълване на платежни за внасяне или теглене на пари за клуба, а ние като спортен клуб работим и с бюджетни средства, адски много ме изнервяше. Всичкото това разнасяне на документи и печати, правене на копия и пр. направо ме убиваше, и то всеки месец - N на брой пъти. И тогава казах на един познат, който е наясно с банковата сфера: \"Моля те, намери ми такава банка, с която през телефона да мога да тегля, плащам и всичко останало, в който и край на света да съм\". Казах му и че искам банка със служители, на които когато и да се обадя, веднага да ми реагират. Примерно трябва спешно да се плати някой лагер на децата и пр. И този мой познат ме насочи към клона на Банка Пиреос в жк \"Младост\". Отидох там, запознаха ме с управителската му г-жа Нина Стефанова, казах й какво искам и за голяма моя изненада, тя откликна на всичките ми желания. Така и до ден днешен каквото и да стане - аз съм спокойна по отношения на онлайн банкирането! Неотдавна покрай всичките си многобройни пътувания бях забравила да платя таксата за участие на децата от клуба в държавното състезание. Влизам на тв предаване и получавам съобщение от мейла на федерацията: \"До края на работния ден трябва да преведете парите, в противен случай вашият клуб няма да участва...!\" И аз, вече със слушалки и с микрофон за водене на предаване, просто си взех телефона, като от бързане дори си блокирах сметката, обадих се на г-жа Стефанова, помолих да ми я отблокират и си преведох парите. И всичкото това - точно за 5 минути! Така че мога с огромна благодарност да заявя, че откакто ползвам онлайн услугите на Банка Пиреос - вече нямам никакви банкови проблеми. Докато в предишната си банка трябваше да ходя в офиса, да подписвам маса документи, за което губех страшно много изключително ценно време! \r\n- Какви са перспективите за развитие на художествената гимнастика у нас? Вижда се, че за разлика от други спортове, в които България беше на и дори над световното равнище, като вдигането на тежести например, вашият спорт все още ни радва със спечелени медали. \r\n- Истината е, че ние сме един от малкото спортове с традиции, които през последните години не предадохме славата на България. Вярно е, че имаше някакъв спад в ансамбъла ни при смяната на поколенията между 2008-а и 2013-а, но след това наистина се радваме на възраждането на този спорт у нас, защото не само, че сме сред световния елит, но специално ансамбълът ни дори печели и златните медали.  Така че перспективите пред нас са светли! - Защо не избрахте като други ваши колежки да тренирате деца в чужбина, знаете, че наши треньорки създадоха цели школи в страни като Италия, Испания и др., а останахте у нас? \r\n- Аз също много пътувам в чужбина, за да тренирам чуждестранни гимнастички. Въпросът е, че аз съм избрала този начин - да пътувам, да правя нови съчетания и хореографии за конкретни състезателки и да ги тренирам за определено време, примерно 2-3 седмици или месец, а не да живея постоянно в чужбина. Просто чувствам, че не бих могла да живея по-дълго време в чужбина. Освен това съм свикнала на изключително динамичен начин на живот, който единствено тук, в България го намирам! Може да звучи комично, но е абсолютно вярно! Дори когато тренирам състезателки в чужбина и съм в залата там по 10-12 часа - аз просто си почивам. Докато у нас аз съм свикнала винаги да правя по няколко неща наведнъж, да тичам. Не се чувствам добре, когато правя само едно нещо - трябва да правя няколко неща! \r\n- Явно някакъв нов вид супер активна почивка! \r\n- Да. Освен това журналистиката ми е втората сбъдната мечта, така че не искам да се разделям и с работата си в телевизията, където също се чувствам в свои води, просто отлично! Белчо Цанев", "date": "2018.11.24", "title": "Симона:В гимнастиката няма бизнес, а  адреналин, без който не мога "}
{"url": "https://www.standartnews.com/sport/tsska-sofiya-udari-dunav-v-ruse-378985.html", "text": "Отборът на ЦСКА-София надделя с 2:0 над Дунав в Русе. Играчите на Нестор Ел Маестро надделяха с попадения на Мауридес и Едвин Джеси. Първото полувреме на Градския стадион в Русе протече доста равностойно, въпреки че по-чистите голови положения се разкриха за домакините. Противно на логиката обаче, именно ЦСКА-София бе тимът, който успя да реализира. В 5-ата минута на двубоя русенци имаха две възможности да открият резултата, но Ахмед Ахмедов и Борислав Балджийски не съумяха да стрелят към вратата на Черниаускас. Следващите положения отново бяха за „драконите“. Божидар Васев се понесе по левия фланг и центрира добре към Ахмедов, който бе оставен абсолютно сам и от точката на дузпата стреля, но доста неточно. Първият удар към вратата на домакините дойде едва в 33-ата минута. Жоржиньо пробва да затрудни стража на Дунав, но с глава не успя да намери рамката на вратата. Това обаче успя да стори Мауридес. Бразилецът откри резултата в 40-ата минута, когато получи отличен пас от Тиаго Родригес. С отлично центриране от фаул Тиаго намери Мауридес, а за него не представляваше трудност да насочи коженото кълбо във вратата за 1:0. Това бе девети гол за нападателя в Първа лига за ЦСКА-София през сезона. През втората част ситуацията на терена коренно се промени, като играчите на Нестор Ел Маестро видимо вдигнаха оборотите, а резултатите не закъсняха. ЦСКА-София започна много силно второто полувреме и само две минути след подновяването на играта, „червените“ успяха да вкарат и втори гол. Той бе дело на Едвин Джеси след асистенция на голмайстора Мауридес. Джеси получи топката на границата на накзателното поле отдясно, финтира бранител на домакините и с много прецизен удар с левия крак успя да прати коженото кълбо в далечния ъгъл на вратата. Стражът на домакините Антонов успя да докосне топката, но не и да я отклони, за да не влезе в мрежата. Това попадение пречупи играчите на Дунав и те започнаха да играят още по-лошо. Ситуациите пред вратата им започнаха да се редят една след друга. Едвин Джеси, Мауридес и Николай Бодуров имаха прекрасни възможности, но в крайна сметка късметът бе на страната на домакините и резултатът се запази непроменен до края. Така столичани записаха своята 12-та победа в елита от началото на сезона и се изравниха по точки с лидера Лудогорец, който по-късно днес се изправя срещу Локомотив Пловдив.", "date": "2018.11.24", "title": "ЦСКА-София удари Дунав в Русе"}
{"url": "https://www.standartnews.com/svyat/pusnakha-avtobusi-spetsialno-za-zheni-378921.html", "text": "Преди седмица в столицата на Папуа Нова Гвинея – Порт Морсби, се състоя Азиатско–тихоокеанския форум за икономическо сътрудничество. Пристигнаха хиляди делегати, сред които президенти и премиери. В същото време местните хора излизат всеки ден по улиците на града със страх. Порт Морсби е едно от най-опасните места за живеене извън конфликтните зони. Престъпленията варират – от кражби на чанти до намушквания с нож. Много от тях изобщо не се съобщават в полицията. За жените е особено опасно, твърдят международни организации: повечето жителки на Папуа Нова Гвинея са преживели посегателство над личността поне веднъж – престъпление или унижение на база пол. Една група се надява да промени това – те обучават жени за шофьори на автобуси и кондуктори. Първоначално, през 2012 г., фондацията пуснала два безплатни автобуса. В момента вече оперира 10 и работи с женската организация на ООН за безопасност в обществения транспорт. Не липсват проблеми – мъжете шофьори твърдят, че инициативата им краде клиентите. Снимка: bTV „Смисълът на специализираните автобуси е жените и момичетата да чувстват сигурност в обществения транспорт. В повечето случаи никой не се намесва, когато ги подлагат на унижения и насилие в автобусите и по спирките”, коментира доброволецът към ООН Каипи Ила. В момента пътниците плащат 30 американски цента за превоза, независимо от разстоянието. А от 2017 г. насам са били направени 230 хиляди пътувания със специализираните автобуси. За съжаление и в България статистиката по отношение на насилието над жени е ужасяваща. По данни на Български фонд за жените, на всеки 2 седмици у нас убиват по една българка. Такава е равносметката в навечерието на Международния ден срещу насилието над жени, който е утре.", "date": "2018.11.24", "title": "Пуснаха автобуси специално за жени"}
{"url": "https://www.standartnews.com/svyat/zatvaryat-ayfelovata-kula-zaradi-protest-378928.html", "text": "Айфеловата кула ще бъде затворена за посетители в събота във връзка с предстоящата демонстрация на \"Жълтите жилетки\" в Париж, съобщават на нейната официална страница в Twitter. \"Поради демонстрациите, които ще се проведат на Марсово поле, кулата ще бъда затворена за посещения в събота, 24 ноември\", се казва в изявлението. В събота, на няколко места в Париж, французите, които протестират срещу покачването на цените на бензина, както и увеличаването на данъците, ще проведат масови демонстрации. Очаква се в града да пристигнат 30 000 души. Както по-рано през деня съобщи парижката префектура, безопасността по улиците в събота ще бъде осигурена с около 3 000 полицаи и военни. Появи се информация, че между 100 и 200 симпатизанти на крайната левица и крайната десница ще опитат да се слеят с демонстрантите, за да предизвикат хаос и да влязат в сблъсък с полицията. Масовите протести срещу покачващите се цени на бензина и увеличаването на данъците започнаха през миналия уикенд. Участниците в демонстрациите наричат себе си \"Жълти жилетки\" - в съответствие с цвета на светоотразяващата екипировка, която шофьорите трябва да носят в опасни ситуации. Протестът беше планиран само за миналата събота, но вече е израз на гнева към Еманюел Макрон, който е наричан от демонстрантите \"президентът на богатите\". Според френския вътрешен министър Кристоф Кастанер повече от 500 души са били ранени по време на тези акции, 17 от тях са получили сериозни травми. На редица места полицията е трябвало да използва сълзотворен газ, за да разпръсне протестиращите. Според Министерството на вътрешните работи е имало многобройни боеве между демонстрантите и шофьори на автомобили, на които те блокирали пътя. Има сведения за използване и на хладно оръжие. Президентът Еманюел Макрон призова за диалог. Очаква се той да направи публично изявление във вторник. Той е категоричен, че няма да отстъпи от вече приетите мерки - данъка върху горивата няма да бъде анулиран.  ", "date": "2018.11.24", "title": "Затварят Айфеловата кула заради протест"}
{"url": "https://www.standartnews.com/kultura/vesko-marinov-vlyuben-sm-378955.html", "text": "„Имам любов и съм много щастлив. Когато вкъщи те чака някой, работата ти върви. Любовта не ти позволява да остаряваш. Много по-лесно твориш и по-лесно пееш. За интелектуалния продукт трябва да имаш вдъхновение“, сподели Веско Маринов пред Георги Любенов в БНТ1. Прочутият певец излиза на 3 декември за Коледен концерт в НДК, а билетите за шоуто му бяха продадени само за няколко дни. Но той не смята, че трябва да се изживява като „обожаван“ от публиката, въпреки че сред неговите фенове има цели фамилии – от бабите до внучките. Маринов обаче не може да се начуди как е възможно в пространството да звучат парчета с аморални текстове и с отявлени грубости. „Колкото по-вулгарни са те, толкова по-добре. А културата е възпитание“, категоричен е Маринов. Една от другите му болки са предателствата. „Най-страшното е, когато идват от най-близките. Човек има пет-шест до десет приятели – не повече. Бях предаден два пъти. Любовните разочарования и раздели са нормални – животът ни е изпълнен със стрес, всичко е възможно. Но предателствата не мога да простя“. Певецът е сигурен, че точно този тип емоции са му помогнали в сложното изкуство на оцеляването. „Дойдох през 1981-ва в София. Беше страшна мизерия. Баща ми беше в гипсово корито след катастрофа, а майка ми напусна работа, за да се грижи за него. Бях толкова безпаричен, че не можех едно момиче да поканя на кино. До 1994-а, докато Тончо Русев не ме извика да работим заедно, беше много тежко. Пеех по нощни барове, за да изкарвам пари за живеене. В продължение на 14 години никой не ме знаеше“, върна лентата любимецът на публиката.", "date": "2018.11.24", "title": "Веско Маринов: Влюбен съм"}
{"url": "https://www.standartnews.com/kultura/v-london-naddavakha-za-raketa-na-grisho-i-memoari-na-stoichkov-378953.html", "text": "Ракетата на Григор Димитров от ATP финалa през 2017-а в Лондон и премиерните мемоари на Христо Стоичков, гарнирани със златна топка от 50-годишния му юбилей, провокираха страсти на благотворителен търг в Лондон. Наддаването беше в програмата на годишния бал на фондация \"Стоян Камбарев\" в легендарното Café de Paris в сърцето на британската столица. За втори път събитието бе под патронажа на Кирил Сакскобругготски. Той и Деси Тенекеджиева, шеф на фондацията, посрещнаха над 180 представители на британския и българския елит, а млади музикални звезди, открития на фондацията, спечелиха публиката. 8-годишният Аштън Майърс бе водещ в тандем с очарователната актриса с български корени Девора Уайлд. Овациите бяха за  класическата певица Мария Славова, пианиста Светослав Тодоров, братята цигулари Алекс и Мартин Зайранови, китариста Георги Димитров-Жожо. Специалното изпълнение бе за Тони Мур от Iron Maiden и Cutting Crew, а атрактивното  шоу – за акробата Кори и балерини. Кирил Сакскобургготски бе в компанията на още двама принцове - синът му Тасило и племенникът му Борис. Сред гостите бяха продуцентите Ави Лернер и Дарина Павлова, Хю Куарши от Star Wars, Мартина Вачкова. Аукционът бе воден от финансиста Пол Карол. Бизнесменът Емил Кайкамджозов и съпругата му Лили станаха притежатели на уникалното фототипно издание на „Четириевангелието на Цар Иван Александър“, дарено от арт колекционерa Диляна Русева, която също бе гост на галата.  Дарина Павлова наддава до последно за атрактивна картина на стрийт  художника Виктория Георгиева-Mouse. „Мисис България Universe 2018“  д-р Галина Долапчиева избра платно на  Калоян Илиев-Кокимото. Фреди Василев спечели творба на Нора Ампова и две фотографии от Перу, правени от принц Кирил. Произведения на Радослав Нинов-Руди, Велизар Димчев, Огняна Серафимова, Мина Златева и Андрей Хамбарски отидоха в частни колекции. Огромен интерес предизвика подарък от Тони Мур - лимитирана винилова плоча на легендарната група, придружена с няколко подписани снимки и флаери от едно от първите им турнета през 1977 година.  ", "date": "2018.11.24", "title": "В Лондон наддаваха за ракета на Гришо и мемоари на Стоичков"}
{"url": "https://www.standartnews.com/kultura/orlin-goranov-ne-umee-da-izbira-podartsi-za-zhena-si-378960.html", "text": "Орлин Горанов не умее да избира подаръци, разказа жена му Валя пред Ива Софиянска-Божкова по Нова телевизия. Елегантната дама дори е забранила на прочутия си съпруг да купува каквото и да било за нея, ако тя изрично не е уточнила жанра на армагана. „Казала съм му: Без свободни съчинения“, сподели очарователната блондинка. Валя, която от 15 години е мениджър на два фризьорски салона, призна, че името на Орлин никога не й тежало, а винаги й е помагало. Независимо от огромната си слава, той никога не се е взимал прекалено на сериозно. „Освен талантлив, той е и доста скромен, добър и деликатен човек. Никога няма да наруши личното пространство на другия.  Никога не ме е пренебрегвал заради работата си, въпреки че в началото на кариерата си отсъстваше с месеци. Но жената е тази, която трябва да създава уюта в дома. Когато е на концерт из България, Орлин винаги се прибира, въпреки че шофира посред нощ. А аз винаги го чакам с вкусна вечеря. Няма нито един мъж, който може да устои на това“, вдигна завесата Валя.  Тя не скри, че двете най-тежки години за семейството им са били, когато родителите на Орлин си отиват един след друг – първо баща му заради сепсис след неуспешна дентална процедура, а после и майка му. Най-големият кошмар бил, че Орлин трябвало да пее, докато се случвали тези печални събития. А най-романтичните мигове на певеца и жена му напоследък били морските им ваканции на Арапя. Както се знае, те делят бохемския живот с подбрана компания, като най-щурият купонджия в нея е кумата им Катерина Евро, която е като сестра на двамата Горанови. Сега Валя се кани да наложи на Орлин поне двуседмична ваканция, за каквато той никога нямал време. Оказва се още, че дъщеря им Жаклин е напуснала Австрия, където учеше дълги години и вече търси късмета си в Щатите.", "date": "2018.11.24", "title": "Орлин Горанов не умее да избира подаръци за жена си"}
{"url": "https://www.standartnews.com/sport/vladi-zografski-s-rekord-v-svetovnata-kupa-378994.html", "text": "Влади Зографски с рекорд за Световната купа Най-добрият български ски скачач Владимир Зографски постигна днес историческото за България шесто място в старт за Световната купа. На голямата шанца в Рука (Финл) Зографски се приземи на 140.5 метра и със 133,4 т изпревари дузина от елитните състезатели. Заради лошото време още от сутринта организаторите прецениха, че трябва да има само 1 опит. Победител стана японецът Риою Кобаяши - 138 м (142 т), а второто и третото място заеха двама поляци - шампионът от миналата година Камил Стох - 140 м (139.9 т) и Пьотр Жила - 136 м (135 т). Кобаяши повежда в генералното класиране след две състезания изпреварвайки Евгений Климов от Русия. Със завоюваните днес 40 точки Владимир Зографски е на 12-то място.", "date": "2018.11.24", "title": "Влади Зографски с рекорд в Световната купа"}
{"url": "https://www.standartnews.com/regionalni/podari-koledna-trapeza-na-pensioner-378934.html", "text": " “Подари коледна трапеза на пенсионер” - така се казва благотворителната кампания, която организират четирима старозагорци - Магдалена Видева, Светла Димитрова, Йорданка Гердемска и Янко Янков. Дарителите събират пакетирани и консервирани хранителни продукти - брашно, ориз, боб, леща, захар, сол, макарони, олио, грах, пастет, домати и други консерви, чай, пакетирани сладкиши. В последните 2 - 3 дни от кампанията ще се приемат и плодове, подходящи за празника. Не се приемат парични дарения. Даренията ще се раздадат непосредствено преди Коледа - на 22 и 23 декември на самотни възрастни в нужда от Стара Загора и селата в областта.. Организаторите на кампанията търсят доброволци за откриване на още два събирателни пункта в района на кварталите “Самара” и “Железник”. \r\n Кампанията ще продължи  до 21 декември", "date": "2018.11.24", "title": "“Подари коледна трапеза на пенсионер”"}
{"url": "https://www.standartnews.com/regionalni/dva-protesta-v-dobrich-prez-uikenda-378937.html", "text": "\r\n  Две заявления за провеждане на протести в събота и неделя  са депозирани в община Добрич. Днешният мирен протест - мотошествие ще започне малко пред обяд в района, известен като „Гонките“ в края на града. С него участниците се присъединяват към националния протест в страната. Колоната ще тръгне по бул. „Добруджа“, след това ще премине по булевардите „Русия“ и „Трети март“ и в 13 ч. протестиращите ще се върнат отново на „Гонките“. \r\n  Утрешният мирен протест се организира от „Християнски център за съживление „Отворено небе“. С него протестиращите ще изразят своето несъгласие срещу гласените промени в Закона за вероизповеданията. Протестът е обявен за 13 ч. на пл. Свобода“, пред паметника на Светите братя Кирил и Методий и  шествие до сградата на областната управа. \r\n ", "date": "2018.11.24", "title": "Два протеста в Добрич през уикенда"}
{"url": "https://www.standartnews.com/kultura/poslednata-vizantiyska-printsesa-ozhivyava-v-serial-378961.html", "text": "Историята на София, последната византийска принцеса и далечна потомка на българския цар Иван Асен II, ще оживее от 4 декември в 22 часа по БНТ 1. Разказът за станалата по-късно Велика московска княгиня София идва на телевизионния екран в суперпродукцията на „Мосфилм“.  Действието се развива през втората половина на XV век. Византийската империя е паднала под ударите на османците и наследниците на последния византийски император  Константин XI Палеолог търсят убежище в Рим. По същото време московският княз Иван III овдовява и започва да търси варианти за нова женитба. Той получава предложение от Рим: да вземе за втора жена византийската принцеса Зоя Палеолог – племенница на покойния император Константин. По този начин Рим се надява да разшири влиянието на католицизма в източноправославното Московско княжество, а княз Иван III вижда шанс в този брак да заздрави собствената си власт и да стане приемник на Византия. Принцеса Зоя е изпратена от Рим в Москва, където повторно е покръстена и приема ново име – София. 8-серийният филм разказва историята на нейния живот: мечти, стремежи и любов в двора на чуждоземното княжество, където интригите и борбите за власт не са никому чужди. София всъщност е баба на първия руски цар – Иван Грозни. Снимките на сагата са в Русия, Италия и Чехия. Специално за тях е изграден декор на московския Кремъл, който да отговаря на начина, по който е изглеждал през XV: тогава той е бил бял, а не червен, какъвто го знаем днес. Заради сериала е построен и декор на Успенския събор. В стремежа си към историческа достоверност художниците на филма издирват антикварни съдове и предмети от епохата. Златните монети, които са използвани като реквизит, са изсечени като точни копия на оригинални дукати. Ушити са повече от хиляда костюма. В ролята на София е театралната и киноактриса Мария Андреева. Пробивът й през 2012-та е в популярната екранизация по едноименния роман „Духless“. Често са й приписвали романтична връзка с партньора й в „Духless“ Данила Козловски, но тя твърдо отрича да ги свързва нещо повече от колегиални отношения. Мария Андреева казва, че в момента е прекалено заета с различни проекти, за да мисли за сериозна връзка. Твърди още, че е спонтанен човек, който не планира предварително и обича да пътешества сама. Евгени Циганов е в ролята на московския княз Иван III. Той е от най-популярните и награждавани звезди на киното и телевизията. Завършил е музикално училище и е имал няколко рок-групи по това време, но любовта към театъра надделява.  Циганов играе в „Русалка“, носител на награди от „Карлови Вари“, „Сънданс“ и „София филм фест“. Заради княз Иван III пуска брада и мустаци. Актьорът има 7 деца от бившата си съпруга и още едно от настоящата си половинка.", "date": "2018.11.24", "title": "Последната византийска принцеса оживява в сериал"}
{"url": "https://www.standartnews.com/svyat/sporazumenieto-za-brekzit-ostava-pod-vpros-378942.html", "text": "Испанският премиер Педро Санчес беше категоричен, че Мадрид трябва да има последната дума за случващото се в Гибралтар. Испания иска да бъде публикуван \"писмен\" ангажимент от Лондон за Гибралтар преди срещата в неделя. Миналата година Мадрид получи гаранции, че нито едно споразумение няма да се прилага в британския анклав, без неговото одобрение. По информация на ЕК срещата на върха ще се състои - независимо дали има пробив за Гибралтар. Със съобщението на комисията се казва, че председателят ѝ Жан-Клод Юнкер е във връзка както с испанския премиер, така и с ръководителите на останалите страни-членки на ЕС. За днес следобед е планирана среща между Юнкер и британският премиер Тереза Мей, за уточняване на последните подробности около документите по развода между Лондон и Брюксел.", "date": "2018.11.24", "title": "Споразумението за Брекзит остава под въпрос"}
