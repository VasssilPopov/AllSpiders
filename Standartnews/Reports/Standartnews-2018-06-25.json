{"url": "http://standartnews.com/svyat/zaev_makedoniya_balgariya_i_gartsiya_imat_gotovnost_da_sa_dvigatelyat_na_balkanite-372947.html", "text": "Македония, България и Гърция имат готовност да бъдат двигателят за развитието на целия регион в икономически план. Това казва македонският премиер Зоран Заев в интервю за белградското издание \"Политика\". \"Над 75 на сто от македонските граждани подкрепят членството на страната ни в ЕС и НАТО. Това е наше право, което трябва да зачитаме и подкрепяме. Това е демокрацията\", казва още Зоран Заев. \"Ние дадохме пример с поведението си - ако има политическа воля, има решения за всеки открит въпрос. Вярвам, че договорите на Македония с България и Гърция ще бъдат силна мотивация за разрешаването и на други открити двустранни въпроси в региона. Стабилни Балкани означава стабилна Европа и стабилен свят\", подчерта македонският премиер. Според него това вече е ясно и на международната общност. \"Силно вярвам, че страните членки на ЕС ще намерят сили да подкрепят Македония след няколко дни и ние ще получим дата за започване на преговори за присъединяване, а след това ще получим и покана за пълноправно членство в НАТО и така ще се превърнем в 30 член на Северноатлантическия пакт\", каза македонският лидер. По повод \"предупреждението от страна на Русия\", че членството на Република Македония ще застраши сигурността в региона Зоран Заев казва следното: \"Икономическото, културното, както и това в областта на земеделието сътрудничество е на високо ниво. Очакваме това нещо да се развива и в бъдеще. Евроатлантическото бъдеще на Македония няма да наруши това сътрудничество, а напротив Русия ще получи една по-силна и по-стабилна Македония като партньор във всички области\".", "date": "2018.06.24", "title": "Заев: Македония, България и Гърция имат готовност да са двигателят на Балканите"}
{"url": "http://standartnews.com/svyat/fifa_razsledva_zhestovete_na_dzhaka_i_shakiri-372935.html", "text": "ФИФА започна разследване срещу швейцарските национали Гранит Джака и Джердан Шакири заради жестовете, които направиха при празнуването на головете си срещу Сърбия в петък вечерта (2:1). Двамата футболисти от косовски произход ликуваха със скръстени китки, символизирайки двуглавия орел от знамето на Албания. Този жест не се възприема добре от сърбите и бе счетен за политическа провокация и символ на политическата доктрина за \"Велика Албания\", която цели да събере в една държава всички албанци на Балканите, което означава прекрояване на границите на съществуващите държави. А ФИФА не толерира подобни политически послания по терените. Разследване започва и срещу селекционера на Сърбия Младен Кръстаич, който след мача заяви, че съдията Феликс Брих трябва да бъде съден от Хагския трибунал заради начина на ръководене на срещата. Сръбската федерация също е под прицел заради политически и обидни скандирания на феновете на тима в мача с Швейцария.", "date": "2018.06.24", "title": "ФИФА разследва жестовете на Джака и Шакири"}
{"url": "http://standartnews.com/lyubopitno/aktyorite_kit_haringtan_i_rouz_lesli_veche_sa_semeystvo_-372946.html", "text": "Актьорите Кит Харингтън и Роуз Лесли, чиито персонажи са двойка в сериала \"Игра на тронове\", се ожениха, съобщиха ТАСС и АФП. В сериала Кит е в образа на Джон Сноу, а Роуз - в този на Игрит. Сватбата се състоя в шотландската област Абърдийншир, където е отрасла Лесли. Церемонията бе в църква близо до Инверури. След като сключиха брак, младоженците се отправиха към притежавания от бащата на булката замък, където бе организиран прием по повод радостното събитие. На тържеството присъстваха редица актьори, включително Питър Динклейдж, Мейзи Уилямс, Софи Търнър и Емилия Кларк, които партнират на Харингтън и Лесли в сериала. Сериалът \"Игра на тронове\" на телевизия НВО е адаптиран по поредицата фентъзи романи \"Песен за огън и лед\" на Джордж Р.Р. Мартин.", "date": "2018.06.24", "title": "Актьорите Кит Харингтън и Роуз Лесли вече са семейство"}
{"url": "http://standartnews.com/svyat/reshavasht_vot_v_turtsiya_visoka_aktivnost_v_kvartala_v_istanbul_s_naymnogo_balgarski_izselnitsi-372933.html", "text": "Гласуването на решаващия вот в Турция вече започна. Над 56 милиона избиратели са призовани на предсрочните президентски и парламентарни избори в страната. Изключително висока е избирателната активност в истанбулския квартал, където живеят най-много български изселници – „Авджилар\", предаде специалният пратеник на bTV Рада Домусчиева. „Очаквам да вдигнат визите и да оправят турската граница\", каза Реджаи Янък, пенсионер, изселник от Русенско. „Ако свърши, както ние искаме, накрая нашата държава ще бъде по-демократична и по-добре ще се управлява. Ако Ердоган спечели, ние нищо не можем да направим, длъжни сме да приемем резултата, но няма да е добре за държавата\", заяви Емал Илхан, пенсионер и жител на „Авджилар\". „Този път ще има промяна, ще е трудно, но ще има промяна\", смята Йоздан Солмаз, счетоводител. „На хората им е писнало от това управление и искат промяна. Българските изселници почти както винаги гласуват за партията на Ататюрк\", каза Хюлия Алтън, собственичка на туристическа агенция. 17 партии от опозицията са се обединили в платформа, която трябва да се бори за честни избори и ще прави паралелно преброяване. „Без печат пликове няма да се допуснат да се броят, всичко е в интернет. Имаме същата програма, каквато има и ЦИК, и ако има разминаване в данните, няма да се прибираме от улицата, ще спим на улицата. Кражба на гласове няма да разрешим\", категоричен беше Алпер Йоздемир, член на ръководството на Народнорепубликанската партия. До довечера в 21 ч. има ембарго върху резултатите. Те ще бъдат съобщени от Анадолската агенция.", "date": "2018.06.24", "title": "Решаващ вот в Турция: Висока активност в квартала в Истанбул с най-много български изселници"}
{"url": "http://standartnews.com/svyat/sauditska_printsesa_stana_edna_ot_parvite_zheni_shofyori_v_stranata-372938.html", "text": "Саудитската принцеса Рим ал Уалид бен Талал стана една от първите жени в страната, възползвали се от даденото им от краля право да шофират, като се разходи по улиците на Рияд, предаде ТАСС, цитирайки съобщение на баща й, принцът милиардер Уалид бен Талал в Туитър. \"Най-накрая! За пръв път дъщеря ми Рим вози мен и внуците по улиците на Рияд\", гласи неговият коментар към двуминутния запис на съвместното пътуване. Племенникът на крал Салман ибн Абдул Азиз Ал Сауд публикува на официалния си сайт открито писмо, в което подкрепи решението на ръководството да позволи на жените да седнат зад волана. Принц Бен Талал подчерта, че отмяната на забраната е важна за обществото и икономиката на Саудитска Арабия. В полунощ, след падането на забраната, хиляди жителки на Саудитска Арабия се качиха за първи път на собствените си автомобили. До днес Саудитска Арабия беше единствената страна в света, където жените нямаха разрешение да шофират и подлежаха на наказание, ако го правят. На 26 септември миналата година кралят подписа указ, даващ на жените право да получават шофьорски книжки наравно с мъжете. В началото на юни властите започнаха да издават книжките. Освен това беше приет закон, защитаващ правата на шофьорките и целящ да предотврати тормоз, припомня ТАСС.", "date": "2018.06.24", "title": "Саудитска принцеса стана една от първите жени шофьори в страната"}
{"url": "http://standartnews.com/biznes/doncho_atanasov_v_blizkite_dni_shte_ima_oshte_edin_vhod_na_obhoda_na_aheloy_otkam_slanchev_bryag-372948.html", "text": "С обхода на Ахелой в кратки срокове успяхме да дадем на България, на южното Черноморие, на този край да дадем прекрасен проект и успяхме да им дадем нещо, което чакаха 40 години. Не беше възможно да работим и да осигурим втори вход на Ахелой от Слънчев бряг без директно трасе. Реализирали сме два изхода и един вход, в близките дни ще има още един вход откъм Слънчев бряг. Това заяви председателят на Агенция „Пътна инфраструктура\" инж. Дончо Атанасов в телефонна връзка със студиото на предаването „Беновска пита\" по Канал 3. Най-активно се работи по магистрала „Хемус\", работим и по отсечката Видин- Руженци- Монтана, работим и по най-важния път Русе-Велико Търново, работим и по-най-тежкия участък в Кресненското дефиле. До края на годината трябва стартираме търгове за 250 километра магистрали.", "date": "2018.06.24", "title": "Дончо Атанасов: В близките дни ще има още един вход на обхода на Ахелой откъм Слънчев бряг"}
{"url": "http://standartnews.com/svyat/erdogan_hvali_izbornata_aktivnost_tova_pokazva_kolko_naprednala_e_turskata_demokratsiya-372939.html", "text": "Турският държавен глава Реджеп Тайип Ердоган гласува в Истанбул днес на предсрочните избори, за които се надява, че ще му осигурят нов мандат като президент при система с разширени правомощия на тази институция. Ердоган пристигна в избирателната секция, придружаван от първата дама на Турция Емине Ердоган и своите внуци, предаде Анадолската агенция. След като гласува, президентът похвали пред репортери високата избирателна активност, която по думите му надвишава 50%. \"Това показва колко напреднала е турската демокрация и колко развита е демократическата ѝ зрялост\", каза той. \"С тези избори Турция преживява демократическа революция\", добави президентът. Държавният глава каза също, че е бил информиран, че към момента няма сериозни нарушения в изборния ден. Турският премиер и водещите опозиционни кандидати за президентския пост вече гласуваха по-рано на днешните предсрочни президентски и парламентарни избори в страната, предаде Анадолската агенция. Министър-председателят Бинали Йълдъръм упражни правото си на глас в Измир. \"Пожелавам изборите да донесат на целия ни народ мир, спокойствие и братство\", заяви премиерът и отбеляза позитивната атмосфера в изборния ден. \"Хората се стичат, за да дадат гласа си\", посочи той. Йълдъръм се пошегува, че ще даде креслото си на търг, тъй като в бъдеще то няма да бъде нужно на никого. Премиерът отговори с чувство за хумор на забележката на журналист, че няма да може да предаде на никого поста, тъй като в новата система на управление, която влиза в сила след изборите, няма да има министър-председател. \"Креслото ми остава у нас. Ще го обявя на търг\", пошегува се премиерът, цитиран от частната турска телевизия НТВ. Правото си на глас упражниха и кандидатите на опозиционната Народнорепубликанска партия (НРП) Мухаррем Индже и на \"Добра партия\" Мерал Акшенер. Индже и Акшенер са поставяни съответно на втора и трета позиция в предизборните прогнози на социолозите след досегашния държавен глава Реджеп Тайип Ердоган. Индже гласува в Ялова, но заяви, че след това заминава за Анкара, за да следи изборните резултати. \"Нека е честито на родината и на народа\", пожела кандидатът на НРП, сочен като възможен съперник на Ердоган на евентуален балотаж на 8 юли. Лидерът на НРП Кемал Кълъчдароглу също вече гласува в столицата Анкара. Председателката на новата \"Добра партия\", която също претендира за президентския пост, Мерал Акшенер гласува в Истанбул. \"Най-важната дума е свободната воля. Пожелавам свободната воля на избирателите да се отрази в урните\", каза тя, след като даде гласа си. Вече гласуваха и няколко министри от кабинета, сред които тези на вътрешните и външните работи и на правосъдието. Турският външен министър Мевлют Чавушоглу окачестви днешните избори като най-важните в историята на страната, откроявайки прехода от парламентарна към президентска система на управление, който ще настъпи след тях. (Използвани за материали на БТА)", "date": "2018.06.24", "title": "Ердоган хвали изборната активност: Това показва колко напреднала е турската демокрация"}
{"url": "http://standartnews.com/lyubopitno/tom_kruz_planira_novi_filmi_ot_poreditsata_misiyata_nevazmozhna-372924.html", "text": "Том Круз планира да бъдат заснети още най-малко два-три филма от поредицата \"Мисията невъзможна\", но режисьорът Кристофър Маккуори не знае дали ще работи над тях, съобщи Контактмюзик. 55-годишният актьор отново е в образа на Итън Хънт в шестия филм от поредицата, озаглавен \"Мисията невъзможна: Разпад\". Круз смята, че неговият персонаж има още какво да покаже пред зрителите. Актьорът обаче отказа да разкрие плановете си. \"Имам много идеи за следващия етап, за следващите два-три филма, но сега не съм готов да ги обсъждам\", каза той. \"Все пак ще видите част от тях в новия филм. Той е по-епичен в сравнение с останалите филми от поредицата\", споделя актьорът. Независимо, че отдавна е ангажиран с въпросната поредица, Круз признава, че не е лесно да бъде заснет нов филм от нея. \"Смяташ, че знаеш как се заснемат подобни екшъни, докато не започнат снимките на новия филм\", довери той. \"Тогава си казвам \"Господи, какво правя, та това е \"Мисията невъзможна\", каза още Круз. Кристофър Маккуори е първият режисьор, заел се със заснемането на два филма от поредицата. Той възнамерявал \"Мисията невъзможна: Разпад\" да е много по-различен от първия заснет от него филм от поредицата - \"Мисията невъзможна: Престъпна нация\", който излезе по екраните през 2014 г. \"Причината да се заловя отново с филм от поредицата бе свързана с предизвикателството да направя нещо съвсем различно\", поясни Маккуори пред сп. \"Тотал филм\". \"Всеки нов филм от поредицата \"Мисията невъзможна\" се заснема от различен режисьор\", допълни той. Маккуори сега ангажирал различен актьорски състав в сравнение с този на \"Мисията невъзможна: Престъпна нация\". \"За новия филм реших да не вървя по отъпканите пътеки\", отбеляза режисьорът. Той обаче не е сигурен дали ще може да направи това още веднъж, за да заснеме трети филм от същата поредица.", "date": "2018.06.24", "title": "Том Круз планира нови филми от поредицата „Мисията невъзможна“"}
{"url": "http://standartnews.com/balgariya/vezhdi_rashidov_s_izlozhba_v_london_sravnyavat_go_s_donatelo_i_mikelandzhelo-372949.html", "text": "Една от най-прочутите лондонски галерии ще изложи творби на Вежди Рашидов. Изложбата на именития ни творец и шеф на комисията по култура в парламента се открива на 10 юли в галерия „Галиарди\". Рашидов е поканен да изложи работите си от ръководството на това изключително престижно пространство за изкуство в Европа. За всеки арт творец е чест да бъде избран от Галерия „Галиарди\", защото посетителите имат възможност да видят произведения на изкуството от над сто международно признати художници, които са представяли творбите си в някои от най-големите музеи в света. А клиенти на „Галиарди\" са кралски фамилии от цял свят, международни организации, известни колекционери и меценати, банки. Сред творците, показвани в галерията, са автори като Анди Уорхол, Хенри Мур, Деймиън Хърст, Оскар Кокошка, Джорджо де Кирико, Раул Дюфи. Вежди Рашидов, който има над 50 самостоятелни изложби в целия свят, ще представи в „Галиарди\" 44 скулптури и рисунки. За експозицията е подготвен специален луксозен каталог. Галерията ще пусне и специален сайт, посветен на творчеството на Рашидов. Интересът  към изложбата на Рашидов в Лондон е много голям. В Международната конфедерация на критиците на изкуството окачествяват творчеството му като забележително. Ето какво пише в статията си „Свободата на формата\" Тимъти Уарингтон: „Вежди Рашидов е един изключително талантлив художник, който се специализира в създаването на силно въздействащи скулптури и който продължава по пътя на творци като Микеланджело и Донатело, той създава експресивни и експериментални рисунки и картини, които са изключителни произведения на изкуството, наситени  с талант, майсторство и интелектуална енергия. Талантът и геният на Рашидов могат да бъдат открити в неговите скици и подготвителни рисунки, които се появяват на бял свят много преди  да започне процеса по създаване на скулптурната композиция, и надвишават по брой създадените скулптури, защото са плод на творчески търсения и мисли... Вежди Рашидов е един изключително талантлив творец със задълбочено разбиране за културата и света, притежаващ таланта да изразява и разказва чрез образи нови идеи и мисли.\"", "date": "2018.06.24", "title": "Вежди Рашидов с изложба в Лондон, сравняват го с Донатело и Микеланджело"}
{"url": "http://standartnews.com/svyat/v_bryuksel_diskutirat_problema_s_bezhantsite_na_minisreshta_na_varha-372932.html", "text": "В Брюксел днес ще се проведе минисреща на върха по проблема с бежанците. В нея ще участва и министър-председателят Бойко Борисов. В Брюксел ще се съберат лидерите на 16 от 28-страни членки на Съюза. Най-засегнатите от миграцията държави ще обсъдят общи мерки за спиране потока на нелегални мигранти и обособяване на лагери извън територията на Европа. Сред темите са още подкрепа за охраната на външните граници и създаването на Европейска гранична полиция. На срещата няма да присъстват четирите страни от Вишеградската група, които настояват за твърди мерки срещу незаконната миграция.", "date": "2018.06.24", "title": "В Брюксел дискутират проблема с бежанците на минисреща на върха"}
{"url": "http://standartnews.com/balgariya/radev_otgovori_na_ninova_stotinka_nyama_da_vzemem_ot_es_za_migranti_u_nas_nie_ne_sme_zverove_tuk-372936.html", "text": "Телевизионно интервю на лидера на БСП Корнелия Нинова провокира провеждането на извънредна пресконференция на ГЕРБ. На брифинга в централата на партията присъстваха министърът на вътрешните работи Валентин Радев и председателят на правната комисия в НС Данаил Кирилов. МВР-шефът се впусна да опровергава твърдения на Нинова от интервюто й пред БТВ по повод срещата на лидерите на ЕС за мигрантите.  \"Стотинка няма да вземем от ЕС за мигранти у нас! Ние не сме зверове тук!\", заяви Валентин Радев. „За никакви 6000 полицаи не сме говорили, в управленската ни програма сме записали поне 1000 униформени и досега сме назначили 1700\", каза вътрешният министър. Той посочи, че извънредният брифинг цели да опровергае някои внушения, които са се чули тази сутрин от лидера на БСП Корнелия Нинова по една от телевизиите. „В началото започна с битовата престъпност и говори, че трябвало да назначим 6000 полицаи. Няма никакви 6000 полицаи\", каза министърът. Той прочете част от управленската програма е написано „Полицейско присъствие във всяко населено място. Териториално преразпределение на кадровия ресурс с цел увеличаване на униформения полицейски състав в малки и средно голями населени места чрез назначаване на поне 1000 униформени служители и жандармерия\". \"Това е текстът, така беше и в предизборната програма, почти същото сме пренесли в програмата за управление на правителството. Г-жо Нинова, както и всички, които се интересуват от темата - става дума за 1000. Ние сме назначили 1700 досега\", подчерта Радев. „Не знам кой я съветва\", каза по адрес на председателката на БСП Валентин Радев. Според него е абсурдно и твърдението на Нинова, че ГЕРБ се оттегля от сигурността. \"Как може да го каже човек, който е присъствал в политиката и би трябвало да знае, че ГЕРБ идвайки на власт създава правила\", посочи министърът и обърна внимание, че ГЕРБ е променила законодателството. Няма да се подписват никакви документи по време на срещата в Брюксел, увери той. Нищо тайно не правим, пазим държавата си и гражданите си. \"Премиерът днес нищо няма да подписва. Ние мислим като председателство. Борисов и Орбан мислят еднакво. Ние казваме \" Затваряме границите\", те ни се подиграват. Много ясно, че не говорим буквално. Как да опазим 3 000 километра граници на Гърция!? Казваме условно, че ще затваряме границите\", заяви Радев. \"Какво правим, ако влязат у нас толкова мигранти, колкото са в Гърция? ГЕРБ има правила. Ние не сме зверове тук. Още нещо, което ме засегна, е за онкоболните. Тя каза, че тя му се е обадила. Аз бях с премиера. Той се обади на Цветанов и каза \"Съберете групата и помислете\". И това ако е нареждане\", възмутен е Радев. Председателят на Комисията по правни въпроси в НС Данаил Кирилов заяви, че няма нищо истинно в днешните твърдения на Корнелия Нинова. „Подозирам завист и ревност от страна на опозицията, защото се справяме добре с проблема с мигрантите\", каза той. „Бежанските лагери в България са празни и това е в резултат на политиката, която води правителството на ГЕРБ\", каза Кирилов. Той благодари на премиера Бойко Борисов, че в петък е реагирал на провокацията в пленарна зала и на скандалното поведение, което е афиширала опозицията. „Ясно е, че срещата в днешния ден е координационна, че няма да се поемат правни ангажименти, а ще се консултират и консолидират позиции, т.е. че ще се преговаря по ключови проблеми в този въпрос\", каза Кирилов, визирайки днешната среща на европейските лидери в Брюксел, посветена на темата с миграцията. Затворникът Борис Иванов е здрав, в акцията по залавянето му не е стреляно по него, каза министърът на вътрешните работи по повод вчерашната успешна акция по залавянето му. \"Стреляно е във въздуха с бойни партньори, не по него\", каза той. По думите му служителите, ангажирани със залавянето му са подходили професионално. Министър Радев подчерта, че МВР пази живота и здравето на всички.", "date": "2018.06.24", "title": "Радев отговори на Нинова: Стотинка няма да вземем от ЕС за мигранти у нас! Ние не сме зверове тук!"}
{"url": "http://standartnews.com/balgariya/korneliya_ninova_bitovata_prestapnost_raste_a_obeshtanieto_che_vav_vsyako_selo_shte_ima_politsay_ne_se_sluchi-372931.html", "text": "Министърът на вътрешните работи Валентин Радев категорично не си е на мястото, но не е само това проблемът. Правителствата на ГЕРБ системно, упорито и последователно изтеглят държавата от сигурността – от задължението държавата да пази границите си и да охранява народа си. Това каза в предаването „Тази неделя\" по bTV лидерът на БСП Корнелия Нинова по повод искания вот на недоверие към кабинета в сектор „Сигурност\". Битовата престъпност расте, а обещанието, че във всяко село ще има полицай, не се случи, посочи тя. „ГЕРБ прие Закон за частната охранителна дейност и прехвърли тази охрана на народа си върху частните фирми. Там се генерират между 1,5-1,7 млрд. лева ресурс\", изтъкна лидерът на БСП. „Миналата седмица внесоха още законодателни предложения – да се прехвърли на общините ангажиментът да създават полиция и структури, които да охраняват. Тоест големият проблем е, че те изтеглят държавата от ключови сектори, които са задължения на държавата\", допълни тя. Според нея назначаването на политически фигури, които нямат нищо общо с професионализма е истинската причина, която демотивира полицаите. Тя допълни, че от БСП са готови да отидат на предсрочни избори, на които ще се борят да спечелят. „Борисов е притеснен, защото беше разкрит тайният смисъл на разговорите за мигрантите\", подчерта Корнелия Нинова. Тя обясни, че от Франция е дошла новината, че по време на срещата на върха в София са се водили разговори за подписване на двустранни споразумения, например между Германия и България, Германия и Гърция, за да се върнат тук мигрантите, които са минали за първи път през страната ни. Нинова каза, че ще повярва на Борисов, че мисли за интересите на държавата, ако се върне от срещата в Брюксел и отмени тази част от стратегията за мигрантите на Министерския съвет, в която се казва, че страната ни гледа на тях като работна сила, която ще оправи икономиката и ще реши демографската криза. Според нея досега Борисов „безрезервно е слушал Меркел и получавал потупване по рамото\". „Сега ли се сети, че има проблем? Звъни на Орбан в опит да вземе завоя, но този завой е много остър и може колата да излети от пътя\", смята лидерът на БСП. Нинова призна, че с Борисов не си говорят често, но много добре си спомня последния път – в края на 2017 г. „След като 3 пъти по негово нареждане парламентът отхвърли иновативните лекарства за онкоболните, при мен на „Позитано\" дойдоха майки с деца, имахме тежък разговор. Преглътнах си всички емоции, звъннах му аз и казах: Това трябва да го промениш. Дадох му аргументи, разговаряхме с майките и той се обади, нареди на парламента и те гласуваха обратно\", посочи лидерът на социалистите. Това не е добър пример за парламентарна демокрация, но това е последният път, когато сме водили неформален разговор, извън политиката. Обясних му го човешки: „Не можеш, човече, да оставиш онкоболните в това състояние, каквото и да ви коства\". И той просто нареди на групата си да гласуват обрано, което унизително за българския парламент, но поне решихме въпроса\", отбеляза Нинова. По думите ѝ генералното решение на проблема на майките на деца с увреждания е „да имаш характер да отрежеш интересите в системата\". „Лесно е да се намерят начини да им се помогне, но трябва мъжество да отрежеш интересите на фирмите, които доставят помощните средства и печелят от това, интересите на различни  организации, които ги представляват и печелят от това. Това е разковничето\", смята Корнелия Нинова.", "date": "2018.06.24", "title": "Корнелия Нинова: Битовата престъпност расте, а обещанието, че във всяко село ще има полицай, не се случи"}
{"url": "http://standartnews.com/balgariya/spor_v_efira_na_bnr_mezhdu_tsvetan_tsvetanov_i_elena_yoncheva-372942.html", "text": "Остър спор се разгоря в ефира на БНР между председателя на ПГ на ГЕРБ Цветан Цветанов и депутатката от БСП Елена Йончева. Журналистката посочи мотивите за вота на недоверие към правителството, който опозицията внася във вторник. Помолена да коментира успеха със залавянето на затворника, Йончева отговори: \"Провалите на правителството по темата \"Сигурност\" са хронични и залавянето на един избягал затворник не може да заличи аргументите за вота на недоверието. Вижте какво се случва в България. Колко избягали затворници има и колко от тях са заловени? Тези проблеми и решаването им не са леви или десни политики. Обещанието на ГЕРБ да назначи 6000 полицаи във всяко населено място, не се случва. Телефонние измами, убийство на данъчен инспектор, на бизнесмен, стотици мигранти се залавят в центъра на страната и на излизане от България...\", продължи Йончева, след като няколко пъти водещата я помоли да се води дискусия, а не политически монолог. Цветан Цветанов коментира: \"Вотът на недоверие е част от парламентарната практика. Надявам се дебатът в парламента да бъде много по-аргументиран, защото сега се отправят повече внушения чрез консттатации. Има дефицит на компетентни хора, които да говорят от името на опозицията по темата сигурност. Да, има проблеми в сектор \"Сигурност\", но и има и системен подход за тяхното решаване. Какво направиха БСП през 2014 г., когато численият състав беще драстично намален. Това беше моделът на ЩАЗИ.\" Цветанов припомни за закриването на държавната фирма BMW. \"Това стана по Ваше време, г-жо Йончева. Вие закрихте цяла една структура. Съкратихте СОД-МВР - умишлено, за да бъде предоставена на частната охранителна дейност\", посочи Цветанов. Нека опозицията да си коригира изказванията и да бъде по-отговорна, призова той. Да оценяваме това, което се прави. Когато премиерът  идва в парламента, \"идвал от страх\", когато не идва - \"не идва\" от страх\". На въпрос какво ще е решението от днешната минисреща в Брюксел за мигрантите, Цветанов отговори: \"Отново опозицията спекулира по този въпрос. Днес решение няма да се взима, това е спекулация на Нинова. Но трябва да сме нсасно, че само единната позция ма ЕС може да ни гарантира сигурност и в България, БСП заиграва със страховете на хората. Борисов защитава националните интереси. Разчитаме на европейските социалисти, за съжаление тяхната позиция не кореспондира с позицията на социалистите в България\", заяви Цветанов.", "date": "2018.06.24", "title": "Спор в ефира на БНР между Цветан Цветанов и Елена Йончева"}
{"url": "http://standartnews.com/balgariya/borisov_balgariya_dokaza_che_kato_strana_na_parva_liniya_mozhe_da_se_spravi_s_bezhanskiya_natisk-372943.html", "text": "България доказа, че като страна на първа линия може да се справи с бежанския натиск. Това каза пред журналисти в Брюксел премиерът Бойко Борисов преди началото на работната среща по въпросите на миграцията и предоставяне на убежище. Министър-председателят посочи, че добрите резултати, които страната ни отчита с опазването на външната граница на ЕС се дължат както на добрата работа на гранична полиция и ФРОНТЕКС, така и на споразумението с Турция. Борисов подчерта, че както страните в ЕС, така и държавите от Западните Балкани трябва да бъдат защитени. Той припомни позицията на България, която ще изложи и на срещата – незабавно затваряне на външните граници на ЕС и задължителното преминаване през граничните пунктове, релокацията на вече влезли в територията на ЕС мигранти и активна работа на споразуменията с трети страни. Българският премиер заяви, че страната ни показва как успешно може да бъде защитена външната ни граница и да се справи с миграционната вълна. Той ще настоява като председателстващ Съвета на ЕС да бъде намерено съгласие между всички държави-членки по темата с миграцията. Министър-председателят посочи, че България, като страна на първа линия, заедно с Гърция, Италия, Испания не може да се съгласи с позицията за връщане на вече намиращите се в Европа мигранти в държавите на първа регистрация. Това би утежнило ситуацията в тези страни чрез прехвърлянето им на двойни отговорности - по опазване на граници и грижи за бежанците на тяхна територия.", "date": "2018.06.24", "title": "Борисов: България доказа, че като страна на първа линия може да се справи с бежанския натиск"}
{"url": "http://standartnews.com/balgariya/patsienti_na_bunt_promeni_uslozhnyavat_dostapa_do_skapostruvashti_lekarstva-372934.html", "text": "Пациенти на бунт срещу решение на Здравната каса – скъпоструващите биологични лекарства вече ще трябва да се изписват от специализирани комисии единствено в София. Пъшо Конов страда от ревматоиден полиартрит повече от 30 години. Седма година е на лечение с биологично лекарство, изписвано на всеки 6 месеца. Тъй като е със 100% инвалидност – трудноподвижен и с намалено зрение, досега комисията е идвала в дома му. „Аз се движа с чужда помощ, тъй като имам само 10% зрение, не мога да се движа сам и в  тъмно, а трябва в 9 ч. сутринта да съм на комисия в София. Това значи да тръгна в 5:30 ч. оттук с каквото е възможно, нямам собствена кола, нямам транспорт\", казва Конов. Подобна е ситуацията и с Николай Аврамов от село Ягодово. Мъжът лекува псориатричен артит вече десета година с биологично лекарство, което се оказва единственото му спасение от обездвижване. „Много съм обиден. Вместо да ни улесняват, те много повече ни затрудняват\", категоричен е той. „Въпросът е, че всичко се прави, за да бъдат затруднени пациентите в достъпа си до това лечение. Най-вероятно много от тях ще отпаднат, при други ще бъде затруднено изписването на това лечение\", подчерта проф. Анастас Баталов,ръководител на катедра МУ – Пловдив. От Здравната каса заявиха за bTV, че са готови за среща с пациентите, за да обсъдят притесненията им.", "date": "2018.06.24", "title": "Пациенти на бунт: Промени усложняват достъпа до скъпоструващи лекарства"}
{"url": "http://standartnews.com/balgariya/istinskoto_lyato_shte_da_bade_mirazh_i_prez_novata_sedmitsa-372937.html", "text": "През новата седмица времето ще е доста динамично – с чести промени, както в температурите, така и на валежите. В понеделник над западната половина от страната ще има временни увеличения на облачността и на места, главно в планинските райони ще превали и прегърми. Над Източна България ще преобладава слънчево време. Ще духа слаб до умерен вятър от изток-североизток. Максималните температури ще са между 24° и 29°. Във вторник и сряда, под влияние на средиземноморски циклон, ще се създаде обстановка с валежи и гръмотевични бури. Има повишена вероятност валежите да са интензивни и значителни по количество. През първия ден ще духа умерен до силен вятър от изток-североизток, а през втория - вятърът ще се ориентира от запад-северозапад. Температурите ще бъдат доста по-ниски от обичайните; максималните в средата на седмицата ще са предимно между 20° и 25°, но в районите с по-интензивни и продължителни валежи ще остават под 20°. В четвъртък, главно в Източна България и планинските райони остават условията за интензивни валежи и гръмотевични бури. През последните дни от седмицата въздушната маса ще се задържи неустойчива. Ще има по-съществени разкъсвания на облачността, но вероятността за превалявания, главно в следобедните часове, остава. Температурите слабо ще се повишат и в началото на юли максималните ще бъдат между 25° и 30°.", "date": "2018.06.24", "title": "Истинското лято ще да бъде мираж и през новата седмица"}
{"url": "http://standartnews.com/balgariya/danail_kirilov_bsp_zavizhda_i_revnuva_che_gerb_se_spravya_dobre_s_migrantite-372941.html", "text": "Подозирам завист и ревност от страна на опозицията, защото се справяме добре с проблема с мигрантите\", каза председателят на правната комисия в парламента и депутат от ГЕРБ Данаил Кирилов по време на извънредна пресконференция в централата на партията. Целта на брифинга бе да опровергае някои внушения, които са се чули тази сутрин от лидера на БСП Корнелия Нинова по една от телевизиите. Според Нинова вътрешният министър Валентин Радев не е за мястото си. \"Бежанските лагери в България са празни и това е в резултат на политиката, която води правителството на ГЕРБ\", допълни той. Благодари на премиера Бойко Борисов, че в петък е реагирал на провокацията в пленарна зала и на скандалното поведение, което е афиширала опозицията. \"Ясно е, че срещата в днешния ден е координационна, че няма да се поемат правни ангажименти, а ще се консултират и консолидират позиции, т.е. че ще се преговаря по ключови проблеми в този въпрос\", каза Кирилов, визирайки днешната \"миниреща\" на европейските лидери в Брюксел, посветена на темата с миграцията. ГЕРБ не са обещавали 6 000 новоназначени полицаи. В предизборната програма бе записано назначаването на поне 1 000 служителите на МВР и досега сме назначили 1 700, каза от своя страна министърът на вътрешните работи Валентин Радев.", "date": "2018.06.24", "title": "Данаил Кирилов: БСП завижда и ревнува, че ГЕРБ се справя добре с мигрантите"}
{"url": "http://standartnews.com/balgariya/rusenets_prepluva_10_km_s_edna_raka_blagotvoritelno-372945.html", "text": "Русенецът Теодор Цветков плува пет часа в езерото Липник с една ръка за каузата на Фондация \"Александър Русев\". Едната му ръка бе привързана с колан до тялото, така младият мъж преплува разстоянието от 10 км, което си беше поставил за цел. Идеята му бе да привлече вниманието към работата на фондацията с деца с увреждания. Тя се ръководи от Илиян Русев-Скури, като двамата с Теодор помагат безвъзмездно на малчуганите. Теодор Цветков е треньор по плуване в Спортното училище, а мечтата му е да помага и да направи света по-добро място за живеене. След плуването той сподели, че се чувства гладен и уморен, но много щастлив. От двете страни на езерото бяха поставени кутии за дарения, а събраните средства ще отидат за изграждане на водно рехабилитационен комплекс за деца с увреждания.", "date": "2018.06.24", "title": "Русенец преплува 10 км с една ръка благотворително"}
{"url": "http://standartnews.com/balgariya/golyam_pozhar_se_razgorya_v_park_bakadzhika_v_yambol-372944.html", "text": "Голям пожар пламна в лесопарк „Бакаджика\" в Ямбол в неделя. Огънят е обхванал около 60 декара борови гори. Няколко екипа на пожарната се борят със стихията. За ограничаване на пожара беше използвана и селскостопанска техника. Местните жители подозират, че пожарът е умишлен, научи NOVA. Вероятно е причинен от бракониери на дървесина, които опитвали да прикрият следите си. Очаквайте подробности!", "date": "2018.06.24", "title": "Голям пожар се разгоря в парк „Бакаджика” в Ямбол"}
{"url": "http://standartnews.com/balgariya/kontsert_vav_varna_nabira_sredstva_za_detsa_na_zaginali_i_postradali_politsai-372940.html", "text": "Благотворителен концерт и демонстрация на полицейска и военна техника се проведе във Варна. Проявата набира средства в помощ на семействата на загиналите и пострадали при изпълнение на служебния си дълг служители на МВР. Концертът започна с изпълнения на представителния оркестър на Военноморските сили. На събитието участват около 150 деца. Около сцената в Морската градина бяха показани военни, полицейски, пожарни автомобили и средства за защита. Организатори са синдикалните структури в МВР.", "date": "2018.06.24", "title": "Концерт във Варна набира средства за деца на загинали и пострадали полицаи"}
{"url": "http://standartnews.com/balgariya/prevalyavaniya_ot_dazhd_no_s_bonus__slantse-372925.html", "text": "Днес ще бъде предимно слънчево с временни увеличения на облачността и на отделни места в южните и източните райони ще превали. Ще духа слаб запад-северозападен, в Източна България - източен вятър. Максимални температури между 22 и 27 градуса, в София - около 22 градуса. По планините ще има променлива облачност и на места ще превали дъжд, по-значителен в Родопите. По високите части ще духа умерен западен вятър. Максималната температура на височина 1200 м ще е около 14 градуса, на 2000 м - около 7 градуса. Над Черноморието ще бъде предимно слънчево. През деня ще има временни увеличения на облачността и на места ще превали слаб дъжд. Ще духа слаб източен вятър. Максимални температури по крайбрежието 22-24 градуса. Температурата на морската вода е 23-25 градуса. Вълнението на морето ще бъде 2-3 бала. В понеделник вятърът ще се ориентира от изток-североизток. Ще има и слънчеви часове, повече сутринта и в източните райони. След обяд на места в Западна България ще превали и прегърми. Температурите слабо ще се повишат и максималните ще са между 23 и 28 градуса. Във вторник от юг ще започнат валежи, в следобедните часове, придружени с гръмотевични бури. Има повишена вероятност в Централна и Източна България валежите да са интензивни и значителни по количество. Вятърът ще се ориентира от запад-северозапад и ще се усили. Температурите ще са по-ниски от обичайните - максималните, предимно между 21 и 26 градуса, в районите с по-интензивни и продължителни валежи ще остават под 20 градуса.", "date": "2018.06.24", "title": "Превалявания от дъжд, но с бонус - слънце"}
{"url": "http://standartnews.com/balgariya/bivsh_zamministar_samo_v_zhenskiya_zatvor_v_sliven_nyama_mobilni_telefoni-372928.html", "text": "\"Само в женския затвор в Сливен няма мобилни телефони\". Това заяви бившият заместник-министър на правосъдието Димитър Бонгалов в ефира на Нова телевизия по отноение на това дали добре се охраняват нашите затвори. Повод за дискусията станаха поредицата бягства от затвори у нас. \"Имаше телефони дори в затвора от открит тип в Смолян, където няма дори покритие. От външен обект човекът си беше забравил телефона и си го беше занесъл в общежитието\", изтъкна той. Бонгалов коментира последния случай с избягал затворник. 48-годишният Борис Иванов, който е осъден на 13 години лишаване от свобода за блудства и кражби, избяга от работен обект край Ловеч, където е работил заедно с други затворници. Бившият заместник-министър поясни, че опасност за обществото представляват бегълците от затворите от закрит тип. По думите му ако престъпникът е настанен в общежитие от открит тип, това означава, че социалният работник е дал оценка, че този човек вече не би повторил престъплението си. В същото време той призна, че няма обективен критерий, с който да бъде оценена работата на самия социален работник. \"Методиката за оценка на риска е много неясна. И аз не мога да разбера как преценяват социалните работници. Не мога да разбера тази методика. Условно социалният работник е Господ в затвора. Той може повече, отколкото началника на затвора. При тези критерии, които не са обективни, социалният работник може да прави, каквото си иска. Има няколко такива случая\", разкри той. Същевременно експертът изтъкна, че вече трета година страната няма електронен надзор за хората с пробация: \"При предходния екип на правосъдието - този на министър Захариева, имаше един случай с видеоклип от Белене. Паникьоса се и българското, и професионалното ръководство. Насочи парите за електронния надзор към Белене. Оправихме един затвор да няма телефонни разговори, но съсипахме електронния надзор на пробацията в цяла България. Вече трета година ние нямаме електронен надзор. В момента има направена обществена поръчка. Говорим за 200-250 гривни, които няма да бъдат достатъчни\".", "date": "2018.06.24", "title": "Бивш зам.-министър: Само в женския затвор в Сливен няма мобилни телефони"}
{"url": "http://standartnews.com/balgariya/bsp_vdigna_tezhka_svatba_ninova_ozheni_cherven_obshtinar_i_piarka_na_partiyata-372930.html", "text": "Три дни преди вота на недоверие социалистите разпускаха на грандиозен купон в резиденция \"Тера\". БСП ожени бившия си кандидат-кмет на Плевен, общински съветник и бизнесмен Антон Георгиев за една от пиарките на партията Адриана Русенова. Почти цялата парламентарна група се изсипа на тежката сватба, а шаферките, също от екипа на соццентралата, не изневериха на любимия червен цвят. Лично соцлидерката Корнелия Нинова уважи младоженеца с танц, докато през това време с булката по дансинга се носеше заместникът й Кирил Добрев. Любовта между Тони и Ади пламнала покрай партийните дела, а само няколко преди сватбата женихът, който е собственик на голяма фирма за климатизация, вентилация и отопление и е летец и съсобственик на летище Бохот LM, се прочу със спасяването на коте, заклещено в автомобил. Георгиев минавал по улицата в Плевен, когато разбрал за инцидента, и веднага повикал \"Паяка\" на Общинския инспекторат. Той повдигнал колата, а негови служители свалили корите на автомобила и извадили заклещеното в двигателния отсек невръстно коте. В ОбС-Плевен Георгиев е председател на комисията по законност и конфликт на интереси, а нищо чудно левицата да го издигне за кмет отново на предстоящия вот. \"Сватба е!\", написа в социалната мрежа зам.-шефката на БСП Деница Златева, а депутатката Донка Георгиева се разнежи: \"Любовната приказка на годината със световна премиера! Благодаря ви, Ади и Тони, че бяхме част от вашето сватбено приключение! Бъдете здрави, все така влюбени и щастливи!\"", "date": "2018.06.24", "title": "БСП вдигна тежка сватба: Нинова ожени червен общинар и пиарка на партията"}
{"url": "http://standartnews.com/balgariya/enyovden__denyat_na_sv_yoan_predtecha_i_lechebnata_sila_na_bilkite-372929.html", "text": "На 24 юни църквата празнува рождението на св. Йоан Предтеча и Кръстител Господен. В нашите празникът е известен като Еньовден, а християнските традиции се преплетени с езически обичаи. Смята се, че на този ден слънцето изгрява много рано, изкъпано в \"жива вода\", преобръща се три пъти и се връща назад. Казва се още, че \"Еньо си наметнал кожуха да върви за сняг\", което намеква за далечното начало на зимата и за това, че Слънцето вече започва, макар и бавно, да слиза към хоризонта. Според народните вярвания всички болести на Еньовден се къпят в \"жива вода\" и от изтърсените капки се образува росата, която е лековита. Преди изгрев слънце се берат полски цветя, от които се прави голям венец, през който всички се провират за здраве, а цветята от венеца се пазят цяла година. Задължително се берат билки, тъй като през нощта срещу Еньовден те придобиват лечебна сила. Според преданията на всички балкански народи тази нощ е населена със самодиви и митични същества. Магьосници обикалят чуждите ниви и стада, за да привлекат плодородието в своята нива, хамбар или кошара. Бродницата, наречена \"мамница\", отивала в потайна доба в добра нива, изтръгвала най-добрите класове и ги отнасяла със себе си или прекосявала пътя на най-дойните стада. Ако някой успеел със скверни тайнства да забогатее като примами чуждото, неизбежно заплащал за злината си. В Южна България е разпространен обичаят \"Еньова буля\". В навечерието на празника всяка девойка пуска китка в \"мълчана вода\", покрива я с престилка и я оставя да пренощува до розов храст. Еньовата буля е невръстно момиченце, което гадае и нарича, докато вади китките. Правят се предсказания не само за женитба, но и за плодородие, здраве, богатство. Еньовчето е символът на този празничен ден. Народът ни вярва, че на Еньовден с него могат да се излекуват всякакви болести. Отварата му засилва плодовитостта на добитъка и действа магически целебно на бездетните.", "date": "2018.06.24", "title": "Еньовден – денят на св. Йоан Предтеча и лечебната сила на билките"}
{"url": "http://standartnews.com/balgariya/kamion_s_domati_katastrofira_v_kresnenskoto_defile-372926.html", "text": "Камион, натоварен с домати, катастрофира на главен път Е-79. Двама души са пострадали, съобщава Нова телевизия. Сигналът за произшествието е подаден в 16.30 часа. Товарният камион се е движел в посока от Симитли за Кресна. Отклонява се надясно и се разбива в ската. Каросерията е паднала на пътното платно и щайгите с домати са се разпилели. Водачът и неговият спътник са транспортирани до болницата в Сандански. След инцидента движението се осъществяваше само в едната лента. Разследват се причините за пътния инцидент.", "date": "2018.06.24", "title": "Камион с домати катастрофира в Кресненското дефиле"}
{"url": "http://standartnews.com/balgariya/izbyagaliyat_zatvornik_ostavil_zalozhnichkata_si_v_gora_za_da_ne_go_zabavi-372927.html", "text": "\"Тя е спяла. Той я е хванал за ръката и я повел из къщата. Поискал и пари, питал и за хляб. Ударил я и я повел по пътя\", разказва пред БТВ дъщерята на жената, взета за заложник от избягалия затворник Борис Иванов. По пътя обаче ги среща районният полицай, който обхождал улиците пеша. Жената му дала знак, той ги подминал, за да не застраши живота на жертвата, но веднага след това предприел действия. Избягалият затворник тръгнал с жената към близката гора. Тя се спънала и паднала. За да не губи време, Иванов я оставя и бяга. Въпреки това, след мащабна акция, той е заловен.", "date": "2018.06.24", "title": "Избягалият затворник оставил заложничката си в гора, за да не го забави"}
