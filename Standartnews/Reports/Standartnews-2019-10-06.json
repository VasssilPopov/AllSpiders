{"url": "https://www.standartnews.com/sport/loko-pd-otnese-etr-kato-gost-s-50-403176.html", "text": "Локомотив (Пд) разгроми с 5:0 като гост Етър в мач от 12-ия кръг на efbet Лига. По два гола за победата вкараха Стивън Езе (71, 88) и Димитър Илиев (38, 45-а дузпа), а Ожболт (38) се разписа веднъж. Успехът затвърди Локо (Пд) на трето място в класирането с 26 точки. Втори е Левски с 26, а лидер е Лудогорец с 27. Утре е дербито в Разград между Лудогорец и Левски. Етър е на десето място до момента с 11 т.", "date": "2019.10.05", "title": "Локо (Пд) отнесе Етър като гост с 5:0"}
{"url": "https://www.standartnews.com/sport/duzpa-nosi-osma-pobeda-na-livrpul-403177.html", "text": "Ливърпул продължава с победния си ход във Висшата лига на Англия. В мач от осмия кръг \"червените\" биха вкъщи Лестър с 2:1. Победното попадение вкара от дузпа в добавеното време Джеймс Милнъ. Наказателният удар бе за нарушение срещу Садио Мане в наказателното поле. Именно Мане откри резултата в мача в 40-ата минута, а \"лисиците\" изравниха в 80-ата с гол на Джеймс Мадисън. Така след 8 кръга Ливърпул е с пълен актив от 24 т, а Лестър е трети с 14 т. Други резултати от кръга: Астън Вила - Норич 5:1, Бърнли - Евертън 1:0,  Уотфорд - Шефилд Юнайтед. Утре шампионът Манчестър Сити е домакин на Уулвърхямптън, а Манчестър Юнайтед гостува в Нюкасъл. фото ЕПА/БГНЕС", "date": "2019.10.05", "title": "Дузпа носи осма победа на Ливърпул"}
{"url": "https://standartnews.com/biznes/kak-da-obsluzhvame-klienta-po-umberto-eko-403111.html", "text": "Да се разберем - щом ще разчитаме на туризма да ни храни, нека го подпомагаме. Да намалим ДДС-то върху услугите в туризма е добра идея, но далеч не е достатъчно. Трябва да се погрижим и за качеството на родната туристическа услуга. И това е ключов въпрос, доколкото е наложително да ограничим потоците от чужденци, практикуващи единствено алкохолен туризъм у нас: нека те видят, че имаме чисти езера, високи върхове и добро обслужване. \r\nНо казвайки \"добро обслужване\", на мен леко ми прилошава. Все едно съм казала голяма и нагла лъжа със спокойствието на човек, който говори очевидни неща за времето в момента. Не защото няма свестни заведения, в които човек да се наслади на качествено обгрижване от персонала. Не. Такива места има, но там виното започва от 60 лева и всички са облечени строго. А аз искам просто да хапна, да погледам през прозореца и да се усмихна в отговор на вежливия сервитьор. Искам да му оставя бакшиш, задето е бил толкова любезен и лъчезарен, и за да изразя цялостното си удовлетворение от заведението. \r\nАко следващите редове ви се сторят пресолени и \"напомпани\", то е защото скоро не сте отсядали в провинциален ресторант или крайпътно ханче. \r\nТака че, запознайте се със Стандарта за обслужване на клиент в заведението Хикс в град Игрек! Не този, който обикновено стои окачен в кухнята, като делнична Библия, макар и леко оцапана с мазно. А този, които получава като обслужване всеки от нас в салона. \r\n(И да не забравя да поздравя Умберто Еко за идеята. \"Как да\" и \"Как се\" - това е формата на неговите есета от сборника \"Как се пътува със сьомга\", издаден наскоро у нас. Именно тези иронични и саркастични есета ме подтикнаха да съставя описания по-долу стандарт за обслужване на клиент) \r\n \r\n \r\nОставете клиента поне десет минути да се озърта като залят с ледена вода или като попаднал в черна дупка - нека той положи усилия поне веднъж в живота си. Ако ви погледне въпросително, може да го попитате дали е сам, но не влагайте прекалени чувства във въпроса. За да покажете класата на заведението, в което работите като сервитьор, попитайте госта още от вратата дали ще си поръча нещо за ядене, или ще се задоволи с питие (разбирай - ще се лигави цяла вечер на айран). В никакъв случай не поемайте палтото му и не му предлагайте маса до климатика, ако видите, че е болен - нямаме практика да поощряваме капризите на клиентите си. \r\n \r\nНие винаги се придържаме към някои специфични изисквания. Косата на сервитьорката трябва да бъде боядисана в ярък цвят и да е оформена в стилна прическа - изрядно изправена с преса или пищно накъдрена с маша. Сервитьорката трябва да е изразително гримирана - не подминавайте с презрение плътния фон дьо тен. Що се отнася до облеклото, униформата се състои от къса пола и риза. Баджът стои задължително клюмнал на една страна - така че името въобще да не се чете. \r\n \r\nВеднага щом видите, че гостът е седнал, в никакъв случай не го оставяйте да се адаптира към средата, а веднага му увиснете на врата: застанете на педя разстояние от него и директно му задайте въпроса какво ще обича. Поставете менюто пред него и му предложете нещо за пиене, докато разглежда ястията. Ако избере бира, го обсипете с предложения за мезета към бирата. Ако все пак ви помоли да му дадете възможност да разгледа менюто, обърнете недоволно белтъците на очите си и се отдалечете от клиента. Застанете на метър, метър и половина от масата и се втренчете настойчиво в него. Скръстете ръце на гърдите и започнете нетърпеливо да потропвате с крак. Накрая шумно изпъшкайте, приближете се и го попитайте дали вече си е избрал. Ако клиентът се колебае между две ястия, помогнете му: внимателно му разяснете разликите в състава на различните ястия, ако сте наясно с това. В случай обаче, че нямате представа какво съдържат запечените картофи или кюфтенцата с магданоз, просто му кажете, че едното е по- \r\nвкусно от другото и толкова. След това вдигнете нагоре вежди - полупрезрително-полуозадачено - и с нацупени устни задайте въпроса: \"Е?!\". \r\n \r\nКогато поднасяте приборите, сложете ги, където ви падне. Отляво или отдясно - това са излишни подробности. Обслужвайте клиента, стоейки винаги от тази страна, от която ви е по-удобно. Сервирайте поръчаните ястия без особена мисъл - достатъчно е да не ги обърнете със съдържанието надолу към пода. Ако гостът ви повика с ръка, докато се храни, обезателно изцъкайте с език и чак тогава, влачейки крака, се доближете до него. Ако не успеете да чуете какво иска този път, допуска се да повишите тона в изречението \"Моля?!\". То на всяка цена трябва да е придружено с недоволно изражение - редно е клиентите да се научат да говорят ясно и разбираемо. През цялото време наглеждайте клиента и често му доливайте бирата в халбата, за да свърши по-бързо и да поръча още. \r\n \r\nНе чакайте клиента да ви повика, а отсервирайте, веднага щом установите, че дъвче последната си хапка. Отсервирайте бавно, с видими усилия. Така той ще почувства вина, че ви е създал много работа и ще остави по-голям бакшиш. \r\nВместо да го питате дали всичко е наред, предложете му десерт или нещо друго, без значение какво, стига да е много скъпо. Когато поиска сметката, добавете такса \"отопление\" или \"охлаждане\" в размер на двайсет процента, левче за охладената халба за бира и десет процента сервиз. Ако той недоумява, но бърза, предложете му да се разправя с управителя, който ще дойде след двадесет минути. Ако му мине и пожелае да плати с карта, защото няма дребни, вие пък му кажете, че нямате пос-терминал и вземете едрата банкнота, връщайки му само монети. \r\nНакрая изпратете госта с разсеян поглед.", "date": "2019.10.05", "title": "Как да обслужваме клиента - по Умберто Еко"}
{"url": "https://www.standartnews.com/sport/shefove-iskat-ostavki-v-botev-pd-403174.html", "text": "Ръководството на футболния Ботев (Пд) поиска оставките на треньора Желко Петрович и неговите асистенти, както и на спортния директор Адалберт Зафиров, часове след загубата от Ботев Враца с 3:0. Това бе съобщено на официалния сайт на \"канарчетата\", които са предпоследни в подреждането след 12 кръга. \"След поредицата неубедителни игри и липса на развитие, преди 10 дни ръководството на ПФК Ботев Пловдив, и лично мажоритарният собственик г-н Самуилов, направи обстоен анализ на натрупаните проблеми като бяха взети решения, чието изпълнение да започне в паузата на първенството. Но след днешното представяне са поискани оставките на треньорския щаб и спортния директор. Последващите действия ще бъдат оповестени в близките дни\", пише в сайта. Същевременно привържениците на \"канарчетата\" изчакват отбора в Пловдив, за да му поискат обяснение за много слабото представяне в първенството.", "date": "2019.10.05", "title": "Шефове искат оставки в Ботев (Пд)"}
{"url": "https://www.standartnews.com/sport/botev-vr-sreshchu-botev-pd-e-derbito-dnes-403138.html", "text": "Ботев (Вр) приема Ботев (Пд) в днешното дерби от 12-ия кръг на  efbet Лига. Двубоят е от 15,00 часа. От 17,30 ч Етър е домакин на Локо (Пд) във Велико Търново. В последния мач за деня ЦСКА-София играе с Витоша. Начело на \"червените\" за този мач ще е Добромир Митов. Той заменя засега Люпко Петрович, който напусна отбора. Утре е дербито на кръга Лудогорец е домакин на Левски.", "date": "2019.10.05", "title": "Ботев (Вр) срещу Ботев (Пд) е дербито днес"}
{"url": "https://www.standartnews.com/sport/dzho-kovach-specheli-istoricheski-final-v-dokha-403179.html", "text": "Най-силният финал на гюле при мъжете на световно първенство видихя на стадион \"Халифа\" тази вечер в Доха. Първите трима завършиха в рамките на 2 сантиметра, а общо четирима преминаха границата от 22.50 метра. Осем от финалистите пък изпратиха гюлето над 21.00 м.  Титлата с нов рекорд на шампионатите от 22,91 м взе Джо Ковач (САЩ). Постижетието му е трето във вечната ранглиста на дисциплината, заедно с това на Алесандро Андрей (Ит). За Ковач това е втора световна титла след 2015-а година, а постижението му пък е най-силно в света след 1990 г.  Олимпийският шампион Райън Краузър (САЩ) подобри личния си рекорд в последния опит в състезанието и с 22.90 м, но остана със сребърния медал. Световният шампион от Лондон 2017 Томаш Уолш (Авл) е трети с 22,90 м.  ", "date": "2019.10.05", "title": "Джо Ковач спечели исторически финал в Доха"}
{"url": "https://www.standartnews.com/sport/botev-pd-otnese-troyka-vv-vratsa-403155.html", "text": "Ботев (Пд) загуби с 0:3 гостуването си на Ботев (Вр). Двубоят бе от 12-ия кръг на efbet Лига. Така врачани прекъснаха серията си от 4 поредни мача без успех. Отборът на Сашо Ангелов постигна и първата си победа от края на август насам и с 12 т вече е девети. За пловдивчани това бе четвърти мач без вкаран гол и с 9 т са на предпоследното 13-о място. В 33-та минута гостите останаха с човек по-малко. Еберт Кардозо получи директен червен картон, след като повали пред наказателното поле откъсващия се срещу вратаря Даниел Генов. С човек повече врачани поведоха в 67-ата минута. Резервата Петър Атанасов проби от ляво и центрира в наказателното поле, а оставеният непокрит Даниел Генов с хубав диагонален удар от десетина метра прати топката в десния ъгъл на вратата на Георгиев. Четири минути по-късно Атанасов реши всичко с втори гол. Той направи двойно подаване с Домовчийски и се измъкна в чиста позиция в ляво в наказателното поле, след което с прецизен удар от 11-12 метра прати топката в мрежата. След още четири минути отново Атанасов се разписа, след като получи пас от дясно от Генов и от 6-7 метра направи резултата класически - 3:0.", "date": "2019.10.05", "title": "Ботев (Пд) отнесе тройка във Враца"}
{"url": "https://standartnews.com/kultura/eltn-dzhon-staloun-i-gir-pochti-se-sbikha-za-dayana-403125.html", "text": "Новата автобиография на сър Елтън Джон „Me: Elton John Official Autobiography“ тръгва на пазара от 15 октомври. Преди това обаче музикантът даде ексклузивно интервю за „DailyMail“, в което споделя моменти от приятелството си с принцеса Даяна. Елтън Джон разказва за вечерта, в която Силвестър Сталоун и Ричард Гиър едва не се сбили за кралската снаха. Докато певецът записвал музика за оригиналния „Цар лъв“, Джефри Катенбърг – началникът на Дисни – посетил Англия.  Джон и съпругът му Дейвид Фърниш организирали парти за Катенберг и жена му и ги попитали дали искат да се запознаят с някого. Двойката веднага отговорила „С принцеса Даяна“. Елтън и Даяна се познават от 1981-а и веднага стават близки.  Певецът поканил нея, Джордж Майкъл, Ричард Къртис и съпругата му Ема Фройд, Ричард Гиър и Силвестър Сталоун, които по това време били на Острова. Даяна вече се била разделила неофициално с Чарлс, а Гиър – със Синди Крофорд. На партито двамата веднага се харесали – дори се усамотили пред камината и се отдали на философски разговори. Но това не се харесало на Слай. Според Елтън, Сталоун отишъл на купона с намерението да свали принцесата. Когато сервирали вечерята, всички седнали на масата освен двамата мачовци. Оказало се, разбира се, че те се карали в коридора и възнамерявали да се бият за Даяна. Дейвид успял да успокои страстите, но Слай останал ядосан. След десерта Даяна и Ричард Гиър отново седнали пред камината и Силвестър просто си тръгнал. Рамбо заявил на вратата, че нямало да се появи, ако е знаел, че „Чаровният принц“ щял да присъства. Вечерта продължила спокойно, а принцесата и холивудският красавец откарали още дълго пред огъня, не отлепвайки поглед един от друг. Елтън разкрива и как с Даяна се скарали покрай книгата на Джани Версаче „Rock And Royalty“ – колекция портрети от чудесни фотографи. Приходите щяли да бъдат дарени за ХИВ Фондацията, а принцесата се съгласила да напише предговора. В последния момент обаче се отказала. Според сър Джон, от Бъкингамския дворец не били съгласни член на кралското семейство да бъде свързан с книга, в която има снимки на голи мъже по хавлии.  Даяна оттеглила предговора си и заявила, че не знае за какво става въпрос. Елтън й написал писмо, в което й припомня ситуацията и й казва колко пари е коствала на Фондацията. Тя му отговорила със „Скъпи господин Джон...“. Певецът се ядосал, но и се притеснил.  Даяна започнала да загърбва много от най-близките си приятели, които винаги са били откровени с нея и започнала да общува с хора, които й казвали това, което тя искала да чуе. Двамата спрели да общуват до деня на убийството на Джани Версаче. Даяна се обадила на Елтън и се извинила. Отишли заедно на погребението и папараците полудели - най-голямата звезда на планетата се е появила пред очите им. Фотографите не отклонили нито за миг камерите си от нея. Елтън пояснява и култовата снимка, на която изглежда, че тя го утешава. Всъщност Даяна просто се навела, за да вземе дъвка от Дейвид. Когато си писали след това, тя предложила да стане патрон на Фондацията и искала певецът да се включи в нейна благотворителна кампания. Двамата се разбрали да се срещнат следващия път в Лондон. За съжаление, следващ път така и нямаше. Елтън получил писмо, в което близък приятел праща съболезнованията си, но нито той, нито Дейвид „включили“ веднага за какво. Пуснали телевизора и така узнали тъжната новина. Както знаем, на погребението на принцеса Даяна сър Елтън Джон изпя специална версия на хита си „Candle In The Wind“. Певецът признава, че не помни самото изпълнение много добре, но ясно се сеща за аплодисментите. Целта била постигната – парчето успяло да докосне сърцата на хората. След това Елтън отишъл в студиото, за да запише погребалната версия на песента и тя да бъде пусната. Приходите от парчето били за благотворителни цели в чест на Даяна. Музикантът я изпял два пъти и си тръгнал. Вкъщи той видял репортажа от погребението по телевизията и за едва тогава започнал да скърби за приятелката си. Цял ден не можел да покаже емоция заради изпълнението. Новата версия на песента станала най-касовият сингъл на всички времена, което объркало Джон – така и не разбрал в какви обстоятелства човек би искал да я слуша. Той самият никога повече не го направил. Чул я само един път, за да се увери, че записът е качествен. Певецът признава, че успехът на парчето го накарал да се чувства неудобно – седмица след седмица след погребението песента била на върха на класациите, което означавало, че през цялото време вървели кадри от печалната церемония. Когато Опра Уинфри го попитала за погребението, той отказал да коментира. Версията на „Candle In The Wind“, посветена на Даяна, никога не е фигурирала в албумите с хитове на певеца. Той никога не я презаписа и винаги избягвал темата - не защото иска да забрави, а защото желае животът да продължи.", "date": "2019.10.05", "title": "Елтън Джон: Сталоун и Гиър почти се сбиха за Даяна"}
{"url": "https://standartnews.com/kultura/prints-khari-na-pokhod-sreshchu-zhltata-presa-403126.html", "text": "Принц Хари съди двата най-тиражни вестника във Великобритания - „Сън“ и „Дейли Мейл“. Новината бе потвърдена от Бъкингамският дворец. Херцогът на Съсекс твърди, че таблоидите са подслушвали телефона му и са прихванали гласови съобщения. От „Сън“ потвърдиха, че срещу тях вече е стартирала съдебна процедура. От „Дейли Мейл“ отказаха коментар. Жалбата на Хари идва само 3 дни, след като херцогияната на Съсекс Меган Маркъл също обяви, че ще съди друг тиражен таблоид. Тя заведе дело срещу „Мейл он Съндей“ и компанията майка „Асошиейтед Нюспейпърс“, които публикували нейно писмо, изпратено до баща й, без  разрешението й. „Това е рискова стратегия. Принц Хари обявява еднолична война на жълтата преса. Не защитавам евентуалното подслушване на телефона му. Но знам със сигурност, че влиятелни фигури в кралското семейство и техните съветници оспорват мъдростта на подобно решение“, коментира Фил Конню, бивш редактор. „Бил съм свидетел на ефекта на жълтата преса върху хората, които обичам. Загубих майка ми, а сега виждам как жена ми става жертва“, заяви херцогът.", "date": "2019.10.05", "title": "Принц Хари на поход срещу таблоидите"}
{"url": "https://standartnews.com/kultura/tri-nagradi-zlatna-roza-za-v-krg-403133.html", "text": "След като взе две от най-престижните награди на кинофестивала в Сараево - за най-добра актриса за Ирини Жамбонас и за изключително постижение в европейската аудиовизуална култура, „В кръг“ спечели нови три приза от „Златна роза“ във Варна: специалното отличие на морската ни столица, на публиката и отново за Ирини Жамбонас. „Изключително сме доволни и благодарни. Със сигурност ценим всяка една от наградите, но за мен тази на публиката е голям успех, защото тя е най-важна - и щом още с първата ни прожекция в България зрителите ни оценяват така високо, значи сме си свършили работата“, споделя Стефан Командарев. „В кръг“ е вторият филм от планираната трилогия след реализацията на „Посоки“. Историите са на три двойки патрулиращи полицаи в нощна София. В лентата ще видим Ирини Жамбонас, Павел Поппандов, Асен Блатечки, Иван Бърнев, Васил Василев–Зуека, Стефан Денолюбов, Стоян Дойчев, Герасим Георгиев–Геро, Николай Урумов, Анастасия Ингилизова, Ованес Торосян. Оператор е Веселин Христов, сценаристи са Симеон Венциславов и Стефан Командарев. „В кръг“ тръгва по кината в България на 8 ноември. Късометражното ни кино също бе аплодирано на фестивала във Варна. Лентата на Христо Симеонов „Нина“ си тръгва от брега с голямата награда – за „успешната симбиоза между автентичност и въображение, за нежното и честно отношение към героите.“ „Дом“ на Димитър Кутманов пък получи специален диплом за „поетичния поглед в преследване на изгубеното време.“ \"Наградата е много неочаквана за мен, не само защото я печелим за трети път, но защото винаги си мисля, че има по-добри филми от нашия. Надявам се в скоро време късометражното кино да намери своя път и към малките екрани и българските телевизии  да проявят интерес към програмиране на късометражни продукции – най-вече БНТ като държавна медия. Нито един от късите филми, по които съм работил, не е бил излъчван в българския телевизионен ефир. По света късото кино отдавна е намерило постоянно програмиране на малкия екран.\", казва режисьорът Христо Симеонов. Двете отличени заглавия са от филма-омнибус „7“, обединяващ седем късометражки, създадени от седем режисьорски екипа от младото поколение в българското кино. Те изследват какво се случва в душите на седем персонажа в красивия и старинен Пловдив. Широката публика ще ги види през ноември в избрани кина.", "date": "2019.10.05", "title": "Три награди „Златна роза“ за „В кръг“"}
{"url": "https://standartnews.com/kultura/khit-ot-broduey-idva-na-bg-stsena-403132.html", "text": "Хитът на Албърт Р. Гърни „Любовни писма“, който е крайно нашумял на прочутата улица „Бродуей“ в Ню Йорк, вече е и на БГ сцена. Продукцията на варненския театър ще се завърти в София на 16 октомври в Сити марк арт център, а след това ще има дата всеки месец.  Дуетът е доказан – Яна Маринова и Свежен Младенов. Писмата от него до нея и обратно - от нея до него – са в рамката на цял живот. Бесен екшън, в който с изумителна скорост преминават събития, възрасти, чувства, настроения... Лентата се забавя за миг, рисува ни конкретна случка, наивна, тъжна, страшна или страшно смешна и литва през зъбчатките на времето към следващата. Един чат, който в задъханите си редове прескача всичко маловажно и незначително, за да ни потопи в гъстото вино на една любов, която все не може да се случи и категорично отказва да умре.", "date": "2019.10.05", "title": "Хит от „Бродуей“ идва на БГ сцена"}
{"url": "https://standartnews.com/kultura/cinelibri-zapochva-ss-zvezden-blyask-ot-petoto-izmerenie-403116.html", "text": "„Офицер и шпионин“ – кинопродукция на Франция и Италия по бестселъра на Робърт Харис – ще събере зрителите пред големия екран в 19:00 ч. в зала 1 на НДК. Филмовата адаптация е носител на Голямата награда на журито във Венеция и награда FIPRESCI. Лентата събира цяла плеяда от талантливи актьори, между които e и българинът Владимир Йорданов (участвал още в „Бумеранг“ и „Винсънт и Тео‘). В „Офицер и шпионин“ той си партнира с Жан Дюжарден, Луи Гарден, Матю Амалрик и Венсан Перес. Сюжетът ни пренася в Париж в навечерието на XX век, когато, несправедливо обвинен в предателство, младият европейски офицер Алфред Драйфус е осъден на доживотен затвор на Дяволския остров и е разжалван публично пред огромна тълпа. Вечерта на 5 октомври ще поднесе и други изненади на последователите на CineLibri – акустичен пърформанс на Мила Робърт, Денис Попстоев и Георги Пеев, и официално представяне на програмата и гостите на фестивала. А сред тях ще бъдат звезди като Даниел Алфредсон, Гарард Конли, Рик Дъгдейл, Лоренцо Силва, А. Б. Йехошуа и др. Към звездния букет ще се присъедини и престижното международно жури на конкурсната програма. Председател на журито ще бъде самият Кристоф Ламбер. Мотото на фестивала тази година е „Петото измерение“ – в чест на стъпването на Луната на Нийл Армстронг преди 50 години. CineLibri 2019 ще продължи до 20 октомври в София и още седем български града – Варна, Пловдив, Бургас, Габрово, Велико Търново, Търговище и Стара Загора. Зрителите тази година ще имат възможността да избират и гледат 55 първокласни филмови продукции и да присъстват на десетки съпътстващи срещи, галавечери на култури от цял свят, литературни и театрални премиери. \r\n \r\n   ", "date": "2019.10.05", "title": "CineLibri започва с блясък от петото измерение"}
{"url": "https://standartnews.com/kultura/bregovich-az-sm-ot-rokendrola-tryabva-da-e-brkotiya-403134.html", "text": "Горан Брегович и неговият Оркестър за сватби и погребения са на пореден гастрол в България – след триумфа във Варна, довечера, 5 октомври, за първи път излизат във Велико Търново, а на 6 октомври са в НДК. В програмата ще звучат песни от последния  албум на Брегович “Three Letters From Sarajevo” на различни езици. „Аз и моята музика се чувстваме тук у дома си“, винаги е казвал лидерът на балканската стихия. Подбрахме 20 цитата, които разкриват нюанси от живота и кариерата на бесния босненец, който живее в Париж, работи в Белград и очарова целия свят.      ", "date": "2019.10.05", "title": "Брегович: Аз съм от рокендрола – трябва да е бъркотия"}
{"url": "https://standartnews.com/regionalni/tsekh-za-paketirane-na-meso-izgorya-v-pleven-403129.html", "text": "Пожаризпепели цех за месо в Плевен тази сутрин, съобщиха от МВР. Сигналът за инцидента е подаден около 7.00 часа. Пламъците са тръгнали от покрива на сградата, която се намира в индустриалната зона на града. Няма пострадали хора. \"Пожарът е голям, но вече е овладян\", каза директорът на Регионалната дирекция \"Пожарна безопасност и защита на населението\" комисар Станислав Атанасов пред БНР. Пет екипа със седем автомобила са били изпратени на място. Допълнително са били предислоцирани и два екипа от пожарните служби в Ловеч и Габрово. Два часа след сигнала огънят е бил локализиран на втория етаж на сградата, където се е намирал цех за пакетиране и охлаждане на месни изделия и след това е бил и изцяло ликвидиран. Унищожен е вторият етаж на постройката, готова продукция и съоръжения. На място е бил изпратен и химически автомобил с измервателна апаратура, която на този етап не е отчел вредности във въздуха, застрашаващи жителите на града. В момента два екипа от експерти извършват разчистване и оглед на мястото на произшествието. Тепърва ще се установяват и причините за инцидента. \"Няма данни до момента пожарът да е причинен умишлено\", заяви директорът на Областната дирекция на МВР в Плевен старши комисар Красимир Начев пред БТА. Важно е, че няма пострадали, щетите са материални, допълни старши комисар Начев. Той коментира, че огънят може да е възникнал от техническа неизправност, късо съединение.", "date": "2019.10.05", "title": "Цех за пакетиране на месо изгоря в Плевен"}
{"url": "https://standartnews.com/regionalni/kyustendil-i-blagoevgrad-shampioni-po-ukriti-praseta-403153.html", "text": "Кюстендилци са първенци в опитите да си скрият прасетата, за да отърват ножа. От общо 310 нарушения, открити от инспекторите на Агенцията по храните (БАБХ), над една трета (139) са провинилите се свинари в областта, известна повече с отглеждане на череши. До проверките се стигна след множество сигнали за нарушаване на забраната за репопулация от вече изрядни стопани. Инспекторите тръгнаха по страната по обекти за отглеждане на свине тип „заден двор“ по разпореждане на земеделския министър Десислава Танева. По данни на земеделското министерство 2299 проверки има на територията на цялата страна. При проверките инспекторите са установили несъответствия в 310 обекта за отглеждане на свине тип „заден двор“, от които 139 в област Кюстендил. Най-много нарушения са открити още в Благоевград – 35, по 20 в Хасково и Габрово и Стара Загора (18). Най-малко изхитрили се стопани има в областите Русе и Варна, където са открити само по едно нарушение. Подаденият списък с информация за личните стопанства беше събрана през областни епизоотични комисии от кмета на населеното място и официалния ветеринарен доктор.  Над 46 хиляди прасета в стопанствата тип „заден двор” паднаха жертви на чумата, показват данните на БАБХ към средата на септември. Те са били заклани, а стопаните им са усвоили месото. Дребните стопани по селата бяха принудени да заколят без време прасетата си заради разразилата се в страната зараза от африканска чума. В 20-километровата зона около големите свинекомплекси трябваше да бъдат ликвидирани животните в стопанствата тип заден двор, защото са потенциален източник на заразата. Срещу това стопаните получават по 300 лева от държавата. Парите са предназначени за дезинфекция на кочините, преди те да бъдат заселени с нови животни от септември догодина.", "date": "2019.10.05", "title": "Кюстендил и Благоевград шампиони по укрити прасета"}
{"url": "https://standartnews.com/svyat/edinburg-iska-nezavisima-shotlandiya-403172.html", "text": "Хиляди шотландци шестваха този следобед в центъра на Единбург с призив за независимост от Великобритания, предаде АФП. Сред демонстрантите бе и депутатът от Шотландската национална партия Джоана Чери, която бе един от инициаторите на закона за ново отлагане на Брекзит. Шотландия проведе референдум за връзките си с Лондон през 2014 година. Тогава 55% от избирателите се произнесоха за оставане във Великобритания. Две години по-късно обаче на референдума за и против оставането в Евросъюза 62 на сто от шотландците подкрепиха членството в съюза. Според сепаратистите това е достатъчен повод за нов референдум за отделяне от Обединеното кралство. Такъв референдум иска и първият министър на Шотландия Никола Стърджън.", "date": "2019.10.05", "title": "Единбург иска независима Шотландия"}
{"url": "https://standartnews.com/svyat/germanski-ekoaktivisti-izlizat-na-protesti-403163.html", "text": "Берлинският филиал на организацията \"Бунт срещу унищожението\" започна да изгражда климатичния си лагер близо до сградата на германското правителство, предаде ДПА. От утре екозащитната организация възнамерява да предложи в лагера уъркшопове и работни групи, а първите групи вече са пристигнали за участие, заяви нейна говорителка. Очаква се в Берлин общо за участие да пристигнат няколко хиляди души. Не е ясно колко хора ще прекарат нощта в лагера. Според местната полиция 6000 души са се регистрирали за събирането, което се очаква да продължи от 6 до 13 октомври. В понеделник \"Бунт срещу унищожението\" планира да спре автомобилното движение в германската столица - в частност в района на \"Потсдамер плац\" и прилежащото кръстовище. \"Препоръчваме на шофьорите да не тръгват с автомобилите си\", заяви вчера организацията. Исканията на движението включват призив германското правителство до 2025 г. да сведе емисиите от въглероден диоксид на Германия до нула и да обяви климатична извънредна ситуация. Активисти и членове на \"Бунт срещу унищожението\" блокираха входовете на търговския център \"Итали 2\" в 13-ти район на Париж, за да привлекат внимание към правителственото бездействие по климатичните промени. Протестиращите издигнаха барикади и попречиха на клиентите да влизат в сградата. Френският филиал на \"Бунт срещу унищожението\" заяви в Туитър, че целта е била молът да бъде окупиран за колкото се може по-дълго време, за да бъде поставено под натиск правителството да предприеме по-решителни действия за ограничаване на глобалното затопляне. \"Бунт срещу унищожението\" е британска организация, която от ноември 2018 г. е активна и в други европейски страни. Тя възнамерява от понеделник да започне двуседмични протести в 60 града по целия свят, за да призове правителствата да действат по климатичните промени.", "date": "2019.10.05", "title": "Германски екоактивисти излизат на протести"}
{"url": "https://standartnews.com/svyat/nasa-pak-shche-prashcha-zheni-v-kosmosa-403154.html", "text": "Първата космическа разходка на жени отново е на дневен ред 6 месеца след като проблем със скафандри доведе до отменянето й, съобщи Асошийетед прес. \r\nНАСА оповести, че две жени на борда на Международната космическа станция (МКС) ще излязат заедно в открития космос по-късно този месец. Астронавтките Кристина Кох и Джесика Меир ще направят космическа разходка на 21 октомври, за да свържат нови по-мощни акумулатори със слънчевите панели на станцията. \r\nКох трябваше да излезе в открития космос заедно с друга жена от екипажа през март. Но няколко дни преди планираната космическа разходка НАСА я отмени, тъй като нямаше достатъчно време за осигуряване на втори скафандър със средни размери. Той бе доставен на борда на МКС през юни", "date": "2019.10.05", "title": "НАСА пак ще праща жени в Космоса"}
{"url": "https://standartnews.com/svyat/kompaniite-koito-izkarvat-1-mln-dolara-za-20-minuti-403166.html", "text": "Много компании в света изкарват милиарди на година и е много трудно да си представим скоростта, с която те печелят своите пари. Cпopeд дaнни нa плaтфopмaтa НоwМuсh, нaпpaвeни нa бaзa изчиcлeния нa Fоrtunе, 70 дpyжecтвa в cвeтa пeчeлят нaд 1 милиoн дoлapa в paмĸитe нa eдин чac. B нoвa инфoгpaфиĸa тe пpeдcтaвят тeзи, ĸoитo ycпявaт дa пpaвят тoвa зa пo-мaлĸo oт 20 минyти. B глoбaлeн мaщaб нaй-пeчeлившaтa ĸoмпaния e eнepгийният гигaнт \"Сауди Арамко\". Ha дeн тя гeнepиpa 304,04 милиoнa дoлapa, ĸaтo 1 милиoн дoлapa пpaви зa пo-мaлĸo oт 5 минyти. Или пo-тoчнo зa 4,7 минyти, пoĸaзвaт изчиcлeниятa. Ha втopo мяcтo e тexнoлoгичният лидep \"Епъл\". Πpoизвoдитeлят нa айфон пeчeли 1 милиoн дoлapa зa 8,8 минyти, a зa дeн - 163,1 милиoнa дoлapa. Tpeтa e Индустриалната банка на Китай, чиятo пeчaлбa зa 24 чaca възлизa нa 123,29 милиoнa дoлapa. Бaнĸaтa ycпявa дa пpaви пo 1 милиoн дoлapa зa 11,7 минyти. Зa 13,2 минyти пpaви тoвa южнoĸopeйcĸият тexнoлoгичeн пpoизвoдитeл \"Самсунг\", ĸoйтo гeнepиpa пeчaлбa oт 109,3 милиoнa дoлapa зa eдин дeн. Eтo и ĸoи ca ocтaнaлитe ĸoмпaнии, ĸoитo пeчeлят пo 1 милиoн дoлapa зa пo-мaлĸo oт 20 минyти: Сhіnа Соnѕtruсtіоn Ваnk - 105,48 милиoнa нa дeн и 1 милиoн зa 13,7 минyти; ЈРМоrgаn Сhаѕе - 88,97 милиoнa нa дeн и 1 милиoн дa 16,2 минyти; Аlрhаbеt - 84,21 милиoнa дoлapa нa дeн и 1 милиoн зa 17,1 минyти; Аgrісulturаl Ваnk оf Сhіnа - 83,99 милиoнa дoлapa нa дeн и 1 милиoн зa 17,1 минyти; Ваnk оf Аmеrіса - 77,2 милиoнa дoлapa нa дeн и 1 милиoн зa 18,7 минyти; Ваnk оf Сhіnа - 74,59 милиoнa дoлapa нa дeн и 1 милиoн зa 19,3 минyти.", "date": "2019.10.05", "title": "Компаниите, които изкарват 1 млн. долара  за 20 минути"}
{"url": "https://standartnews.com/svyat/yadren-konflikt-prez-2025-g-vodi-do-globalno-zastudyavane-403151.html", "text": "Потенциален ядрен конфликт между Индия и Пакистан ще причини смъртта на 50 до 125 милиона човека в рамките на една седмица и ще доведе до сериозни изменения на климата. Американски учени са направили изследване по този въпрос и са публикували резултатите в „Science Advances”, съобщава сайтът Lenta.ru. \r\n \r\nСпоред учените, образувалите се след ядрен взрив съдържащите въглерод аерозоли, в частност сажди (около 16-36 милиона тона) ще се издигнат в горните слоеве на тропосферата и ще започнат да поглъщат слънчевата светлина. В резултат на това достъпът на слънчеви лъчи до земната повърхност ще намалее с 20-30 %. \r\n \r\nКато следствие от този процес ще настъпи глобално застудяване с около 2 до 5 градуса, което ще доведе до намаляване на валежите по цялата земя средно с 15-30 %. Това означава, че в Индия и Централен Китай, например, средногодишният обем на валежите ще бъде 0, а на Средния Запад и в североизточната част на САЩ ще намалее наполовина. \r\n \r\nНай-силно охлаждане ще настъпи три години след началото на ядрената война. Температурният режим ще остане един и същ в продължение на 4 г., а възстановяването на атмосферата ще отнеме повече от 10 г. \r\n \r\nИзработеният от учените компютърен модел е базиран на прогноза за ръста на ядреното въоръжение на Индия и Пакистан, според която през 2025 г. държавите ще притежават 400-500 единици ядрено оръжие с мощност от десетки до стотици килотона всяко.", "date": "2019.10.05", "title": "Ядрен конфликт през 2025 г. води до глобално застудяване"}
{"url": "https://standartnews.com/svyat/zhitelite-na-khonkong-sa-nepokolebimi-v-protestite-403173.html", "text": "Сблъсъци между протестиращи и полиция доведоха до спиране на обществения транспорт в Хонконг, съобщи France 24. Метрото в града е затворено от късните часове на петък. Спряно е било движението по всички линии. От оператора обясниха, че заради насилие на голям брой станции е трябвало да бъде осигурена безопасността на персонала. Предстои оценяване на повредените метростанции. Последните протести в Хонконг бяха организирани заради забрана за носене на маски по време на протести. По време на сблъсъците с полицията са били нанесени щети на метространции и търговски обекти. Върховният комисар на ООН по правата на човека Мишел Бачелет призова да се проведе независимо разследване на случаите с употреба на сила в хода на провежданите в Хонконг протестни акции, съобщават Ройтерс и БГНЕС. Тя заяви, че е обезпокоена от високото ниво на насилие, свързано с демонстрациите, както и от травмите, получени от полицаи, протестиращи и журналисти. Според Бечелет Хонконг трябва незабавно да проведе „резултатно, бързо, независимо и безпристрастно” разследване на актовете на насилие, а всички отговорни за това да бъдат изправени на подсъдимата скамейка. „Осъждам решително проявите на насилие от всяка от страните и призовавам всички реагиращи на демонстрациите, както и участниците в протестите да го правят мирно и без насилие”, добави още Бечелет. По отношение на забраната за носене на маски, върховният комисар заяви, че маските не бива да провокират насилие. Тя все пак призова властите в Хонконг да не използват забраната срещу определени групи или за ограничаване правото на свобода на събиране. Вече няколко месеца в Хонконг продължават протестите, провокирани от приемането на закон за екстрадицията. В петък беше въведена забрана за носене на маски по време на протести и други масови прояви, което предизвика нова вълна от недоволство. От съображения за сигурност властите затвориха станциите на метрото в града.", "date": "2019.10.05", "title": "Жителите на Хонконг са непоколебими в протестите"}
{"url": "https://standartnews.com/svyat/blgarin-prepluva-lokh-nes-403178.html", "text": "“Необходимо е дНЕС!”, така Александър кръщава кампанията си във Фейсбук. С нея се опитва да помогне на организацията The Ocean Cleanup. “Те разработват мрежа с шамандури, които от теченията се движат по най-повърхностния слой на водата и събират пластмасите. Когато се напълнят, мрежите се изкарват на брега”, разказва Сотиров. В момента такива мрежи има по бреговете на Калифорния, а във всеки от океаните има по един голям въртоп от пластови отпадъци, които се събират от теченията и са с диаметър от неколкостотин километра. За 3 месеца Александър успява да събере над 800 паунда, като първоначалната му цел е 500 паунда, а 90% от дарителите са българи. “Исках да направя нещо, което е по-голямо от мен самия”, добавя 24-годишният ентусиаст. Идеята да подложи физическата си издръжливост на проверка се ражда отдавна. “От много време имах желанието да се тествам, като в началото идеята ми беше да преплувам Ламанша”, казва младият българин. Една от големите му пречки да преплува европейския проток са високите такси. “Трябва да се плати за спасителна лодка, която да те придружава, както и за членство в Британската асоциация за плуване в отворени води, в която е задължително да се запишеш, ако искаш да преплуваш Ламанша. Назначават ти рефер, който следи да не те дърпат, дали си с правилен бански. Общо щеше да ми излезе около 3600 паунда”, добавя Александър. Това го кара да потърси достоен по трудност за преплуване водоем. Така се спира на легендарното езеро. Лох Нес е по-трудно плаваемо от Ламанша заради сладката вода, температурата и липсата на приливи, които ти помагат със скоростта. Александър умее да плува още от дете. До 12-годишен тренира и се състезава, но за личния си рекорд се подготвя едва два месеца. Преди да се потопи в студените води на Лох Нес, тренира в околията на Бирмингам, в бивша кариера, която е превърната във водолазен център с дълбочина около 30 м. Избира за дата на изпитанието 25 юли. Помощният му екип е само брат му, който през цялото време плува с кану до него. Двамата влизат в езерото в 8 часа сутринта. Първите няколко часа са истинско изпитание за него. Тогава водата е 14 градуса и усеща, че изпада в хипотермия. Бързо превъзмогва затрудненията, а в най-топлите часове на деня температурата на водата достига 16 градуса. Единствената храна, която приема, са желирани бонбони и спортна въглехидратна напитка, които брат му му дава по време на почивките. След средата на плуването започва да усеща умора, загребванията му се забавят, но успява да издържи до края. Изпитанието приключва в 1,15 часа посред нощ на следващия ден. “Предполагах, че ще ми отнеме между 12 и 15 часа. Никога не бях плувал такава дистанция. Най-дългото ми плуване дотогава беше 18 км”, разказва Александър. Родом той е от София, но от 8 години е в Англия и се е установил в Бирмингам. Там заедно с брат си управляват бизнес за виртуална реалност. Имат зала, в която всеки, който пожелае, може да лети в Космоса или да бъде магьосник във виртуалното пространство.", "date": "2019.10.05", "title": "Българин преплува Лох Нес"}
{"url": "https://standartnews.com/svyat/v-sashch-e-zabraneno-za-migranti-bez-zastrakhovka-403120.html", "text": "Президентът на САЩ Доналд Тръмп подписа постановление, което въвежда ограничения за влизане на територията на САЩ на имигранти, които нямат медицинска застраховка или средства за медицински разходи, съобщават от Белия дом. Според документа, при влизане в страната имигрантите трябва да притежават медицинска застраховка за срок от 30 дни. В противен случай чужденецът трябва да разполага с достатъчно пари, за да плати възможни медицински разходи. В случай, че не разполага с нито едно от двете, престоят му в страната ще бъде преустановен и ограничен. Отбелязва се, че това правило няма да важи за чужденци с действителна имигрантска виза, издадена до влизането в сила на това разпореждане. То няма да се отнася и до гражданите, получи т.нар. \"специална имигрантска виза\", за деца на граждани на САЩ, за притежатели на виза IR-5 (родители на граждани на САЩ), SB-1 (при връщане на постоянно пребиваващ), както и за визи от типа IR-2, IR-3, IR-4, IH-3 или IH-4. Новите правила няма да засегнат също притежателите на друг вид визи, освен имигрантските. Те няма да засегнат и постоянно пребиваващите в САЩ, хората, чакащи убежище, статут на бежанец и др. Постановлението влиза в сила на 3 ноември 2019 г. През август Белият дом издаде разпореждане, което позволява на американските власти да ограничат издаването на разрешителни за постоянно пребиваване (зелени карти) на онези имигранти, които разчитат на социални помощи от държавата. Документът влиза в сила през октомври. Под ударите му попадат имигранти, които са получавали социални помощи повече от 12 месеца за последните 3 години. Критерият \"зависимост от обществото\" присъстваше и преди при издаването на зелени карти, но досега не е бил ясно дефиниран. Доналд Тръмп неведнъж е изразявал недоволството си от съществуващата имиграционна система в САЩ, при която в страната влизат предимно роднини на вече живеещи там имигранти. Президентът предложи да се въведе нова система, която да разглежда дали новият имигрант ще бъде полезен за обществото, включително нивото му на образование и работоспособност. Тази инициатива не срещна одобрение в Конгреса. Опонентите на Тръмп смятат, че той се стреми да ограничи имиграцията изобщо поради националистически подбуди. Администрацията на президента отхвърля подобни спекулации. ", "date": "2019.10.05", "title": "В САЩ е забранено за мигранти без застраховка"}
{"url": "https://standartnews.com/svyat/turtsiya-zapochva-voenna-operatsiya-v-severna-siriya-403122.html", "text": "Президентът на Турция Реджеп Тайип Ердога заяви, че Турция ще започне военна операция по въздух и земя на изток от река Ефрат в Сирия, където Вашингтон и Анкара планираха да установят зона за сигурност, предават Reuters и Агенция \"Фокус\". \r\n \r\n„Направихме нашите приготовления, изготвихме плановете за операцията и дадохме нужните инструкции“, заяви Ердоган, като добави, че Турция ще извърши операции по въздух и земя и те ще започнат в най-скоро време, по възможност \"днес или утре“. \r\n \r\nСАЩ се съгласиха да създадат заедно с Турция зона за сигурност по северната граница на Сирия, но Анкара вече няколко пъти заяви, че не е доволна от прогреса, който е осъществен по въпроса и заплашваше и по-рано, че ще започне военна операция в региона.", "date": "2019.10.05", "title": "Турция започва военна операция в Северна Сирия"}
{"url": "https://standartnews.com/svyat/deset-zaginali-pri-tezhka-katastrofa-v-rumniya-403135.html", "text": "Десет души загинаха, а седем бяха ранени при челен сблъсък между тир и микробус в Източна Румъния, съобщава \"Франс прес\". Девет от жертвите при тежката катастрофа са пътували в микробуса, който е превозвал общо 16 души. Загинал е и шофьорът на камиона. По информация на министерството на вътрешните работи на Румъния четирима от ранените са в тежко състояние. Пътният инцидент е станал рано тази сутрин на пътя Слобозия - Урзичени. На мястото са изпратени 40 пожарникари, а участъкът е затворен за движение. От АФП съобщават, че това е една от най-тежките катастрофи, станали в последно време в Румъния, където лошото състояние на пътищата често се критикува от шофьорите. Сред страните от Европейския съюз именно Румъния е с най-голям брой смъртни случаи, предизвикани от пътни инциденти - 96 загинали на един милион жители през 2018 г. при средна стойност за ЕС 49 смъртни случаи при катастрофи на 1 милион души.", "date": "2019.10.05", "title": "Десет загинаха при тежка катастрофа в Румъния"}
{"url": "https://standartnews.com/svyat/nad-70-ubiti-i-okolo-3000-raneni-pri-razmiritsite-v-irak-403144.html", "text": "Най-малко 73 души, повечето цивилни, са били убити и над 3000 са били ранени от началото на антиправителствените демонстрации в Ирак, съобщи днес независима правозащитна група, цитирана от ДПА. Според члена на т.нар. Висша комисия за права на човека Али ал Баяти сред убитите са наймалко петима полицаи, предаде БТА. Многохилядните улични демонстрации започнаха във вторник в Багдад и още няколко иракски провинции. Хората протестират срещу корупцията, безработицата и лошите услуги, в частност липсата на електричество и чиста вода. Демонстрациите бяха разгонвани със сълзотворен газ и стрелба от силите за сигурност, а правителството наложи денонощен полицейски час в столицата и на други места.", "date": "2019.10.05", "title": "Над 70 убити и около 3000 ранени при размириците в Ирак"}
{"url": "https://standartnews.com/svyat/narkotrafikanti-spasikha-politsai-v-moreto-403109.html", "text": "Трима испански полицаи, които паднаха в морето, след като катерът им се разби по време на преследване с висока скорост, бяха изтеглени в безопасност от наркотрафикантите, които преследваха, съобщиха от полицията. Полицаите погнали моторна лодка \"с четирима души на борда, за които се подозира, че транспортират наркотици\", се казва в полицейско изявление. По време на преследването двете лодки се удрят, като тази на бегълците е почти непокътната, докато тримата полицаи цамбурнали в морето. Първоначално от хеликоптера, излетял от Малага, опитали да извадят колегите си, но без успех. Тогава с мегафон отгоре полицаите от хеликоптера призовали наркотрафикантите да помогнат, едно доста рисковано начинание. Бегълците, обаче, подадоха ръка на преследвачите си, като ги изтеглиха в безопасност.  За награда те бяха задържани, след като бреговата охрана и полицаите откриха три тона хашиш във водата наблизо. \"Те бяха арестувани за разпространение на наркотици\", се казва в изявление на полицията, в което се посочва, че повече от 80 пакета хашиш са били извлечени от морето.", "date": "2019.10.05", "title": "Наркотрафиканти спасиха полицаи в морето"}
{"url": "https://standartnews.com/svyat/amerikanets-izdirva-korenite-si-v-blgariya-403115.html", "text": "„Искам да разбера какви са били, къде са живели, били ли са щастливи. Така ще опозная и себе си по-добре.” Разказът на един 30-годишен американец започва така. „Казвам се Джеймс Сейнтама. Дядо ми, по майчина линия, беше българин - Джеймс Джордж Димитров. Страхотен човек, на когото съм кръстен. Но не познавам корените си. Не знам нищо за неговите родители. Знам само имената, рождените им дати и кога са емигрирали от България в САЩ”, споделя той. Според документ, който Джеймс успява да открие в Американския архив, прадядо му и прабаба му пристигат с кораб през април 1914 г. Две години след потъването на „Титаник”. През тези години, емигранстката вълна към Съединените щати е в пика си. В края на 19-ти и началото на 20-ти век в страната пристигат над 22 милиона души. Те са главно от Ирландия, Италия, Източна Европа и Китай. Намират работа предимно като работници в големите фабрики и живеят в малки, гъсто населени блокове в големите градове. Като повечето от тях, първата си крача на американска земя, Георги Димитров и съпругата му Иванка Мартинова правят на остров Елис, в Нюйоркския залив. Това някога е най-големият център за приемане на емигранти. Днес е музей. „Цял живот са говорили предимно български и много малко английски. Майка ми ми е разказвала, че спазвали стриктно българските традиции, но не говорели за миналото си. Затова никога не споделели от кой български град са. Не знаем дори от кой район на страната са. Или са искали да се американизират по-бързо, като забравят миналото, или са бягали от нещо. Но по всичко личи, че май е второто”, разказва Джеймс. Преди да отпътува от България, прадядото на Джеймс се сражава в Балканската война. След като заедно със съпругата си пристигат в САЩ, се заселват в Колорадо. Там, през 1918 г.  се ражда и дядото на Джеймс - Джеймс Джордж. Третото от четирите деца на семейството. „Дядо ми също беше военен. Участник във Втората световна война. Награден с няколко ордена за храброст, които все още пазим. Той говореше български, все пак си беше чист българин - и по бащина, и по майчина линия. Така и не успял обаче, да научи майка ми на български. Но пък тя знае няколко народни танца и как се правят сарми”, казва Джеймс. Всъщност Сейнтама обожава мултикултурализма. Съпругата му е от Тайван. Днес са в Тексас, но са живели и в Южна Африка. Няколко години той е изучавал японски и управлявал китайски ресторант. Сега му предстои да влезе в американската армия, където ще работи като електротехник. „Микса от културите на всичките народи, минали през българските земи, е невероятен. Много ме впечатлява историята на траките. Българските традиции излъчват топлота и уют. Харесва ми мисълта, че съм част от тях. Всъщност, харесвам когато един народ има традиции. Наскоро научих и кирилицата. Започнах да се опитвам да чета и да пиша, дори да превеждам. Знам, че е създадена по българските земи и това отличава българския от другите източноевропейски народи”, допълва Сейнтама. „Моля ако някой, който сега гледа, е чувал в семейството му да се разказва историята на Георги Димитров и Иванка Мартинова, които някога заминали за Америка, да се свърже с нас! За мен това е много важно! Благодаря”, призовава Джеймс Сейнтама.", "date": "2019.10.05", "title": "Американец издирва корените си в България"}
{"url": "https://standartnews.com/sport/duzpa-nosi-osma-pobeda-na-livrpul-403177.html", "text": "Ливърпул продължава с победния си ход във Висшата лига на Англия. В мач от осмия кръг \"червените\" биха вкъщи Лестър с 2:1. Победното попадение вкара от дузпа в добавеното време Джеймс Милнъ. Наказателният удар бе за нарушение срещу Садио Мане в наказателното поле. Именно Мане откри резултата в мача в 40-ата минута, а \"лисиците\" изравниха в 80-ата с гол на Джеймс Мадисън. Така след 8 кръга Ливърпул е с пълен актив от 24 т, а Лестър е трети с 14 т. Други резултати от кръга: Астън Вила - Норич 5:1, Бърнли - Евертън 1:0,  Уотфорд - Шефилд Юнайтед. Утре шампионът Манчестър Сити е домакин на Уулвърхямптън, а Манчестър Юнайтед гостува в Нюкасъл. фото ЕПА/БГНЕС", "date": "2019.10.05", "title": "Дузпа носи осма победа на Ливърпул"}
{"url": "https://standartnews.com/sport/loko-pd-otnese-etr-kato-gost-s-50-403176.html", "text": "Локомотив (Пд) разгроми с 5:0 като гост Етър в мач от 12-ия кръг на efbet Лига. По два гола за победата вкараха Стивън Езе (71, 88) и Димитър Илиев (38, 45-а дузпа), а Ожболт (38) се разписа веднъж. Успехът затвърди Локо (Пд) на трето място в класирането с 26 точки. Втори е Левски с 26, а лидер е Лудогорец с 27. Утре е дербито в Разград между Лудогорец и Левски. Етър е на десето място до момента с 11 т.", "date": "2019.10.05", "title": "Локо (Пд) отнесе Етър като гост с 5:0"}
{"url": "https://standartnews.com/sport/dzho-kovach-specheli-istoricheski-final-v-dokha-403179.html", "text": "Най-силният финал на гюле при мъжете на световно първенство видихя на стадион \"Халифа\" тази вечер в Доха. Първите трима завършиха в рамките на 2 сантиметра, а общо четирима преминаха границата от 22.50 метра. Осем от финалистите пък изпратиха гюлето над 21.00 м.  Титлата с нов рекорд на шампионатите от 22,91 м взе Джо Ковач (САЩ). Постижетието му е трето във вечната ранглиста на дисциплината, заедно с това на Алесандро Андрей (Ит). За Ковач това е втора световна титла след 2015-а година, а постижението му пък е най-силно в света след 1990 г.  Олимпийският шампион Райън Краузър (САЩ) подобри личния си рекорд в последния опит в състезанието и с 22.90 м, но остана със сребърния медал. Световният шампион от Лондон 2017 Томаш Уолш (Авл) е трети с 22,90 м.  ", "date": "2019.10.05", "title": "Джо Ковач спечели исторически финал в Доха"}
