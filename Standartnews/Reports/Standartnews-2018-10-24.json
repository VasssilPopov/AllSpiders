{"url": "http://standartnews.com/svyat/ubiystvoto_na_sauditskiya_zhurnalist_dzhamal_hashogi_bilo_vnimatelno_planirano-376998.html", "text": "Турският президент Реджеп Тайип Ердоган заяви днес, че убийството на саудитския журналист Джамал Хашоги е било планирано дни преди смъртта му, предадоха Асошиейтед прес и Анадолската агенция. Ердоган говори в парламента пред депутати от неговата Партия на справедливостта и развитието. По думите на турския президент записи от камери за видеонаблюдение показват, че Хашоги не е напуснал сградата на консулството на Саудитска Арабия в Истанбул. Турският президент посочи, че камерите в консулството са били отстранени. Саудитски екип от трима души е пристигнал в Истанбул дни преди убийството на Хашоги, а екип от 15 саудитски представители е влязъл в консулството в деня на убийството. Ердоган каза, че саудитският екип е посетил гора в Истанбул и Ялова. Турският президент посочи, че арестът на 18 души в Саудитска Арабия във връзка с убийството на Хашоги съвпада с информацията, с която разполага турското разузнаване. По думите на Ердоган доказателствата сочат, че Хашоги е бил убит по жесток начин. Той зададе въпроса защо до момента тялото на журналиста не е намерено. Ердоган заяви, че не е удовлетворен от твърденията на Саудитска Арабия, че някои служители от разузнаването й са убили журналиста и отправи призив заподозрените да бъдат съдени в Истанбул. Той каза, че не се съмнява в искреността на саудитския крал Салман. Турският президент посочи, че все още не се знае къде се намира тялото на Хашоги и поиска Саудитска Арабия да разкрие самоличността на \"местния сътрудник\", за когото се твърди, че е изнесъл тялото. Ердоган призова саудитския крал да позволи всички 18 заподозрени за убийството на журналиста да бъдат съдени в турски съдилища. Смята се, че екип от 15 саудитци е участвал в убийството на Хашоги. Саудитските агенти са започнали да пристигат в Турция ден преди убийството на Хашоги, а камерите в консулството са били изключени, каза още турският президент. Той уточни, че екип от 15 саудитци е влязъл в консулството в деня на убийството, а трима души са отишли на проучване в Белградската гора в окръг Истанбул и в окръг Ялова. Според информации в турски медии части от тялото на Хашоги може да са заровени в Белградската гора в окръг Истанбул или на безлюдно място в окръг Ялова. Ердоган каза, че саудитските власти трябва да разкрият, без значение на ранга, кой е планирал убийството на Хашоги. Турският президент заяви, че всички отговорни за убийството на Хашоги трябва да бъдат наказани независимо от ранга, който заемат - от лицето, наредило убийството на Хашоги до извършителите на убийството, допълва АП. Саудитският журналист Джамал Хашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал.", "date": "2018.10.23", "title": "Убийството на саудитския журналист Джамал Хашоги било внимателно планирано"}
{"url": "http://standartnews.com/svyat/zemetresenie_s_magnitud_6_be_registrirano_iztochno_ot_ostrov_tayvan-376974.html", "text": "Земетресение със сила 6 бе регистрирано на 100 км източно от крайбрежния град Хуалиен на остров Тайван, предаде Ройтерс, като се позова на метеорологичната служба на острова. Няма данни за пострадали или поражения. Трусът на дълбочина 31 км е усетен в сгради в столицата Тайпе. Тайван има 23 милиона жители и се намира в една от най-активните сеизмични зони в Източна Азия, посочва ТАСС.", "date": "2018.10.23", "title": "Земетресение с магнитуд 6 бе регистрирано източно от остров Тайван"}
{"url": "http://standartnews.com/svyat/borisov_se_sreshta_s_egipetskiya_prezident-376973.html", "text": "Премиерът Бойко Борисов ще се срещне с египетския президент Абдел Ас Сиси във вторник. Това е втората им среща за последната година, след като през септември двамата се видяха в Ню Йорк на Общото събрание на ООН. Тогава Борисов показа интерес България и Египет да работят заедно в сферата на енергетиката, защото Египет е потенциален доставчик на природен газ. С понеделник вечер правителствената делегация беше посрещната на летището лично от премиера Мустафа Мадбули с почетен гвардейски шпалир. Борисов и египетският му колега се срещнаха за кратко и си обещаха активен политически диалог.", "date": "2018.10.23", "title": "Борисов се среща с египетския президент"}
{"url": "http://standartnews.com/svyat/mazh_opipval_patnichka_v_samolet_opravdal_se_s_amerikanskiya_prezident-376981.html", "text": "Мъж от Флорида е обвинен в опипване на пътничка в самолет от Хюстън в щата Тексас за Албакърки в щата Ню Мексико. Пред властите той обяснил, че е действал така, защото президентът на САЩ бил казал, че е \"ОК да се опипват жените по техните слабини\", предаде АП. Обвиняемият Брус Майкъл Александър е на 49 години и е от Тампа. Той бе задържан, след като пътничка, седяща пред него в самолета, се оплакала, че той я е опипал на два пъти. След като му казала да престане, тя поискала да смени мястото си в самолета.", "date": "2018.10.23", "title": "Мъж опипвал пътничка в самолет, оправдал се с американския президент"}
{"url": "http://standartnews.com/biznes/izlishakat_v_byudzheta_shtyal_da_se_formira_ot_neosashtestveni_kapitalovi_razhodi-376996.html", "text": "Излишъкът в хазната в края на годината ще се формира заради неосъществени капиталови разходи, заяви в интервю за БНР председателят на комисията по бюджет и финанси в парламента Менда Стоянова. Очакванията за приключването на Бюджет 2018 ще е на 0,5% от БВП на плюс, каза Стоянова и добави, че към момента излишъкът е 2,5 млрд. лева, но ще бъде стопен до края на годината. Въпреки това за следващата година отново е планирано минус 0,5%, подчерта тя. „Множество проекти от различните министерства, които по списък те казват, че ще разплатят до края на годината и които Министерството на финансите няма как да знае дали ще се случи или не. Тук, за съжаление, трябва да отбележим, че почти по всички оперативни програми има изоставане вече за трета година. Предвидените съфинансирания от бюджета не могат да се случат и това също остава в икономия. Всички тези икономии, направени през годините 2017-2018 г., ще бъдат похарчени вероятно в следващата и 2020 г., в края на програмния период\", коментира Менда Стоянова. Тя подчерта, че за следващата година се предвижда ръст на БВП от 3,7%. В тази връзка се очаква и увеличение на приходите с 5,6 млрд. лв. Бюджетът не може да реши въпроса с доходите, категорична е Стоянова. По думите ѝ, през 2019 г. ще има увеличение на доходите на работещите в бюджетната сфера от 10%, което ще се отрази към увеличаване на средната работна заплата. 3% инфлация за догодина няма да породи някакъв проблем в икономиката, каза още експертът.", "date": "2018.10.23", "title": "Излишъкът в бюджета щял да се формира от неосъществени капиталови разходи"}
{"url": "http://standartnews.com/svyat/tramp_sasht_shte_uvelichat_yadreniya_si_arsenal-376968.html", "text": "Президентът на САЩ Доналд Тръмп заяви, че САЩ ще увеличат ядрения си арсенал, \"докато другите се вразумят\", повтаряйки намерението си да изтегли страната си от споразумението от 1987 г. за премахване на ядрените оръжия със среден и малък обсег, сключено с Русия, предаде ДПА. \"Това е заплаха, отправена към когото си поискате. И тя включва Китай, и тя включва Русия, и тя включва всеки друг, който иска да играе тази игра. Не можете да правите такова нещо. Не можете да ме разигравате\", заяви Тръмп във Вашингтон, преди да потегли за предизборна проява в щата Тексас. Той добави, че Москва \"не се е придържала към духа на това споразумение или към самото споразумение\". С този аргумент той обясни плана си за изтегляне на САЩ от договора от 1987 г. \"Китай не е включен в споразумението. Китайците трябва да бъдат включени\", добави той. Тръмп припомни, че САЩ имат повече пари, отколкото която и да е друга страна. \"Ние ще увеличим ядрения си арсенал. Докато останалите се вразумят. И когато те го направят, тогава ние всички ще проявим мъдрост и ние ще спрем всичко. И между впрочем ние не само ще го спрем, но ще намалим (ядрения арсенал), нещо, което аз бих искал да направя\", каза Тръмп.", "date": "2018.10.23", "title": "Тръмп: САЩ ще увеличат ядрения си арсенал"}
{"url": "http://standartnews.com/svyat/lyubomir_kyuchukov_voynata_se_varna_kato_nachin_na_mislene-376979.html", "text": "Понятието за мир вече отсъства от международния диалог. Войната се върна като начин на мислене, тя се върна като легитимен инструмент. Въоръжените конфликти сега са повече и е нормално рискът да се увеличава. Това сподели в сутрешния блок на БНТ бившият зам.-министър на външните работи Любомир Кючуков. ,,Основният проблем е, че надпреварата по въоръжаване води единствено до ново въоръжаване, а не до осигуряването на стабилност. Това е една спирала'', каза той. ,,Европа ще продължи да работи за ядрено разоръжаване. Вече се говори за нова Студена война, но сега ситуацията е по-тежка. Предишната беше статична, сега е динамична и все по-ескалираща. Тогава имаше договорки и споразумения, които се спазваха. Възможностите за контрол бяха доста по-сериозни, докато сега не е съвсем така. Днешната конфронтация е много разпиляна, тъй като тя навлиза в обществата, а не е само по границите'', допълни Кючуков. Според бившия зам.-министър на външните работи оттеглянето на САЩ от ядреното споразумение с Русия, подписан през 80-те години на миналия век, може да има катастрофални за Европа последствия. ,,Това оттегляне показва незаинтересованост на САЩ към НАТО и нейните партньори. Америка се стреми към една идея, стъпваща върху бъдещо противопоставяне с Китай в Тихоокеанския регион и по този начин да се противопостави на китайското въоръжаване'', коментира по темата Даниел Стефанов от Европейския съвет за външна политика. ,,Все по-трудно става положението на Европа, защото тя очакваше САЩ да гарантира нейната сигурност. Но Европа сякаш вече започна да се осъзнава'', завърши Стефанов.", "date": "2018.10.23", "title": "Любомир Кючуков: Войната се върна като начин на мислене"}
{"url": "http://standartnews.com/kultura/kinomaniya_predstavya_bergman_za_tseniteli-377005.html", "text": "Девет от най-емблематичните филми на Ингмар Бергман ще гледат ценителите на идващата Киномания. Мини панорамата е посветена на 100 години от рождението на великия шведски режисьор. Прожекциите са непосредствено преди официалното начало - между 8 и 14 ноември в „Люмиер\",  „Одеон\", Дома на киното и G8.  Увертюрата е с „Вълшебната флейта\", пищната екранизация по операта на Моцарт. Бергман близо година снима филма, като внимателно избира предимно скандинавски певци. Амбицията му е да възстанови атмосферата от първата постановка на \"Вълшебната флейта\" от 1791 година. В афиша е първата цветна комедия на Бергман от 1964-а – „Да не говорим за всички тези жени\". Оператор е Свен Нюквист, другият корифей в постоянния екип. Пред камерите са и две от любимите актриси на маестрото - Хариет Андершон и Биби Андершон. В „Поляната с дивите ягоди\"  професор Борг и снаха му Мариане пътуват за церемония в чест на възрастния учен. Те минават през родния му дом, където той си спомня момичето, което е обичал на младини. Вземат на стоп Сара, която е като две капки вода с неговата някогашна любима. Качват и двойка от автомобил, с който за малко да се сблъскат. Обсъждат съществуването на Бог. \"Спомням си,  че още от първия кадър - определено предизвикващ безпокойство - до последния едър план, изпълнен със спокойствие -бях с пресъхнала уста и лудо биещо сърце. Кой може да забрави подобни образи? Часовникът без стрелки, спряната погребална кола, ослепителното слънце и лицето на стареца, поставил в ковчега собствения си труп – това бяха щрихите на майстор, чийто стил и сложна тематика го правеха сравним с най-големите европейски писатели\", казва Уди Алън.  \"Шедьовърът на Бергман беше влязъл в кръвта ни и го чувствахме наш. Беше точното и необходимо средство, без което оттук нататък не можеше - като електричеството или телефона\", добавя Джани Амелио. В „Шепот и викове\" Мария и Карин са сестри на умиращата от рак Агнес. Двете вече са се сблъсквали със смъртта - Мария е имала връзка, провокирала самоубийството на съпруга й, а Карин открай време се опитва да сложи край на живота си. Агнес е в агония от толкова време, че вече се чувства между живота и смъртта. Актрисите във филма са потресаващи - Хариет Андершон, Кари Силван, Ингрид Тулин, Лив Улман... Две от дъщерите на режисьора /от различни майки, разбира се/ са в  момичешките роли – Лин Улман и Лена Бергман.  Тук и е един от най-важните мъже във вселенета „Бергман\" - Ерланд Юзефсон. \"Спомням си как излязох от кино в Сан Франциско, след като бях гледал \"Шепот и викове\" - бях плакал като дете. След този филм \"тягостното и надуто\" европейско кино, което презирах от десет години, ми се стори отново истинската ми стихия - родна земя, където бих се почувствал в свои води много по-сигурен, отколкото в \"обетованата земя\" на киното, в която бях гост. И ако като студент се бях обявил  \"срещу киното, което изследва под повърхността на нещата\", сега усетих носталгия към всичко, скрито зад външността. И се почувствах сдобрен с Ингмар Бергман\", казва Вим Вендерс. В „Лице срещу лице\" Лив Улман и Ерланд Юзефсон правят уникални роли - на измъчена от детски спомени психиатърка и мъж, който се опитва да се погрижи за нея.   Майкъл Аткинсън от списание „Sight & Sound\" прави точен анализ на лентата.  „Енергията на бергмановото повествование и обсебващият му начин на работа с актьорите никога не остаряват. Към 1976 година той е заменил уклона си към мистериозното и неясното със суров, неразкрасен реализъм.  „Лице срещу лице\"  смело изследва подсъзнателното, за да илюстрира вътрешната криза на героинята. Непоколебимата отдаденост както на режисьора, така и на Улман провокират гравитационно поле, на което е трудно да се устои. Ако киното в същността си е воайорство, позволяващо ни безопасно да наблюдаваме мъчителните интимни моменти на непознати, тогава сцените с кризата са сред най-паметните в развитието на това изкуство. Улман се утвърждава като саморазголващата се свръхактриса на 70-те години, способна да ни завлече самоотвержено до неподозирани дълбини, при това правейки го затрогващо убедително\". В „Из живота на марионетките\" Петер и Катарина са нормална двойка с добри маниери - той е бизнесмен, а тя се занимава с мода, но всъщност живеят в брак, лишен от общуване.  Той постепенно е все по-обсебен от мисълта да убие жена си – и я споделя с психиатъра Могенс, негов добър приятел. В порно клуб пък среща проститутката Ка, която канализира желанието му да убива. „Филмът изследва конкретни наблюдения и спомени относно тема, която ме вълнува отдавна: как две човешки същества, които са болезнено свързани с любов, в същото време се опитват да се отърват от оковите на обвързаността\", споделят самият Ингмар Бергман. „В присъствието на клоуна\" пренася публиката в 1925 година. В психиатрията на Упсала фокусникът и изобретател Карл Окелблом е приет на лечение,  след като се е опитал да убие привлекателната си годеница Полин Тибо. В „Сцени от един семеен живот\"  Лив Улман и Ерланд Юзефсон отново извайват безподобна двойка. Той е успешен лекар, тя – сериозен адвокат. Дори споделят в тв интервю рецептата за техния щастлив брак. Докато  Юхан не оповестява, че е влюбен в по-млада жена. Мариане е напълно съсипана и дори след неговото временно покаяние, не открива сили и желание да му прости. \"Много хора се разпознаха в „Сцени от един семеен живот\". Филмът се занимава главно с общуването, с живеенето с друго човешко същество, с това да видиш другия, какъвто е в действителност - зад маската, която представя за истинското си лице.  Когато Мариане и Юхан се развеждат, откриват много по-силни връзки от брачните.  Знаят, че принадлежат един на друг по неизказан начин, защото от свободата на другия всеки от тях е научил нещо за себе си\", казва Лив Улман. Тя и Ерланд Юзефсон се завръщат в кожата на героите си в „Сарабанда\" – лебедовата песен на Бергман в киното през 2003-а.  30 години, след като се е развела с Юхан, Мариане му гостува през лятната ваканция. Тя скоро бива въвлечена в конфликтите, които тлеят между Юхан и две поколения негови потомци.  Филмът е посветен на Ингрид, вече починалата съпруга на Бергман. Заглавието идва от южноамерикански танц, представен в Европа през XVII век и веднага обявен за неприличен от испанския кралски двор. Със \"Сарабанда\" 86-годишният Бергман обявява оттеглянето си от режисурата. „Приключих\", казва той тогава. За ценителите е и документалната лента „Островът на Бергман\" на Мари Нюрерьод. Четири от филмите на шведа печелят „Оскар\". Един от тях, „Като в огледало\", е важен за него по съвсем различна причина. За снимките му той търси пуст каменист остров и някой го насочва към Форьо. Това се оказва повратен момент в живота му. Бергман снима още 5 филма на Форьо, сред които „Персона\" и „Сцени от един семеен живот\". Но най-важното е, че там открива идеалното място, за да го превърне в свой дом. В продукцията на Мари Нюрерьод той за пръв път показва своя свят на изолираното и тайнствено балтийско късче земя. Зрителите влизат през синята врата, на която е написано „Частен имот. Пазете се от кучето.\" Но тук куче не живее, откакто дакелът на Лив Улман е напуснал къщата преди 30 години. Надписът обаче подсказва, че тук живее човек, който иска да бъде оставен сам. Човек, който дели самотата си с морето и собствените си  демони.", "date": "2018.10.23", "title": "Киномания представя Бергман за ценители"}
{"url": "http://standartnews.com/kultura/vlado_penev_praznuva_60_s_bashtata-377004.html", "text": "Владимир Пенев излиза в Народния театър на 24 и 26 октомври, за да изиграе главната роля в „Бащата\" навръх 60-ия си рожден ден. Топ актьорът е в компанията на двама от любимите си колеги – Мария Каварджикова и Юлиан Вергов, с които вече дели слава и в \"Откраднат живот\". В екипа са и две от най-нашумелите млади дами на  академичната трупа - Теодора Духовникова и Радина Кърджилова. Константин Еленков, който завърши класа на Маргарита Младенова в НАТФИЗ и се пробва от двете страни на сцената, допълва първокласния състав, режисиран от майка му Диана Добрева. Нейният спектакъл по пиесата на елитния френски автор Флориан Зелер се движи между драмата, трилъра и сатирата.  Нашумелият текст е удостоен три пъти с „Молиер\" и вече е утвърден хит в Ню Йорк, Париж, Берлин и Лондон. Андре, героят на Владо Пенев, съществува в свят, в който нищо не е това, което изглежда, и никой всъщност не е този, за когото се представя. Персонажите и зрителите попадат в лабиринт от спомени и емоции, чиито спасителни изходи се местят постоянно в пространството. С всяко следващо действие участниците влизат в непознати орбити, променят биографиите си и предлагат нови версии за действителността. Постепенно в апартамента на Андре бавно се трупа неизвестност, докато на финала изненадващата истина избухва с неподозирана енергия.  И Зелер, и Диана Добрева разнищват лесно чупливото битие, често иронизирайки горчиво-смешната игра, наречена за благозвучие „живот\". Първият роман на Зелер „Изкуствен сняг\" излиза през 2002-а и получава приза на издателство „Ашет\". Вторият – „Любовниците отникъде\" (2003), получава Наградата на принца на Монако. През 2004-а са поставени първите му две пиеси – „Другият\" и „Въртележката\". През 2006-а се появяват романът му „Жулиен Парм\" и пиесата „Ако умреш\" с признати достойнства от Френската академия. Следват драматургичните му творби  „Тя те чака\"(2008),  „Майката\" и  „Истината\" (2010), „Един час спокойствие\" (2012).", "date": "2018.10.23", "title": "Владо Пенев празнува 60 с \"Бащата\""}
{"url": "http://standartnews.com/mneniya/naygolemiyat_strah_v_balgariya_e_za_hlyaba_i_otselyavaneto-376986.html", "text": "- Във всички свои книги пиша по един или друг начин за властта. В това няма откривателство. Властта е тема на много автори. - Властта е един от основните белези на цивилизацията. Не може да има цивилизовано общество без гражданите в него да са предоставили част от суверенитета си на тези, които управляват обществото. Защото, за да има цивилизация, трябва да има ред. Тя трябва да е подредена - демократично подредена. Друг е въпросът, че с понятието демокрация от векове  спекулират всички власти, твърде често и най-мракобесните. Слава Богу, аз и моето поколение не помним или не сме били свидетели и потърпевши от бесовете на властта. Макар че в най-ранните години на моето детство, поне исторически е така, е проливана и кръв на невинни хора в името на някакви уж демократични ценности. Впрочем, така е ставало не само в България, а при смяна на различните етапи от развитието на човешките общества. Изведнъж обаче се оказа, че в моята младост и в моите първи по-зрели години, обществото, в което живеех, при така наречения социализъм,  добави към думата демокрация определението социалистическа. Това е спекулативно, глупаво определение, защото основният белег на социалистическата демокрация беше, че тя се осъществява чрез диктатура - диктатура на пролетариата. Е, макар и на пролетариата, но все пак диктатура. От тук дойде и идеята, и темата на романа ми \"Власт\". Другата причина или може би реалният повод за тази тематика е това, че в последните години твърде често и дори спекулативно социализмът у нас се бърка с комунизъм. В България комунизъм и комунистическо общество не е имало. Ние сме живели в някакво негово подобие. - Най-логичното обяснение е: защото тогава са били млади и красиви. Сега някои от тях може би са красиви, но са стари. За мен носталгията е преди всичко към собственото минало, към собствената младост. Разбира се, има и други значими белези - някакви панделки на социалистическата власт, които се появиха в последните десетина години от така наречения реален социализъм. Именно тези години са в центъра на романа ми \"Власт\". - Да, те са своеобразен вододел за нашето общество. Тогава вече ги нямаше най-грубите прояви на така наречената диктатура на пролетариата, нямаше концлагери, нямаше Белене, нямаше ги другите мракобесни гнезда и  проявленията на диктатурата. В същото време в тези години разцъфтяха и панделките на властта, които споменах. Хората не бяха гладни, имаха работа. От началото на 60-те години на миналия век безработица в България нямаше. Сочи го не само статистиката, казват го спомените на хората. Кофите за боклук не бяха мястото, където бездомниците ще намерят нещо за хапване. Такъв тип бездомници нямаше. Разбира се, за това се грижеше и така наречената народна милиция. Тогава не можеше да бъдеш бездомен и да спиш по входовете - прибират те веднага. Не в концлагер, щяха да ти намерят място, някакъв вид общежитие, някакъв вид работа, ако физически си годен да я вършиш. Това са панделките на властта, с които тя реално се грижеше за един минимален социален статус на населението. Но цялото това жизнено пространство беше населено с много фалш. - Уви, да. Сега суперите са много по-големи, много по-представителни и много по-пълни с месо, с луканка и саздърма. Но хората не могат да си ги позволят. Е, не всички, но една голяма част, да не кажа по-голямата част, не могат да си ги купят. Или ако си ги купуват, не си купуват сирене, например, а нещо, което прилича на сирене. Защото разликата между едното и другото е няколко пъти в цената. - Може би да. Но продължават да съществуват. - За някои неща говорихме досега. Срамно е нормални, здрави хора, мъже и жени, да се ровят в кофите за боклук. Срам ме е, когато чета статистики, казвам го сериозно. Ние сме или на първо място в най-мрачните класации, или на последно за тези, които изискват да сме по-напред. Ние сме на последно място по доходи и на първо място по смъртност. - Не искам властта да казва това. Искам, когато отиваме на избори, кандидатът за управленец да не посочва само някакви проценти, да не обещава неясни реформи. Защото това оказва се са глупости. Всички обещават реформи и никой не ги прави. Искам кандидатът за управленец да каже честно - ето, сега сме на първо място по смъртност или на последно по продължителност на живот и моята партия обещава, ако ни изберете да управляваме 4 години, за тези 4 години да достигнем средноевропейските показатели по смъртност. Или да каже: ние ще бъдем изравнени по стандарт на живот с бившите източноевропейски страни, със средния стандарт при тях. Да не казва с Швейцария, Германия или Великобритания. Но да бъдем изравнени с Чехия и Полша, например, да не говорим за съседна Румъния, която само допреди десетина години изпреварвахме, а сега дишаме прахта й. - И при социалистическата демокрация, и при тази, днешната, главният определящ фактор е възможността народът да управлява. Това става чрез избори. Но и тогава, и сега изборите са еднакво фалшиви. Народът всъщност не избира най-добрите, защото няма механизмите за това. Когато на състезанието стартира един кон, хората избират него. За жалост, в моите представи българският политик се сгромоляса още преди да се изправи. В първите години на демокрацията основният белег за навлизане в политиката бе случайността, сега е нещо още по-страшно. - Сега е белегът на ордата. Аргументирам това обстойно в предишния си роман. За мен не съществува политически елит. Да, има отделни интелигентни, образовани и почтени хора, но събрани в партия... По принцип партията е структурата, която създава цивилизацията, за да се управляват обществата. У нас обаче тази цел е доста привидна. - Но тя не е плеймейтка, не е със силиконова глава. Тогава въобще нямаше силикон. Искам да кажа, че е и умна. - Любовта и жената са нещо много особено в живота на хората и на обществата, независимо в какъв социален строй живеят те. Любовта е властта на жената. Властта на любовта е най-старата власт. Трудно може да съществува привлекателна литература, без в нея да има сериозна роля героинята, жената, в частност и красивата жена. - Искам да покажа, че независимо от главозамайването на обществото пред фалша, който показва партията, съществува една много по-проста категория власт - властта на красотата. И тя в крайна сметка се оказва неподвластна нито на скандиранията, нито на партийните механизми. На нея, на моята героиня почти й се възлага да бъде чаровната домакиня на генералния секретар. И тя се отнася сериозно към това поръчение, не само защото е партийно, което означава почти заповед по това време, но и защото тя гледа на това като на работа. Освен това й харесва и усеща, че това може да бъде път към кариерата. - Ако кажа, че не се страхувам от нищо, това първо, няма да е вярно, второ - ще прозвучи фалшиво. Като всички други хора се страхувам от много неща. Опитвам се обаче да не изпадам в паника. Понякога, като всички, се страхувам за здравето си. Знаете - имах сериозни проблеми. Но явно, така твърдят и моите лекари, освен, че съм се страхувал, съм успял и да надмогна страха си. Преборвал съм  тежките удари. - Страхът за хляба. Изпитват го огромна част от хората. Други, независимо от мощната тръба, с която свири правителството, че държавата е стабилна и силна, ги е страх, че не живеят на сигурно място. Това, особено за хората извън големите градове, струва ми се, е един от основните страхове. - В \"Лъжата\" аз съм официалният герой... - Бих казал навсякъде. Но това не е мое откритие. Всеки автор предава свои преживявания или преживявания на своята фантазия. Дори исторически роман, когато се пише, авторът пак го съпреживява. Аз съм свидетел на всички неща, които разказвам във \"Власт\". - Иска ми се да мога да кажа, че всичко е достоверно. Една част от героите са реални - Милко Балев, Иван Славков и др. Друга са измислени, макар че дори в тях има вплетени черти на истински личности. - Не бих искал да кажа. Всъщност тя няма само един прототип. Аз познавам доста красиви дами от онова време, може би вече не така привлекателни, които вървяха през кариерата си чрез закачливо примигване на дългите си мигли, които умееха да се усмихват привлекателно и обещаващо. Познавам такива млади дами от различни сектори и направления на човешкия живот, най-често от сферата на културата. - Не, не, не. - Имало е намеци, подхвърляния, опипване на почвата не само за депутат, но и за други длъжности в изпълнителната власт, на сериозни позиции. Но това никога не ме е привличало - Винаги съм си харесвал моята работа, аз съм журналист. Исках да стана журналист още от, бих казал, дете, от ученик. Учил съм в един модерен за времето си техникум - слаботоков електротехникум, но и тогава исках да стана журналист. Това бе странно дори за моите преподаватели, тъй като бях добър ученик в тези тематики. И станах журналист. След което така се сложи животът ми, че се развих и административно в журналистиката. Много харесвах работата си като главен редактор във вестник \"Труд\". 20 години бях главен редактор, като общо 30 години работих в \"Труд\". Аз не съм от хората, които обичат често да си сменят работата. Нямаше и да напусна вестник \"Труд\", ако не ме бяха напуснали двама мастити бизнесмени със съмнителен произход на парите за бизнеса си, поне единият от тях със сигурност, за да постигнат някакви свои цели. Слава Богу, те не ги постигнаха. Но съсипаха с помощта и на висшите политици, за жалост, вестникарската журналистика. - Както казваше царят, аз не съм „гадач\". Нямам кристално кълбо. Но, по принцип, цивилизацията не е измислила нищо по-добро от медиите, за да получават хората новини и информация. - Това не е медия. - Това не е медия, която носи обективна информация. Там всеки може да напише каквото си иска, но това не е журналистика. - Засилване на мощта на националните професионалните медии - вестници, радиа, телевизии. Днес има и сериозни сайтове - за тях интернет е само носителят, нещо като вестникарската хартия. Но лошото е, че има много анонимни сайтове - аз дори не знам колко са, за които никой няма представа чия собственост са, кой ги прави професионално. Твърде често фалшивите новини излизат точно от там. Но понякога и от слугинажа в телевизиите. Миналата седмица нямаше новинарски емисии, в които да не се разказва за драсканиците на двама сценични работници от Операта на една стена близо, доколкото разбирам от обясненията на Пламен Карталов, до паметника на загиналите от бомбардировката в Хирошима. Да, това е срамно. Но как пък никой не каза, че цяла София е ошарена с подобни срамотии. В центъра на столицата - на \"Раковски\", на \"Гурко\", има стари, хубави сгради, но мръсни до първия етаж. Надраскани са безумно - докъдето е стигала ръката и височината на интелекта на драскача. Нецензурни думи с три букви. И това си стои. То и не може да се махне, тъй като ако се махне, веднага ще бъде написано отново. В нашия град никой не се впечатлява от това. Но всички се впечатляват от факта, че двама сценични работници изложиха Операта. Това е неприятното: когато позорът ни е навън - се впечатляваме, когато е тук - можем да си го носим. Все едно тук може да не се къпем, да миришем, да ходим с мръсни гащи, да изглеждаме първобитно, да се ровим в боклуците. Но въпреки това, понеже говорим за медиите и тяхното бъдеще, аз съм убеден, че ще ги има и ще съществуват. В частност - убеден съм, че и вестниците на хартия, както и хартиените книги, ще продължат да съществуват. Хората имат нужда от това да разлистват хартия. Пък и написаното на хартия остава.", "date": "2018.10.23", "title": "Най-големият страх в България е за хляба и оцеляването"}
{"url": "http://standartnews.com/kultura/zvezdi_ot_narodniya_chetat_v_kashtata_na_burov_-377003.html", "text": "Емануела Шкодрева и Георги Кадурин, които се утвърдиха като топ дует в хита на Народния „Манхатън, Второ авеню\", четоха заедно на маса „Страх за опитомяване\" от Оля Стоянова.  За да представят поредната пиеса на прочутата авторка с два „Аскеера\", се включиха и изгряващите актьори от академичната трупа Павел Иванов и Христо Терзиев. Отбраната публика се събра в някогашната къща на легендарния банкер Атанас Буров на „Париж\" 1, където столична община вече по традиция е домакин на изискани културни събития. „Страх за опитомяване\" е писана през 2014-а и веднага печели наградата „Петър Ковачев\" за драма. Пиесата има и различни номинации, включена е и в сборника с драматургия „Малки ритуали за сбогуване\" на Оля Стоянова от 2015-а. Направи и своеобразна премиера на последната „Аполония\". \"Страх за опитомяване\" се занимава не само със страховете, но и с провалите. Хората като че ли забравят, че животът ни е съставен не само от успехи, но и от провали. Въпросът е как отделните личности се справят с грешките, страховете и провалите си? С вините, със съмненията и разочарованията? Можем ли да изговорим на глас пред непознати всичките си страхове и провали?  В пиесата няколко мъже и една жена се опитват да се борят с тях по свой начин, за да продължат да живеят нормално. Един ден към групата се включва човек, който носи истинска вина – не измислени истории и дребни прегрешения, а вина, с която не знае как да се справи. След тази среща вече нищо не е същото –вече трудно може да се определи кое е добро и кое зло, къде започва вината и кой може да даде прошка\", коментира Оля Стоянова. Проектът \"Театър на маса-Европейски подиум\" е на издателство „Блек фламинго\". В същия формат бяха представени пиесите \"Наставникът\" от Даниел Келман, \"Госпожа Шмиц\" от Лукас Берфус, \"Значи ще си говорим на Вие\" от Андре Сарк, \"Протест\" от Вацлав Хавел, откъс от сборник с репортажи на австрийския журналист Карл Маркус Гаус \"Двайсет лева или смърт\".", "date": "2018.10.23", "title": "Звезди от Народния четат в къщата на Буров"}
{"url": "http://standartnews.com/biznes/da_ne_se_praviyat_eksperimenti_s_byudzheta_prizovaha_eksperti-376977.html", "text": "Нямаме класическо пипане на данъците в бюджета за 2019 г., но се променят някои параметри. Такива параметри са увеличението на минималната работна заплата – то налага едни разходи, които намаляват възможността на фирмите да плащат данъци, посочи финансистът Емил Хърсев в предаването „Тази сутрин\" по bTV. Пенсионното осигуряване трябва да се допълни с 1 милиард и 350-400 милиона, за да се постигне ръст, посочи и Кольо Парамов. Пенсионната система трябва да има своя собствена приходна база, тя не трябва да  е от бюджета, отбеляза обаче Емил Хърсев. По думите и на двамата проблемът за предстоящата година е инфлацията, трябва да удържим тя да е 3.5%. С бюджета не бива да се прави пропаганда, категоричен беше Кольо Парамов. По думите му бюджетът е консервативно планиран. „Бюджетът е винаги бюджет на възможности и с него пропаганда не трябва да се прави. Това е излишно\", коментира Парамов. Той добави, че бюджетът трябва да е стабилен, тъй като се надяваме да ни приемат в банковия съюз и еврозоната. „Той трябва да е такъв и да не се правят експерименти, за да може да се изпълни и да няма финансови сътресения. Вижда се, че бюджетът отново е заложник на социалната политика\", коментира и финансовият експерт Емил Хърсев. Догодина държавата ще похарчи около 1 милиард лева допълнително за заплати и осигуровки. Заложено е 10% увеличение на възнагражденията в бюджетния сектор. Като за учителите заплатите средния ръст в заплатите ще е около 20 на сто. Минималната заплата и в частния сектор се увеличава с 10 на сто и така става 560 лева. Вдигат се разходите за осигуровки както на работодателите, така и на самоосигуряващите се. От януари догодина максималният осигурителен доход става 3 хиляди лева. От догодина ще се увеличи и размерът на максималната пенсия -таванът ще стане 1200 лева. Индексирани с 5,7 на сто ще бъдат и останалите пенсии.", "date": "2018.10.23", "title": "Да не се правият експерименти с бюджета, призоваха експерти"}
{"url": "http://standartnews.com/mneniya/byudzhetat_za_dogodina_e_sred_nayshtedrite-377002.html", "text": "Проектобюджетът за 2019 година общо взето е най-щедрият от доста години назад. Ако видим разликата с предходни години, тук най-отчетливо се вдигат разходите с почти 6 милиарда лева. Не сме имали чак такъв ръст на разходите и в абсолютно отражение, като това се дължи на очаквания ръст на приходите, по-щедрата фискална политика, която знаем, че залага  вдигане на заплати с 10 процента на всички през следващата година. Още тази година има лека корекция, която казва, че 100 милиона по-малко ще се харчат за капиталови разходи. Без да залага някакви големи реформи, бюджетът предвижда едно надуване на публичните разходи, което все пак трябва да отчитаме, че е в изборна година. Знаем, че тогава винаги има в по-голяма степен разходване на средства. Остава да видим дали след 3 години на излишък (на практика непланиран официално, макар че той в известна степен се залага), дали и през 2019 г. ще има такъв, макар официално да се планира дефицит, което според мен е грешка. Отделно няма наистина някакви фундаментални промени, освен вдигането с 10% на заплатите. Спорно е, дали все още ще мине идеята максималният осигурителен праг да достигне 3000 лева. Знаем, че и в самото правителство има различни мнения, така че това тепърва ще бъде обсъждана в парламента. Здравната реформа, която ще е по-дълбока и ще сменя сегашния модел, дори да бъде измислена през следващите месеци. Макар че в бюджет 2019 е заложен доста повече ресурс за здравеопазването. Друга промяна касае хората, които работят в силовите ведомства и вече са пенсионери. Преди години се допусна възможност те, хем да получават пенсия, хем да работят. Това вече няма да може да се случва и тези хора на практика ще изгубят работата си още в първите месеци на 2019 г. Вкаран е такъв текст, който приключва този въпрос. Самото преразпределение скача на практика и достига 38%, а очакваното изпълнение за тази година е под 36%. Факт е, че в момента пред скоби като че ли са поставени заплащанията в публичния сектор, донякъде очаквано може би. Там беше зададено темпото със заплатите на учителя. В социалната сфера може би са две съществените неща. Едното е, че там наистина поне официално не е обявено някакво голямо покачване, основните плащания се запазват. Но от гледна точка на пенсии знаем, че се предвижда такова увеличение с над 5%, макар и по-ниско от това, което се наблюдава на пазара на труда като ръст на заплати. В крайна сметка обаче И затова тези групи, които са зависими, на практика са по-ощетени и зависят изцяло от бюджета. Прогнозата е, че инфлацията ще се задържи или ще се омекоти дори така, че да не бъдат ударени пенсионерите. Фактически обаче догодина няма да има разлика между инфлация и ръст на пенсиите, докато през следващата година се очакват все пак пенсиите да нараснат с повече, отколкото е процентът на инфлацията. И тук отново интересно е, че с покачването на данъчните мерки, които две години подред са вдигане на осигурителна тежест за пенсия и вдигане на максималния праг (в някаква степен и вдигане на заплатите в публичния сектор, които също носят осигуровки), на практика от държавния бюджет ще идват по-малко пари в посока НОИ, тъй като просто ръстът в приходите в осигурителния институт ще е по-голям. А това, че повече пари отиват към НОИ, означава повече възможности за харчене по други пера, което очевидно е и използвано с напомпването на разходите. Бюджет 2019 със сигурност трябва да търси стабилност. Трябва да имаме едно наум, че се забавя европейската икономика, на нашата също ръстът й вече не набира скорост. Така че е хубаво бюджетът да бъде консервативен. Но трудно бих го нарекъл такъв именно заради  големия ръст на разходите, тези близо 6 милиарда лева. Факт е, че и самите капиталови разходи, които служат като някакъв буфер, са доста напомпани. Знаем, че това се случва често. Но все пак самата идея, че се планира  дефицит, според мен, си остава проблем.", "date": "2018.10.23", "title": "Бюджетът за догодина е сред най-щедрите"}
{"url": "http://standartnews.com/balgariya/vitsepremierat_simeonov_nyama_da_podava_ostavka_bsp_pak_iska_predsrochni_izbori-377001.html", "text": "Валери Симеонов няма да подаде оставка. Това стана ясно след коалиционна среща на Обединените патриоти, на която присъстваха лидерите на ВМРО и на НФСБ - Красимир Каракачанов и Валери Симеонов, но не присъства третият партньор - лидерът на Атака Волен Сидеров. По думите на Каракачанов, на срещата Симеонов е обяснил какво е имал предвид с думите към протестиращите майки и че не е имал намерение да ги обижда. Г-н Симеонов малко по внимателно трябва да подбира думите, с които се изразява, каза той. Според Каракачанов оставката на един вицепремиер означава падане на правителството. Само представяйки си, че това означава БСП и ДПС да се върнат на власт, това не е решение, коментира той. \"Ако изгоним НФСБ от управлението, какво очаква правителството? Трябва да разчитаме на Марешки. Това не е алтернатива. Едно такова нещо означава, че и ние си тръгваме\", отбеляза Каракачанов. За мен по-важно е, че правителството си върши работата, посочи той. Коалицията Обединени патриоти съществува на този етап, имайки сериозни проблеми в комуникацията, отбеляза Каракачанов. Симеонов допълни, че споразумението за коалицията не е нарушено, въпреки че има сериозни разминавания. Ние ще полагаме и занапред усилия да се събираме и да си решаваме проблемите, каза той. Упрекът не е към децата, аз не съм звяр, много добре виждам какви са децата, заяви Симеонов по отношение изказването си към протестиращите майки. Той допълни, че смисълът на думите му не бил, че децата се преструват. Майките ги представят за болни, а ги държат на пек, на дъжд и на студ, за мен това не е нормално, отбеляза той. Симеонов каза, че не вижда причина да се извини за думите си. Според него исканията на протестиращите майки са били удовлетворени. Каракачанов посочи, че протестът на майките от самото начало е бил политически експлоатиран. Междувременно стана ясно, че БСП започва подготовка за предсрочни парламентарни избори. Това обяви лидерът на партията Корнелия Нинова. Според нея премиерът Бойко Борисов не може да овладее ситуацията в страната. Социалистите са внесли искане в НС утре като първа точка в дневния ред да бъде изслушан вицепремиерът Валери Симеонов. Нинова напомни, че с Бойко Борисов са сериозни политически опоненти от години. Призна, че той е показал, че е човек, който може да овладее ситуацията и да се справя с кризи. Категорична е, че сега не е така. „За първи път ми изглежда безсилен и безпомощен като премиер да реши проблема. Вчера го прехвърли на Каракачанов, онзи ден на Волен Сидеров, това не е нито лидерско, нито премиерско. Когато държавата ти е в такава криза, когато обществото е така настръхнало, зле изглежда да си безсилен и да показваш това безсилие, че не можеш да се справиш с тази ситуация. БСП оттук-нататък - стройна, бърза организация по подготовка за предсрочни избори\", обясни Нинова.", "date": "2018.10.23", "title": "Вицепремиерът Симеонов няма да подава оставка, БСП пак иска предсрочни избори"}
{"url": "http://standartnews.com/balgariya/prokuraturata_povdigna_obvineniya_na_zadarzhanite_pechatari_na_falshivi_pari-376993.html", "text": "Специализираната прокуратура повдигна обвинения на четиримата, задържани за участие в организирана престъпна група за производство и разпространение на фалшиви банкноти.  Предстои да бъдат повдигнати и други обвинения на някои от арестуваните – за изготвяне на фалшиви лични документи и държане на наркотици с цел разпространение. Участниците в групата бяха задържани на 20 октомври в \"Слънчев бряг\" и Пловдив. Машината за фалшиви пари се намирала в подземието на хотел \"Кантилена\". При акцията бяха намерени над 11,5 млн. евро. Двама от обвинените са задържани в процес на изготвяне на фалшиви банкноти в модерно оборудваната за целта печатница. В Пловдив, в дома на единия от обвинените, са открити готови фалшиви банкноти с номинал 100 евро за 2 милиона 170 хиляди евро, както и с номинал 50 щатски долара на стойност 100 000 долара. Във въпросното жилище са намерени холограмни стикери за банкноти и за български документи за самоличност, както и машини за поставянето им. Иззети са челни страници за български паспорти, както и 3,5 кг зелена листна маса, реагираща на канабис. Събраните доказателства, сред които има и специални разузнавателни средства, сочат, че групата е организирана в началото на 2018 г. Според експерти от \"Европол\" и \"Сикрет сървис\", които съдействат по случая на българските разследващи, фалшивите банкноти са с изключително високо качество.", "date": "2018.10.23", "title": "Прокуратурата повдигна обвинения на задържаните „печатари“ на фалшиви пари"}
{"url": "http://standartnews.com/balgariya/prezidentat_se_angazhira_s_podkrepa_kam_nenazovani_politicheski_dvizheniya_-376991.html", "text": "Ще подкрепя всяко политическо движение, което работи за възстановяването на демократическите принципи и модернизацията на България. Това каза държавният глава Румен Радев, без да спомене конкретно движение, в отговор на въпрос на студенти от Пловдивския университет дали смята да направи своя партия. „Партия може да създавате вие, защото вие трябва да решавате вашето бъдеще. Днес то е в ръцете на партиите, за които вие трябва да прецените дали те чуват вашите въпроси\", поясни Румен Радев. Той добави, че вече е отговарял на подобен въпрос на журналисти и затова отново заявява, че ще подкрепи всяко политическо движение, което има своето кредо - суверенитет, справедливост и законност. Румен Радев бе попитан още дали е дошло времето за президентска република у нас. Той отговори, че дали е дошло времето ще проличи от това дали сегашната политическа класа, в рамките на сегашната конституция, решава проблемите на България. „Ако тя е неспособна, отговорите може да се търсят и в конституционна промяна. Тя може да придобие различни форми, но те ще зависят от гражданите, т.е. от вас\", добави президентът. Студентите от Пловдивския университет го попитаха и за протестите у нас и исканата оставка по повод скандалното изказване на вицепремиера Валери Симеонов, президентът отговори с думите: „Безконтролната власт ражда цинизма, а с това ние не можем да постигнем нито една от целите в нашето общество. Проблемът е, че цялата тази обществена енергия, която се натрупва, ще се излее върху Валери Симеонов заради изказването му. Но това няма да реши проблемите\". \"Симеонов сътвори скандал от няколко дни, майките протестират от месец, а проблемът стои от години. Той се задълбочава, защото много от политиците у нас станаха нечувствителни към социалните проблеми. Типът политическа институция трябва да води към сериозен обществен контрол и натиск върху управляващите. Това е формулата за справяне с всякакъв цинизъм и подобни изказвания\", каза Румен Радев. „Радикалната промяна, според мен, е единственият изход от блатото, в което сме затънали от години. Необходима ни е политическа среда, която да осигурява широка, реална и ефективна представителност на гражданите в управлението и да налага необходимите ограничения върху управляващия елит\", каза още президентът. „Защото този елит е призван да осигури ускорен икономически растеж и социално развитие. Но това няма как да се случи, ако не се реши въпросът със субектността на властта\", каза още Румен Радев. Според него в институциите у нас трябва да влязат високо образовани и достойни хора, а не послушните. „А както виждате днес ние имаме проблем не просто с опростачването на политическия живот. Това не само ни връща назад в икономическото и социално развитие, но то покварява нашия обществен морал и ни отдалечава от цивилизования свят и всякакви надежди да изградим едно просветено, съпричастно и достойно общество\", каза още президентът. По думите му затова образованието в една страна има ключово значение със своите възпитателни функции. „Затова апелирам към вас, важно е не само да усвоявате съответните дисциплини и наука, но и да бъдете свободни граждани – да мислете, да мечтаете, да дебатиране и да решаване своята съдба. Защото България има нужда преди всичко от интелигентни млади хора, с активна гражданска позиция и поглед в бъдещето\", каза още Румен Радев.", "date": "2018.10.23", "title": "Президентът се ангажира с подкрепа към неназовани политически движения"}
{"url": "http://standartnews.com/balgariya/vitseprezidentat_vsyaka_treta_zhena_v_balgariya_e_zhertva_na_domashno_nasilie-376992.html", "text": "В България всяка трета жена е жертва на домашно насилие. Това каза в Бургас вицепрезидентът Илияна Йотова. В морския град тя откри конференция \"Развиване на регионална стратегия за превенция, защита, наказателна отговорност и политики в борбата със сексуалното насилие\". Йотова информира, че от домашно насилие в Европа всеки ден умират десет жени, а 55 на сто от жените в Европейския съюз са били жертва на посегателство. Тя уточни, че данните са от статистическата служба на Европейската комисия \"Евростат\". Йотова каза, че много от жертвите на насилие в България отказват да съдействат на полицейските органи заради страх и срам. Според нея наказанията на извършителите на такъв вид престъпления трябва да станат по-сериозни. Посланикът на Обединеното кралство в България Ема Хопкинс заяви, че жертвите на сексуално насилие имат нужда от специални мерки, тъй като те се справят най-добре, когато получат специализирана помощ и съдействие. В Бургас преди две години бе изграден първият в страната център за помощ на жертви на сексуално насилие. Той предоставя подкрепа на жертви на сексуални посегателства в първоначалния, най-труден момент след травмиращия инцидент. На конференцията днес бе представен натрупаният двегодишен опит на центъра. Сексуалното насилие е проблем на съвременното общество, който обхваща и деца. До момента центърът е работил с повече от 60 жени и момичета. От такива центрове има смисъл и тази услуга е необходима, каза кметът на Бургас Димитър Николов.", "date": "2018.10.23", "title": "Вицепрезидентът: Всяка трета жена в България е жертва на домашно насилие"}
{"url": "http://standartnews.com/balgariya/razglezhdat_v_ns_za_parvi_pat_v_sryada_promenite_v_zakona_za_horata_s_uvrezhdaniya-376994.html", "text": "Обсъждането на законопроекта за хората с увреждания, внесен от Министерския съвет на 18 октомври 2018 г., ще бъде включено за първо гласуване в седмичната програма на Народното събрание, съобщиха от пресцентъра на парламента. След постъпването на проекта в парламента председателят на Народното събрание Цвета Караянчева го разпредели за разглеждане от Комисията по труда, социалната и демографската политика, от Комисията по регионална политика, благоустройство и местно самоуправление, Комисията по здравеопазването, от Комисията по икономическа политика и туризъм, от Комисията по бюджет и финанси и от Комисията по взаимодействието с неправителствените организации и жалбите на гражданите. Тази седмица комисиите ще разгледат на първо четене законопроекта, който ще бъде включен като точка първа на заседанието на Народното събрание на 26 октомври 2018 г. Тази седмица ще бъдат обсъдени на първо четене и двата законопроекта за личната помощ, внесени от народни представители от ПГ на ПП ВОЛЯ и от ПГ „БСП за България\". Предвижда се те да бъдат точка втора на петъчното пленарно заседание. С приоритетното обсъждане на законопроектите за хората с увреждания и за личната помощ Народното събрание ще изпълни поетия ангажимент да ги разгледа във възможно най-кратък срок.", "date": "2018.10.23", "title": "Разглеждат в НС за първи път в сряда промените в закона за хората с увреждания"}
{"url": "http://standartnews.com/balgariya/zdravniyat_ministar_zashtiti_preminavaneto_na_fonda_za_lechenie_na_detsa_kam_nzok-376995.html", "text": "Министърът на здравеопазването Кирил Ананиев съобщи пред журналисти, че Фондът за лечение на деца, заедно с другия фонд - за лечение зад граница на българите, ще преминат към Националната здравноосигурителна каса, с което нивото на работа ще бъде на много по-високо равнище. Министърът информира, че продължава дискусията за това дали да остане Обществен съвет, или да има друг орган, който да изпълнява функциите, които в момента се изпълняват от съвета. При всички случаи това, което децата ще получават от фонда, няма да е по-малко. Напротив, ние разчитаме на по-високо качество на извършване на дейността, заяви министърът. Той уточни, че предвиденият ресурс от 14 млн. лв. за комисията за лечение на деца в чужбина ще бъде предоставен като трансфер през бюджета на здравното министерство до НЗОК. В отговор на въпрос за разходите на родителите, които придружават децата си по време на лечението им в чужбина, министърът каза, че същото, което те са получавали до момента, ще продължат да го получават и занапред. Ананиев съобщи още, че се прави преструктуриране в системата на министерството. Това не значи, че се увеличава администрацията в системата. Новата Агенция за медицински надзор ще работи на базата на функциите на Изпълнителната агенция \"Медицински одит\" и на Агенцията по трансплантация, каза министърът. Това, което искаме да постигнем, е да създадем по-добра организация, по-добър капацитет във функционирането на тези две дейности, които като организация и работа са много близки, без да нарушаваме медицинската част и на трансплантациите, и от гледна точка на медицинския одит, изтъкна той. Ананиев информира, че в подготвен проектозакон са конкретизирани функциите на тази агенция. Не виждам защо да я наричаме мегаагенция. Тя е нормална агенция, всъщност вдигаме нивото на отговорност на хората, които ще работят, като сме конкретизирали и контролните функции в цялост, които те ще изпълняват, каза министърът, като допълни, че става дума както за административните, така и за контролните функции.", "date": "2018.10.23", "title": "Здравният министър защити преминаването на фонда за лечение на деца към НЗОК"}
{"url": "http://standartnews.com/balgariya/oblast_sofiya_stana_chlen_na_asotsiatsiyata_na_gubernatorite-377000.html", "text": "В рамките на инициативата за сътрудничество с Китай и страните от ЦИЕ „16+1\", Област София подписа споразумение за членство в Асоциацията на областните управители в „16+1\". Структурата обединява провинции, региони и общини от 17-те страни и дава платформа за задълбочаване на връзките и съвместната дейност на местно ниво. Четвъртата работна среща на Асоциацията се проведе в София, а домакин бе Николай Пехливанов. „По време на заседанието китайската страна заяви готовност за гъвкаво партньорство в различни сектори и инициативи на местни организации. Структурата позволява да се представят преференциалните политики на отделните китайски провинции, което улеснява сътрудничеството и установяването на бъдещи взаимоотношения. Представените резултати са видими за всички -– Китай има удвоено присъствие в страните от Централна и Източна Европа, а европейските страни успяват да се позиционират в инвестиционния пазар в Китай\", коментира областният управител Николай Пехливанов. На пленарната среща бе приет и новият председател на Асоциацията - губернатора на провинция Ляонин Идзюн Тан. Той ще бъде домакин на следващото заседание през 2019.", "date": "2018.10.23", "title": "Област София стана член на Асоциацията на губернаторите"}
{"url": "http://standartnews.com/balgariya/borisov_balgariya_gradi_mostove_na_satrudnichestvo_s_egipet-376997.html", "text": "България и Египет, наред с изключителните природни, исторически и културни ценности, които притежават двете държави, имат и еднакво отношение към етническата толерантност. Това заяви министър-председателят Бойко Борисов на брифинг в Кайро след срещата с президента на Арабска република Египет Абдел Фаттах Ас-Сиси. Българският премиер изтъкна сферите, които имат потенциала да бъдат „мостове\" на сътрудничество между двете държави – образованието и науката, информационните технологии и иновациите. Борисов отбеляза и готовността на египетската страна да се направи университет, който да може да поеме това, което нашите университети, училища и БАН създават. По време на срещата е договорено да се активизира работата на Смесената комисия за икономическо, научно и техническо сътрудничество, както и работата на ресорните министри именно в сферите от взаимен интерес, сред които са също здравеопазването, строителството и туризма. „Запознах президента с възможностите на България, на Балканите, за изграждане на хранителни хъбове. Можем да осигурим много повече прехрана за местата, където хората живеят в Африка в голяма бедност\", добави премиерът Борисов. Българският министър-председател акцентира още върху сътрудничество в борбата с миграцията, с незаконния износ на културно-исторически ценности, с транснационалната престъпност, в сферата на сигурността и борбата с тероризма. Премиерът Борисов благодари за изключителното гостоприемство и отбеляза значението на програмата на президента Ас-Сиси за това Египет да бъде стабилна, сигурна и безопасна страна, така че да се увеличи туристическия поток. Министър-председателят предаде на египетския президент поздрави от името на председателя на Европейския съвет Доналд Туск, като отбеляза, че се подготвя Срещата ЕС-Египет през февруари. По думите на Борисов настоящата визита е изключително навременна на фона на глобалното решение на ЕС да работи все по-близо с Египет. Благодаря на България, че дава възможност гласът на Египет да достигне до ЕС и да се чуе посланието, че Египет е важен фактор на стабилност в региона, отбеляза от своя страна президентът Абдел Фаттах Ас-Сиси. Той изрази надежда, че Смесената комисия за икономическо, научно и техническо сътрудничество ще се събере още в началото на следващата година. „Разговорите ни протекоха в прекрасна атмосфера\", отбеляза египетският президент и добави, че са били засегнати редица теми като миграцията и трансграничната престъпност.", "date": "2018.10.23", "title": "Борисов: България гради „мостове“ на сътрудничество с Египет"}
{"url": "http://standartnews.com/balgariya/nadziratelite_v_zatvorite_pak_nastoyavat_za_uvelichenie_na_zaplatite-376999.html", "text": "Затворническите надзиратели искат адекватно увеличение на заплатите заради инфлацията и драстичния скок на цените. Това става ясно от писмо на Синдиката на служителите в затворите в България (ССЗБ) до правосъдния министър Цецка Цачева и заместника ѝ Николай Проданов, в което организацията настоява за двустранна среща за обсъждане на бюджета за следващата година. Един от въпросите, които синдикатът иска да обсъди с министър Цачева е за ново увеличение на заплатите и той е формулиран така: „Адекватно увеличение на основните месечни възнаграждения (заплати), предвид инфлацията, драстичния скок на цените на стоки, услуги от първа необходимост, данъци, такси и др. производни\". Надзирателите напомнят, че в бюджета за тази година не са били приети исканията им за увеличение на парите за персонал, което доведе и до мащабните протести в началото на годината. След тях обаче беше постигнато исканото отдавна изравняване на заплащането с това в МВР. В края на март беше постигната договорка за отпускане на 15 млн. лева, с които трябваше да бъдат увеличени и заплатите. Тогава Цецка Цачева подчерта, че парите няма да бъдат раздавани „на калпак\", а основно на тези служители, които работят пряко със затворници. През лятото надзирателите отново писаха на Цачева и Проданов, за да напомнят за поетите ангажименти за увеличаване на щатната им численост. Тогава те искаха да получат и информация за броя на служителите сред тях, които не извършват пряко дейности, свързани с изпълнение на наказанията. Настоятелното искане и за нови щатове е обвързано пряко с качеството на охраната в затворите. Недостигът на служители е една от най-изтъкваните причини за бягствата на лишени от свобода. „Към днешна дата, констатираме отказ от поетите политически ангажименти, както и откровеното несъобразяване с многократно представените аргументирани предложения на Синдикат на служителите в затворите в България\", се казва в днешното писмо. В него надзирателите искат информация за икономиите през годината в двете главни дирекции „Изпълнение на наказанията\" и „Охрана\" и изплащане на допълнителните пари за постигнати резултати. Те настояват и за изготвяне на „Наредба със стандарти за охрана и сигурност\" за определяне на числения състав на служителите, необходим за охрана.", "date": "2018.10.23", "title": "Надзирателите в затворите пак настояват за увеличение на заплатите"}
{"url": "http://standartnews.com/balgariya/karakachanov_pravitelstvoto_ne_tryabva_da_pada_ako_nyakoy_iska_da_se_kara_da_se_kara_-376990.html", "text": "Вицепремиерът и лидер на ВМРО Красимир Каракачанов обяви пред репортери, че правителството не трябва да пада. \"Всички ме сочат мен и казват от Каракачанов зависи. Понеже днес говорим за 125 г. ВМРО, в историята ВМРО е имало два пъти шанс да сваля правителство. Единият път е 1923 г., тогава го свалихме. Сега е друга ситуацията\", коментира Каракачанов. Той уточни, че днес следобед има коалиционен съвет с колегите си от Обединените патриоти, на който задълбочено и конструктивно ще обсъдят въпроса с евентуалната оставка на Валери Симеонов. \"Една година и половина се правих на \"синя каска\", опитвам се да балансирам между някакви настроения. Оттук нататък губим много време. И вместо да се занимаваме с нещата, които са заложени в програмата на Обединени патриоти - по темата с нелегалната емиграция, битовата и циганската престъпност, демографската криза, година и половина се занимавам с глупости. Честно казано, стига толкова. Ако ще работим, да работим. Ако някой иска да се кара, да се кара. Аз не съм влязъл в политиката да бъда съдия, влязъл съм в политиката да върша някаква работа. Който иска да има здрав разум и да преценява, че общото, националното е по-важно от личното его, да си направи своите изводи, аз съм си направил моите. Аз повече ролята на \"синя каска\" няма да играя\", коментира още Каракачанов. Протестиращите майки се борят за правата на своите деца и мисля, че правителството направи много за тях - допълнително 150 млн. лв. Ако аз получа 150 млн. лв. за армията, ще бъда щастлив, допълни още той. Каракачанов участва в церемония по честването на 125 год. от създаването на ВМРО и в поклонение пред Паметника на българските революционери от Македония, Беломорска и Одринска Тракия.", "date": "2018.10.23", "title": "Каракачанов: Правителството не трябва да пада, ако някой иска да се кара, да се кара!"}
{"url": "http://standartnews.com/balgariya/dr_mihail_hristov_dvama_ot_chakashtite_belodrobna_transplantatsiya_sa_v_tezhko_sastoyanie-376978.html", "text": "Двама от листата с 15 чакащи за белодробна трансплантация у нас са в много тежко състояние. Това каза в предаването „Тази сутрин\" по bTV директорът на Агенцията по трансплантации д-р Михаил Христов. Постигната е уговорка с екип от Истанбул, който да прави трансплантации у нас и да обучава български лекари. Разговори се водят и с екипи от болниците в Рим, Париж, Хановер и Виена. „Когато подпишем споразумение, ще има две възможности – нашият пациент да отиде в чужбина, а другата е да дойде техният екип да оперира у нас\", обясни д-р Христов. Идеята е лекарите от чужбина да обучават наши екипи както за извършването на трансплантации, така и за следтрансплантационните грижи за пациентите. В писмата за отказ от чужди болници за български пациенти е посочено, че поради драстичния спад на донори в самите страни, към които сме се обърнали, например в Германия, те не могат да извършват трансплантации на чужди граждани, не специално на българи, стана ясно от думите на д-р Христов. „Болницата във Виена е отказала да поднови договора и с Румъния. Германците също са отказали да продължат договора с румънците\", уточни той. „Представете си, че имаме подписани договори с всички болници и страни, с които желаем да ги сключим. Нямаме ли донори, пак не можем да помогнем на тези хора\", подчерта д-р Христов. За чакащите белодробна трансплантация у нас можем да осигурим преглед в чужбина за т. нар. второ лекарско мнение, обясни още директорът на Агенцията. Вчера е направена и първата междуболнична комисия, която да обсъди състоянието на чакащите белодробна трансплантация. Всички пациенти ще бъдат прегледани и ще уточним какво е тяхното здравословно състояние, каза д-р Христов. Той призна, че няма как да даде гаранция за чакащите белодробна трансплантация. „Нашата основна задача е да подобрим донорството в България. Нямаме ли донорство на органи, няма да може да има успех\", отбеляза още д-р Михаил Христов.", "date": "2018.10.23", "title": "Д-р Михаил Христов: Двама от чакащите белодробна трансплантация са в тежко състояние"}
{"url": "http://standartnews.com/balgariya/da_ne_se_praviyat_eksperimenti_s_byudzheta_prizovaha_eksperti-376977.html", "text": "Нямаме класическо пипане на данъците в бюджета за 2019 г., но се променят някои параметри. Такива параметри са увеличението на минималната работна заплата – то налага едни разходи, които намаляват възможността на фирмите да плащат данъци, посочи финансистът Емил Хърсев в предаването „Тази сутрин\" по bTV. Пенсионното осигуряване трябва да се допълни с 1 милиард и 350-400 милиона, за да се постигне ръст, посочи и Кольо Парамов. Пенсионната система трябва да има своя собствена приходна база, тя не трябва да  е от бюджета, отбеляза обаче Емил Хърсев. По думите и на двамата проблемът за предстоящата година е инфлацията, трябва да удържим тя да е 3.5%. С бюджета не бива да се прави пропаганда, категоричен беше Кольо Парамов. По думите му бюджетът е консервативно планиран. „Бюджетът е винаги бюджет на възможности и с него пропаганда не трябва да се прави. Това е излишно\", коментира Парамов. Той добави, че бюджетът трябва да е стабилен, тъй като се надяваме да ни приемат в банковия съюз и еврозоната. „Той трябва да е такъв и да не се правят експерименти, за да може да се изпълни и да няма финансови сътресения. Вижда се, че бюджетът отново е заложник на социалната политика\", коментира и финансовият експерт Емил Хърсев. Догодина държавата ще похарчи около 1 милиард лева допълнително за заплати и осигуровки. Заложено е 10% увеличение на възнагражденията в бюджетния сектор. Като за учителите заплатите средния ръст в заплатите ще е около 20 на сто. Минималната заплата и в частния сектор се увеличава с 10 на сто и така става 560 лева. Вдигат се разходите за осигуровки както на работодателите, така и на самоосигуряващите се. От януари догодина максималният осигурителен доход става 3 хиляди лева. От догодина ще се увеличи и размерът на максималната пенсия -таванът ще стане 1200 лева. Индексирани с 5,7 на сто ще бъдат и останалите пенсии.", "date": "2018.10.23", "title": "Да не се правият експерименти с бюджета, призоваха експерти"}
{"url": "http://standartnews.com/balgariya/vmro_spasyava_simeonov-376972.html", "text": "Съдбата на вицепремиера Валери Симеонов е в ръцете на ВМРО. Това стана ясно вчера, след като цялата държава се раздели на \"за\" и \"против\" лидера на НФСБ, всеки търсейки собствени дивиденти от скандала. Той избухна след шокиращото изказване на Симеонов по повод проектозакона за хората с увреждания: „Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях\". Коментарът на Симеонов с основание разгневиха майките на деца с увреждания, които от петък искат оставката на вицепремиера. Заради думите му от Брюксел премиерът Бойко Борисов се извини от името на кабинета и призова Симеонов да направи същото, а занапред - да си мери приказките. Скандалът обаче дойде дюшеш за мнозина. БСП яхна протеста на болните хора, а \"Презареди България\" на Николай Бареков постави ултиматум на Волен Сидеров да развали коалицията с НФСБ. Вчера майките на болни деца настояха за отстраняването на Валери Симеонов от кабинета на митинг под правителствените прозорци. Няма да подам оставка, обяви преди това на брифинг в Министерски съвет Симеонов. \"Човек не подава оставка за това, че казва истината. Боли, не боли, това е истината, стоя зад своите думи категорично\", допълни вицепремиерът. И заяви, че решение за отстраняването му може да вземе само  Коалиционният съвет на ГЕРБ и Обединени патриоти, защото той го е задължил да бъде вицепремиер. \"Когато политическият съвет реши и поиска оставката ми, аз ще я подам. Става въпрос за мнението основно на трима души – Бойко Борисов, Красимир Каракачанов и Волен Сидеров. Когато те поискат оставката ми, аз ще я подам\", заяви Симеонов. Той каза, че не е разговарял с премиера Борисов и че протестите на БСП не го притесняват, защото е нормално опозиционна политическа сила да иска оставка. \"Нека ги събират с рейсове и да ги карат, няма проблем\", каза още Валери Симеонов. Сидеров, който миналата седмица нарече Симеонов човек на международния спекулант Джордж Сорос и отдавна използва всеки повод, за да иска оставката му, и този път не закъсня. Писмено заяви, че сваля политическо доверие от Симеонов, иска оставката му заради недопустимите обиди към хора с увреждания и настоява за незабавен коалиционен съвет, на който да се избере нов вицепремиер от Обединени патриоти. Призова това да стане още вчера, като премиерът Бойко Борисов участва чрез конферентна връзка от Дубай. От емирството Бойко Борисов отговори, че ако силово махне Симеонов, ще счупи коалицията. НФСБ застана плътно зад лидера си и още в неделя обяви с декларация, че думите му са извадени от контекста. Така съдбата на Симеонов остана в ръцете на ВМРО. Не случайно вчера, самият Симеонов каза, че най-вече го интересува мнението на Красимир Каракачанов. ВМРО обаче замълча. Партията ще обяви позицията си днес следобед по време на насрочения коалиционния съвет, съобщи във Велико Търново депутатът Милен Михов. Той подчерта, че разговорът между коалиционните партньори през медиите вреди на единството на коалицията. \"Ние имаме какво да кажем, искаме да чуем много неща, но това ще стане там, където се решават нещата между легитимните ръководства на трите партии\", отбеляза Михов и допълни, че това е причината да не изрази пред медиите и личното си мнение по въпроса. \"Решението и становището на ВМРО ще бъдат търпеливо подготвени и категорично заявени\", каза още Михов. Попитан за възможните варианти за развитие на ситуацията, той каза, че в тази динамична среда вариантите излизат от политиката и здравия разум. \"Свидетели сме на неочаквани решения и позиции, които не могат да бъдат прогнозирани\", коментира Михов. Но обяви: \"Всяка промяна в кабинета заплашва стабилността\". ВМРО ще е против отстраняването на вицепремиера Валери Симеонов от кабинета, издадоха близки до Красимир Каракачанов.", "date": "2018.10.23", "title": "ВМРО спасява Симеонов"}
{"url": "http://standartnews.com/balgariya/manolova_protestat_na_maykite_shte_se_diskreditira_ako_bade_partiyno_otsveten-376975.html", "text": "„Най-лесният начин да се дискредитира протестът на майките на деца с увреждания е той да бъде партийно оцветен. Политиците се изкушават да го употребят. Но той е като дъгата. Защото уврежданията не са леви и десни\". Така омбудсманът Мая Манолова коментира намеците за това, че демонстрациите на майките са обвързани с определени политици и формации. Манолова бе категорична, че разчита на „интелекта и съвестта на партиите да не се опитват да смачкат протеста, защото хората с увреждания в България са натикани в ъгъла\". Омбудсманът коментира и изказването на вицепремиера Валери Симеонов, в което той нарече протестиращите „кресливи жени с уж болни деца\". Манолова определи изявлението като „срамно и неморално\". И подчерта, че Симеонов е служител на народа и няма право да обижда началника си. „Това е най-чистата кауза, с която съм се сблъсквала. И всички трябва да спрат да се гаврят с нещастието на тези жени\", категорична бе Манолова. Тя изрази надежда, че властимащите ще изпълнят ангажимента си да приемат законите за хората с увреждания и за личната помощ най-късно до средата на декември.", "date": "2018.10.23", "title": "Манолова: Протестът на майките ще се дискредитира, ако бъде партийно оцветен"}
{"url": "http://standartnews.com/balgariya/borisov_se_sreshta_s_egipetskiya_prezident-376973.html", "text": "Премиерът Бойко Борисов ще се срещне с египетския президент Абдел Ас Сиси във вторник. Това е втората им среща за последната година, след като през септември двамата се видяха в Ню Йорк на Общото събрание на ООН. Тогава Борисов показа интерес България и Египет да работят заедно в сферата на енергетиката, защото Египет е потенциален доставчик на природен газ. С понеделник вечер правителствената делегация беше посрещната на летището лично от премиера Мустафа Мадбули с почетен гвардейски шпалир. Борисов и египетският му колега се срещнаха за кратко и си обещаха активен политически диалог.", "date": "2018.10.23", "title": "Борисов се среща с египетския президент"}
{"url": "http://standartnews.com/balgariya/zheni_nacheva_optimizirame_rabotata_v_administratsiyata_v_polza_na_patsientite-376976.html", "text": "Ще направим среща с пациентските организации, за да обясним какви промени предлагаме. По този начин няма да има негативно отражение върху лечението на децата в чужбина, а ще се осигури по-добра грижа. Няма да се отнемат функциите на Фонда за лечение на деца в чужбина след преминаването му под надзора на НЗОК.  Процедурите ще се облекчат. Това каза зам.-министърът на здравеопазването Жени Начева в ефира на БТВ. Тя коментира готвените промени, предвиждащи да се закрие фондът за лечение на деца в чужбина. По думите на Начева така ще се даде възможност на едно място да се подават документи и да се облекчат процедурите. „Ще има приемственост и облекчаване на работата\", увери тя. „Не се отнемат функциите на фонда. Предвиден е трансфер от бюджета към Фонда за лечение на деца от 14 милиона лева и още 2 милиона за Комисията за лечение в чужбина. Касата ще продължи да финансира тези структури. Това  ще помогне да се подобри административния капацитет без да се нарушат функциите и контрола, които двете структури са изпълнявали и преминаването им под новата шапката на новата мегаструктура Агенция за медицински надзор\", подчерта Начева. „С реформата ще се въведе пълна прозрачност и предвидимост\", увери тя. „Досега имаше пропуски в дейността на структурите\", призна зам.-здравният министър. „Оптимизираме работата в администрацията в полза на пациентите. Няма да има риск за пациентите и за дейностите, които извършват двете институции\", каза тя. Относно починалите пациенти, които не дочакаха трансплантация на бял дроб, Начева заяви, че ще се направи всичко възможно да се подобри ситуацията с донорството в България. „Работи се по три възможности. Търсим решение за чакащите белодробно болни. Поемаме ангажимент, че държавата ще се задейства\", посочва зам.-министърът.", "date": "2018.10.23", "title": "Жени Начева: Оптимизираме работата в администрацията в полза на пациентите"}
{"url": "http://standartnews.com/balgariya/prodalzhava_izdirvaneto_na_kenguruto_beglets_ot_sandanski-376980.html", "text": "Продължава издирването на мъжкото кенгуру, което избяга от зоокът в Сандански. Екзотичното животно излязло през оградата, която била срязана от неизвестно лице в нощта на неделя срещу понеделник. Беглецът Кики обитавал зоокъта заедно с други 4 кенгура, муфлони, сърна и елен.", "date": "2018.10.23", "title": "Продължава издирването на кенгуруто беглец от Сандански"}
{"url": "http://standartnews.com/balgariya/prezidentat_bezkontrolnata_vlast_razhda_tsinizam-376982.html", "text": "„Безконтролната власт ражда цинизъм. С цинизъм не може да има ефективно управление, не можем да мислим за проблемите на хората\". Така президентът Румен Радев коментира искането на оставката на вицепремиера Валери Симеонов заради изказването му, в което нарече майките на деца с увреждания „кресливи жени с уж болни деца\". „Това, което виждам в момента е, че цялата енергия ще се фокусира върху личността на г-н Валери Симеонов\", каза държавният глава. И допълни, че така проблемът няма да се реши. Президентът е в ПУ \"П. Хилендарски\", където пред студенти ще изнесе лекция на тема \"Ценности, лидерство, образование в демократичното общество\".", "date": "2018.10.23", "title": "Президентът: Безконтролната власт ражда цинизъм"}
{"url": "http://standartnews.com/balgariya/ananiev_s_modernizatsiyata_na_speshnata_pomosht_sistemata_shte_se_prestrukturira-376983.html", "text": "Отпускат 163 млн. лв. за проект за модернизация на спешната помощ. Договорът за изпълнение на проекта беше подписан в присъствието на министъра на регионалното развитие и благоустройството Петя Аврамова, министъра на здравеопазването Кирил Ананиев и заместник-регионалния министър и ръководител на Управляващия орган на ОП \"Регионално развитие\" Деница Николова. Предвижда се да бъдат купени 400 линейки, оборудвани със съвременна медицинска апаратура, както и  да бъдат обновени 27 центъра за спешна медицинска помощ в областните градове с техните 170 филиала и 6 изнесени екипа. Проектът за модернизация на спешната помощ ще доведе до преструктуриране на системата, каза министърът на здравеопазването Кирил Ананиев, цитиран от Агенция „Фокус\". Той уточни, че проектът ще повиши ефективността на спешната помощ и качеството на медицинската дейност при спешни случаи. По думите му проектът ще приближи българските граждани с 237 точки в страната, където ще бъдат разположени органите на спешната помощ, а до края на годината се очакват първите 280 линейки. „Във финална готовност сме за подготовката на обществената поръчка, свързана с офис оборудването, закупуването на компютри, принтери, многофункционален инструментариум, който е необходим на съответните спешни медицински центрове\", коментира здравният министър. Кирил Ананиев съобщи, че се прави преструктуриране в системата на министерството. Новата Агенция за медицински надзор ще работи на базата на функциите на Изпълнителната агенция \"Медицински одит\" и на Агенцията по трансплантация. Подготвен е и проектозакон, в който са конкретизирани функциите на тази агенция. Фондът за лечение на българите зад граница и Фондът за лечение на деца ще преминат към Националната здравноосигурителна каса /НЗОК/. В момента се уточнява дали да бъде запазен обществения съвет към Фонда за лечение на деца, каза още здравният министър. „Това предстои да се уточни. Дискусията в момента продължава по това дали да остане общественият съвет или друг орган, който да изпълнява тези функции, които изпълнява той.  Иначе ресурсът, който сме предвидили е този, който беше в Комисията за лечение на деца в чужбина – 14 млн. лв. и ще бъде предоставен като трансфер през бюджета на Министерство на здравеопазването до НЗОК\", допълни Ананиев. Той увери, че това, което родителите са получавали досега, ще продължат да го получават и в бъдеще.", "date": "2018.10.23", "title": "Ананиев: С модернизацията на спешната помощ системата ще се преструктурира"}
{"url": "http://standartnews.com/balgariya/237_obekta_na_speshnata_pomosht_shte_badat_obnoveni_sas_1635_mln_lv-376987.html", "text": "237 обекта на спешната медицинска помощ в страната ще бъдат напълно обновени и модернизирани със 163,5 млн. лв. по Оперативна програма „Региони в растеж\" 2014-2020 г. Договорът за изпълнение на проекта беше подписан на церемония в МРРБ в присъствието на министъра на регионалното развитие и благоустройството Петя Аврамова от министъра на здравеопазването Кирил Ананиев и зам.-регионалния министър и ръководител на Управляващия орган на ОПРР Деница Николова. „С реализацията на големия инвестиционен проект за модернизацията на спешната помощ в България ще подобрим качеството на медицинската дейност в страната и по този начин максимално ще се приближим до българските граждани. Благодарение на проекта ще преструктурираме болничната медицинска помощ в страната, така че тя напълно да отговаря на потребностите на всички граждани\", каза Кирил Ананиев. „Проектът за модернизация на спешната помощ е изключително важен и ще обхване цялата страна, а целта ни е да осигурим подходяща, ефективна здравна инфраструктура\", каза Петя Аврамова. Тя допълни, че се предвижда реконструкция и строителство на нови сгради на спешната помощ в 34 лечебни заведения с над 50% държавно участие в капитала и купуване на 400 съвременни линейки с нова апаратура. Срокът на изпълнение е 36 месеца. Здравният министър подчерта, че вече има класиран изпълнител по обществената поръчка за купуване на 280 линейки, като договорът с него се очаква да бъде подписан утре, 24 октомври. Стойността му е 38 300 000 лв. До края на годината се очаква да бъде извършена и първата доставка на линейките за спешна медицинска помощ. На 20 ноември ще бъдат отворени офертите по стартираната в началото на месец октомври процедура за купуване на 120 високопроходими линейки. До края на този месец предстои да бъде обявена обществена поръчка за купуване на медицинско оборудване и апаратура за нуждите на всички центрове за спешна медицинска помощ, техните филиали и за спешните отделения на областните многопрофилни болници. Прогнозната стойност на тази поръчка е 22 млн. лв. Министерството финализира документацията по обявяване на обществена поръчка за офис оборудване за спешните медицински центрове за 2,8 млн. лв. Работи се и по стартиране на процедурите за строителната дейност, обясни министър Ананиев.", "date": "2018.10.23", "title": "237 обекта на спешната помощ ще бъдат обновени със 163,5 млн. лв."}
{"url": "http://standartnews.com/balgariya/shofyor_na_uchenicheski_avtobus_kara_s_059_promila_alkohol-376984.html", "text": "Полицията хвана шофьор на ученически автобус  с положителна проба за алкохол. Дрегерът е отчел 0,59 промила, докато мъжът превозвал 32 деца до училището в Котел. Проверката е станала вчера. Полицейският патрул спрял Мехмед Курд пред училището. В автобуса е имало деца от 4 съседни села, които всяка сутрин шофьорът возел на училище. От вчера той е в неплатен отпуск, каза за bTV директорът на училището. Той обеща строги мерки срещу шофьора с думите „няма как да позволим такова нещо и да си играем с бъдещето на децата си\". Шофьорът работи там от 10 години и досега не е имал подобни прояви. Наказанието му ще стане  ясно в понеделник, когато се върне на работа-уточни директорът. В средното училище в Котел учат над 600 деца.", "date": "2018.10.23", "title": "Шофьор на ученически автобус кара с 0,59 промила алкохол"}
{"url": "http://standartnews.com/balgariya/sled_zastudyavaneto_se_zadava_nova_topla_valna-376985.html", "text": "Студен атмосферен фронт, който ще премине през страната в сряда и четвъртък, ще донесе облаци, дъжд и вятър. В тези дни ще усетим сериозно застудяване, показват синоптичните модели, представени в \"Дарик кафе\" тази сутрин. Днес обаче облачността ще продължи да намалява и над по-голямата част от страната ще е предимно слънчево. По-значителна ще се задържи тя над планините и южните райони. Максималните температури ще са между 15 и 20 градуса. Лошото време обаче ще се задържи съвсем кратко и още в петък ще усетим покачването на температурите. В събота и неделя вече ще има и нов южен полъх, който ще покачи термометрите до 15-20 градуса. На места в Северна България температурите може да достигнат до 25 градуса. Дневните температури ще останат сравнително високи и през следващата седмица, показва още анализът на моделите на времето. В понеделник и вторник обаче е възможно да има и превалявания. Подробна информация за времето днес и прогнозата за десет дни напред вижте на Sinoptik.bg", "date": "2018.10.23", "title": "След застудяването се задава нова топла вълна"}
{"url": "http://standartnews.com/balgariya/borisov_se_sreshtna_s_prezidenta_na_egipet_abdel_fattah_assisi-376988.html", "text": "Египет е сред стабилните търговски партньори на България в района на Близкия изток и африканския континент. От взаимен интерес е да работим за още по-голямо активизиране на двустранния диалог в търговско-икономическата област. Това заяви министър-председателят Бойко Борисов по време на срещата си в Кайро с президента на Арабска република Египет Абдел Фаттах Ас-Сиси. Премиерът Борисов изтъкна, че стокообменът между България и Египет бележи устойчива тенденция към нарастване, като за миналата година е надвишил 1 млрд. долара Същевременно според българския министър-председател е налице все още неизползван потенциал и страната ни полага усилия за допълнително стимулиране на сътрудничеството. Премиерът Борисов отбеляза необходимостта от набелязване на стъпки, така че да се оползотворят възможностите за разширяване на инвестициите. По думите му би било добре да се обмисли подновяването на дейността на Смесената комисия за икономическо, научно и техническо сътрудничество. Министър-председателят акцентира върху енергетиката като друга сфера, в която страната ни има желание диалогът да се задълбочи. Премиерът Борисов посочи, че за България Египет е потенциален доставчик на природен газ и имаме интерес да се включим в газовия проект между Египет, Гърция и Кипър. Задълбочаване на двустранното сътрудничество би могло да се търси и по линия на земеделието, транспорта и туризма. Премиерът отбеляза също, че България разглежда Египет като държава с ключова роля за постигането на стабилност в региона на Близкия изток и Африка – проблематика, която по думите на Борисов има отношение както към българската национална сигурност, така и към процесите в Европа. Министър-председателят каза още, че борбата с тероризма, екстремизма и радикализацията е обща кауза за България и Египет. Добави, че страната ни е заинтересована  от развитието на двустранните връзки  в сферата на правоприлагането, контра-тероризма, борбата срещу трансграничната организирана престъпност и трафика на хора. Министър-председателят Бойко Борисов благодари за гостоприемството. Изрази също така увереност, че след срещата с президента на Египет  в рамките на 73-ата сесия на ОС ООН през миналия месец и след настоящата визита в Кайро, конструктивният диалог ще продължи и занапред по значими за двете страни теми от двустранен и регионален характер.", "date": "2018.10.23", "title": "Борисов се срещна с президента на Египет Абдел Фаттах Ас-Сиси"}
{"url": "http://standartnews.com/balgariya/valeri_simeonov_uveren_che_stabilnostta_na_pravitelstvoto_ne_zavisi_ot_ostavkata_mu_-376989.html", "text": "На извънреден брифинг днес вицепремиерът Валери Симеонов призова организаторите на контрапротеста в негова защита да се откажат от тази инициатива. Протестът е насрочен за утре сутринта пред Министерския съвет и е иницииран от работодателски организации. „Поводът на този кратък брифинг е обявеният контрапротест в защита на моята скромна персона утре в 10:00 ч. пред сградата на МС. След като снощи се запознах с призивите, които са пуснати в различни медии, както и във Фейсбук, искам много да благодаря на организаторите\", зави още Симеонов и благодари на организациите, които го подкрепят. Той уточни, че чрез медиите, с оглед на краткото време, се обръща към тях с молба да не провеждат този митинг. \"Чувствам се достатъчно уверен и убеден в това, което върша и не е редно да се опитваме да оказваме каквато и да била форма на натиск на коалиционни партньори или някой друг със средства, които не приемам, а именно средствата на уличния натиск\", заяви още Симеонов. Вицепремиерът посочи, че всичко това е свързано с промяна на движението. „Благодаря им за вниманието, но мисля, че не е необходимо това\", допълни още вицепремиерът. „Не смятам, че стабилността на правителството зависи от моята оставка\", каза още Симеонов. „Не мисля, че моята фигура е кой знае колко значима. Не мога да приема морални оценки от всякакви посоки - отдолу, отгоре, отляво, отдясно. Аз имам собствено мнение, изразил съм го. Продължавам да държа на него\", каза той и уточни, че смята, че казва истината.", "date": "2018.10.23", "title": "Валери Симеонов уверен, че стабилността на правителството не зависи от оставката му"}
{"url": "http://standartnews.com/balgariya/sos_reshava_da_ima_li_referendum_za_zavoda_za_gorene_na_otpadatsi-376970.html", "text": "В Столичния общински съвет (СОС) започва разглеждането на внесеното от 15 общински съветници искане за провеждане на местен референдум за завода за изгаряне на отпадъци в центъра на София. Заводът за изгаряне на отпадъци трябва да бъде изграден в географския център на София, район Сердика, бул. „История Славянобългарска\", на територията на ТЕЦ „София\". Решението на Столичния общински съвет беше прието след доста оспорвана дискусия и при липса на политически консенсус. Това толкова важно стратегическо за София решение беше взето с едва 36 гласа \"за\", 16 \"против\" и 6 \"въздържал се\" от общо 58 гласували общински съветници, припомня БТА. Проектът за изграждане на завод за изгаряне на отпадъци в центъра на София и поемането на общински дълг в размер на 67 млн. евро за изграждането му, не само че не се приема еднозначно от жителите на София, но породи множество протести и въпроси в различни аспекти, в т.ч. екологични и финансови. Именно поради тези причини 15 общински съветници от всички опозиционни политически групи в СОС внесоха искане за провеждане на местен референдум по темата. От днес докладът с искането за провеждане на референдум за завода за изгаряне започва да се гледа в постоянните комисии на СОС.", "date": "2018.10.23", "title": "СОС решава да има ли референдум за завода за горене на отпадъци"}
{"url": "http://standartnews.com/balgariya/katastrofa_s_tir_zatvori_am_trakiya-376971.html", "text": "Катастрофа с тир затвори магистрала \"Тракия\" в нощта срещу вторник. Камионът, преобърнал се при 108-ия километър в посока София, за няколко часа затвори аутобана за движение. Трафикът към столицата се пренасочва по обходен маршрут от пътен възел „Цалапица\" до пътен възел „Гелеменово\".", "date": "2018.10.23", "title": "Катастрофа с тир затвори АМ \"Тракия\""}
{"url": "http://standartnews.com/balgariya/borisov_razgovarya_s_premiera_na_egipet_-376969.html", "text": "Българската страна има интерес и би желала да види действително и трайно активизиране на политическия диалог с Египет. Това заяви премиерът Бойко Борисов в Кайро по време на разговора си с министър-председателя и министър на жилищното строителство и урбанизацията на Арабска република Египет Мустафа Камал Мадбули. Настоящото посещение на българския премиер е втора визита на това равнище в историята на двустранните ни отношения с Египет. Министър-председателят Борисов отбеляза, че българското правителство се стреми да поддържа интензивен политически диалог на всички нива с традиционните партньори на България в Близкия изток и Северна Африка. Премиерът добави, че страната ни е готова да развива пълноценни и взаимно изгодни отношения с Египет във всички области от взаимен интерес – икономика, енергетика, земеделие, сигурност, туризъм, култура, образование и други. За таз цел е необходимо да бъдат очертани конкретни действия и практически стъпки за разширяване на сътрудничеството. Премиерът Борисов изрази увереност, че с настоящата му визита в Кайро ще се постигне конструктивен диалог по ключови теми от двустранен и регионален характер.", "date": "2018.10.23", "title": "Борисов разговаря с премиера на Египет"}
