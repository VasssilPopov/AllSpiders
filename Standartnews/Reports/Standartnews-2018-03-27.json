{"url": "http://standartnews.com/svyat/evropa_shte_ima_prokuror_chak_prez_2020_g-369796.html", "text": "Службата на европейския прокурор (EPPO) ще започне работа през 2020 г., като проектобюджетът за 2019 г. за създаването ѝ е 4.9 млн. евро. Очаква се през следващите месеци да бъде назначена временна администрация, която да работи по изграждането на институцията, да разработи правила за избор на прокурори. Това стана ясно по време на конференция, която се проведе в София в рамките на Българското председателство на Съвета на ЕС. В нея участие взеха министърът на правосъдието Цецка Цачева, главният прокурор Сотир Цацаров, правосъдният министър на Люксембург Феликс Браз, директорът на Дирекция „Правосъдие, основни права и гражданство на Европейската комисия\" Франциско Фонсека Морильо и представители на Европейската комисия. „България винаги е споделяла необходимостта от институционални мерки на европейско равнище за престъпленията, засягащи финансовите интереси на Европейския съюз. Затова от началото на преговорите по регламента последователно подкрепяхме създаването на Европейската прокуратура, за да бъде тя силна, независима и успешно работеща европейска институция. Отговорният политически ангажимент ни задължава да осигурим всички необходими условия за подбора и избирането на най-добрите кандидати за европейски главен прокурор и делегирани прокурори. Същевременно ще трябва да осигурим законодателни промени в националното си право, за да гарантираме гладкото действие на регламента. За да бъде Европейската прокуратура ефективна, е необходимо възможно най-голям брой държави членки да участват в регламента и затова полагаме непрекъснати усилия за добавяне на още държави към засиленото сътрудничество. Добрата новина е, че две от държавите, които в момента са извън това сътрудничество, заявиха желание за присъединяване по време на Българското председателство на Съвета на ЕС – Малта и Холандия\", каза още министър Цачева и призова техният пример да се последва и от други държави. Франциско Фонсека Морильо, директор на Дирекция „Правосъдие, основни права и гражданство\" на Европейската комисия, обясни, че се очаква Европейската прокуратура да заработи в Люксембург на 1 ноември 2020 г. „Пътят, който извървяхме, беше дълъг и много труден. Но за да се осъществи тя, трябва да продължаваме да работим всички заедно. Вчера ми казаха една българска поговорка – „Сговорна дружина планина повдига\", което означава, че трябва да си сътрудничим и да си имаме доверие. Ръка за ръка ще успеем да постигнем заедно своите европейски цели и да защитим интересите на ЕС и на всички европейски граждани\", обясни той. Главният прокурор Сотир Цацаров припомни, че е изминало много време от 2009 г., когато Лисабонският договор влезе в сила и чл. 86 от него стана основа за създаването на Европейска прокуратура. „Предстои изграждане на силна, ефективна и независима прокуратура и вярвам, че това ще бъде постигнато с общи усилия. Както каза Франциско Фонсека Морильо, „сговорна дружина планина повдига\". Бих казал, че планината вече е повдигната и сега е време да я задържим в такова повдигнато положение\", каза още главният прокурор.", "date": "2018.03.26", "title": "Европа ще има прокурор чак през 2020 г."}
{"url": "http://standartnews.com/svyat/rusiya_zaplashi_s_kontraudar_za_izgonenite_diplomati-369789.html", "text": "Решението на редица страни да изгонят от пределите си руски дипломати няма да остане без отговор, Москва ще реагира на тези неприятелски стъпки. Това се казва в разпространеното в понеделник изявление от Министерството на външните работи на Руската федерация, предава TACC. „Няма обективни и изчерпващи данни, съюзниците на Великобритания следват сляпо принципа на евроатлантическото единство в ущърб на здравия разум, нормите на цивилизования междудържавен диалог и принципите на международното право. Само по себе си се разбира, че тези неприятелски стъпки на тази група страни няма да остане без следа и ще реагираме на тях\", става ясно от разпространения текст.", "date": "2018.03.26", "title": "Русия заплаши с контраудар за изгонените дипломати"}
{"url": "http://standartnews.com/svyat/shtatite_gonyat_60_ruski_shpioni_i_zakrivat_konsulstvo-369791.html", "text": "Правителството на американския президент Доналд Тръмп нареди да бъдат изгонени 60 руски дипломати от САЩ и да бъде затворено консулството на Русия в Сиатъл заради отравянето на бившия руски шпионин Сергей Скрипал във Великобритания, предадоха Асошиейтед прес и Ройтерс. Висши американски правителствени служители казаха, че всички 60 руснаци са шпиони, работещи в САЩ под дипломатическо прикритие, включително 12 души от руската мисия в ООН. Служителите, пожелали анонимност, заявиха, че американското правителство предприема тези действия, за да изпрати послание до руските лидери за \"неприемливо големия\" брой руски разузнавачи в САЩ. По думите им мерките отразяват тревогата, че руската разузнавателна дейност става все по-агресивна. Руснаците, за които се отнася заповедта за изгонване, ще имат седем дни, за да напуснат САЩ, заявиха цитираните служители. Те казаха, че консулството в Сиатъл буди тревога за контраразузнаването, защото се намира близо до американска военноморска база. Определените за изгонване руснаци включват 46 дипломати от Вашингтон, двама от генералното консулство в Ню Йорк и 12 от постоянното представителство на Русия в ООН, заяви руският посланик в САЩ Анатолий Антонов, цитиран от ТАСС.", "date": "2018.03.26", "title": "Щатите гонят 60 руски шпиони и закриват консулство"}
{"url": "http://standartnews.com/svyat/aviatsionnite_vlasti_na_oae_obyaviha_nov_intsident_s_boytsi_ot_katar-369804.html", "text": "Главната дирекция за гражданска авиация на ОАЕ заяви в понеделник, за потенциална опасности от катарски изтребител с два самолета от гражданската авиация, които бяха във въздушното пространство на Бахрейн. \"Два катарски изтребителя ​​следобед бяха опасно близо до два пътнически самолети, регистрирани в Обединените арабски емирства, когато са били във въздушното пространство на Бахрейн, принуждавайки командирите на един от самолетите да направи маневра, за да се избегне сблъсък с катарските бойци \", се казва в изявление на органа за гражданска авиация на ОАЕ.", "date": "2018.03.26", "title": "Авиационните власти на ОАЕ обявиха нов инцидент с бойци от Катар"}
{"url": "http://standartnews.com/svyat/bivshiyat_prezident_na_yuzhna_afrika_obvinen_v_koruptsiya-369801.html", "text": "Бившият президент на Южна Африка Джейкъб Зума получи призовка от съда по обвинения в корупция, според портал News 24.   По-рано портал News 24съобщи, че Националната прокуратура обяви решението да се обвини бившият президент на корупция, изнудване и пране на пари. \"Мога да потвърдя, че призовката е получена и подготвяме петиция за преразглеждане на решението за образуване на наказателно производство\", - каза Холи, адвокат на бившия президент. Южноафриканският президент Джейкъб Зума подаде оставка през февруари тази година. Той управлява девет години. Оставката му бе поискана от управляващата партия в страната.   Името на Зума бе замесено в корупционни скандали.  Преди април 2017 г. Върховният съд на Южна Африка определи, че решението да паднат 783 обвинения за корупция срещу президента Джейкъб Зума трябва да се преразгледа. Обвиненията са свързани с оръжейна сделка на стойност милиарди долари. ", "date": "2018.03.26", "title": "Бившият президент на Южна Африка обвинен в корупция"}
{"url": "http://standartnews.com/svyat/vav_varna_erdogan_atakuva_dvoynite_standarti_v_es_obnovena-369780.html", "text": "Президентът на Турция Реджеп Тайип Ердоган заяви, че по време на срещата на високо равнище във Варна ще поиска от ЕС да вдигне всички препятствия пред членството на страната му в Съюза, предава Reuters. Ердоган заяви, че също така ще обсъди това, което смята за провал на страна от ЕС при спазването на обещанията му по сирийските бежанци. Той заяви това преди заминаването си във Варна. Турският президент заяви, че ще поиска от европейските представители да изпълнят дадените обещания. Мигрантското споразумение от 18 март 2016 г. и конкретните стъпки, които предстои да бъдат предприети, ще бъдат предмет на обсъждане. Турция е изпълнила това, което обеща по мигрантското споразумение и в това отношение е много по-напред от други европейски държави. Визовата либерализация за турските граждани също ще бъде предмет на срещата, съобщи Ердоган като заяви, че ЕС не е изпълнил дадените обещания. Той допълни, че ще поиска да бъдат направени конкретни тъпки по мигрантското споразумение и изплащането на обещаните три млрд. долата на турската страна. Ердоган изрази и специална благодарност на министър-председателя Бойко Борисов за домакинството на срещата на върха ЕС-Турция, която ще се състои тази вечер във Варна. Ердоган направи това изявление пред журналисти преди да отпътува за участие в срещата от летище Ататюрк в Истанбул. Той подчерта, че \"с премиера на съседна приятелска България Борисов ще обсъдим въпроси, които са от интерес на двата народа, както и от регионален интерес\".", "date": "2018.03.26", "title": "ВЪВ ВАРНА: Ердоган атакува \"двойните стандарти\" в ЕС /ОБНОВЕНА/"}
{"url": "http://standartnews.com/mneniya/izpuskane_na_parata_vav_varna-369759.html", "text": "Очаквам на днешната среща във Варна да се потърси начин отношенията между Европа и Турция да не достигат до още по-ниска точка от тази, в която се намират в момента. Очакванията ми са сдържани на фона на поредицата проблеми между двете страни, проблемите вътре в ЕС и тези в отношенията между Турция и останалата част от западния свят. Връзките на турската страна със Запада като цяло са подложени на съмнение напоследък. Заради всичко това очакванията ми за срещата са подчертано сдържани. Във Варна вероятно ще бъде обсъждан генералния въпрос за европейската перспектива на Турция, която е повече от замразена. Стои също така въпросът с митническите отношения между Анкара и ЕС, както и това, че Турция трябва час по-скоро да се опита да разблокира западното си сътрудничество, защото идват избори. Това означава, че колкото ЕС ще има интерес от продължаващо сътрудничество с турската страна по темата за миграцията, толкова и Турция ще има интерес от затопляне с Евросъюза. В противен случай президентът Реджеп Тайип Ердоган рискува много сериозна опозиция в собственото си общество и изолация. Като цяло всичко това прави нещата по-скоро трудни, защото нерешените въпроси са твърде много. Напоследък се добавят и още няколко, свързани с турско-гръцките отношения. Много е интересно също така дали българската страна ще постави въпроса, който обикновено поставя в отношенията с Турция, а именно – обезщетенията на тракийските бежанци. За мен днешната среща е преди всичко а колко ефективна ще е тази комуникация на този етап е смело да гадаем. България се опитва да играе балансьорска роля не само в отношенията на ЕС със страни като Русия  и Турция, но и вътре в Европейския съюз. България е една от малкото държави, които имат нормални отношения с всички части на обособяващи се лагери в ЕС и с околните и все по-амбициозни страни като Турция и Русия. Това е предимството, което прави страната ни удачен вариант. От години насам има и такъв стил на управление на държавата, налаган по личния модел на Бойко Борисов. Неговото политическо присъствие е балансьорско и сега то се отразява и върху държавната политика. Нещо повече, до преди година имахме президент, който се различаваше от Борисов в това отношение и беше малко по-праволинеен. Сега и президентската институция звучи абсолютно в унисон с правителството, когато става дума за външна политика, не за вътрешна. Има и още едно обстоятелство – географското местоположение на България. Тя е естественото място, където подобен диалог (между ЕС и Турция – бел.ред.) може да се случи. И един от хубавите примери за това как България превръща обстоятелството във фактор. Смятам също така, че това ще е последният шанс на България да разкаже председателството на ЕС като един безусловен успех на своите вътрешни публики. Защото не виждам много сериозен прогрес по трите основни теми - Шенген, еврозоната и интеграцията на Западните Балкани. Вчера БСП призоваха на днешната среща да се повдигне въпроса за тракийските бежанци и за изказването на Ердоган за Кърджали. По принцип опозицията така трябва да се държи и да се мъчи да поставя летвата още по-високо. Такъв тип действия в много случаи даже помагат на управляващите в дадена страна. Те получават още един коз да кажат: нашето общество и опозиция настояват за това и това и Що се отнася до изказването за Кърджали, имаше доста ясна и недвусмислена реакция от Външно министерствот, която беше адекватна. Така че едва ли тази тема отново ще бъде повдигана в самата среща. По всяка вероятност обаче ще бъде повдигната на различните протести наоколо. А за тракийските бежанци говори не само БСП, а и Обединените патриоти. По-вероятно е тези две теми да потънат по време на днешната среща на фона на всички разногласия между ЕС и Турция. Нека не забравяме, че това не е двустранна среща България-Турция, а ЕС-Турция. В заключение бих казал, че се съмнявам целта и на Брюксел, и на Анкара, да е остра конфронтация. Тя е възможна и без срещи. По-скоро на фона на тази засилена конфронтация ще се търсят начини за намаляване на напрежението, което и без друго доста ескалира. Така че днешната среща е признак за възможни шансове и канал за комуникация.", "date": "2018.03.26", "title": "Изпускане на парата във Варна"}
{"url": "http://standartnews.com/kultura/3000_meraklii_za_stani_bogat-369788.html", "text": "\"Стани богат\" стартира на първи април по БНТ1 от 19 часа, информираха от \"Сан Стефано\". 3000 мераклии за слава и за 100 бона вече са заявили желание да пробват общата култура и характера си. Над 300 от тях са участвали в предишни издания на „Стани богат\" с Ники Кънчев или в „Минута е много\" с Петър Вучков. Кой е водещият сега, ще стане ясно в деня на хумора и шегата. Снимка - вероятно от пилотното издание - показа, че генералният директор на БНТ Константин Каменаров дирижира екшъна. Надали обаче той би се ангажирал през цялото време със състезанието. Може би все пак ще има роля и за Махаил Билалов, чието име е спрягано най-често за персонажа на водещия. Шоуто ще се излъчва всеки делничен ден с класическата схема - 15 въпроса и добре познатите три жокера („50/50\", „Помощ от публиката\" и „Обади се на приятел\"). Освен голямата награда от 100 000 лева, сред сигурните суми са 500 (на 5-и въпрос) и 2500  (на 10-и въпрос). Според регламента, в стола на богатството може да се седне само веднъж, но втори шанс ще получат кандидатите, които са отпаднали в играта „Най-бързият печели\". Най-младият мераклия за слава и пари е на 9, а най-възрастният – на 86. 25 процента от заявилите участие са под 35. Много от тях са били деца и ученици, когато играта се излъчваше у нас по Нова. Досега лицензът за „Who wants to be a millionaire?\" е продаден в над 100 държави, като в повечето от тях играта постига завидни рейтинги. Милиони телевизионни зрители от Словакия до Индия, от Австралия до Исландия  и от Колумбия до Далечния Изток знаят за какво става дума, още щом чуят фразата „Обади се на приятел\". В САЩ играта дълго време доминира на телевизионния пазар в условията на силна конкуренция, а в Индия форматът чупи всички рекорди по гледаемост. Неслучайно един от най-гениалните филми през първите 10 години на новия век остава \"Беднякът милионер\" на Дани Бойл. Драмата, създадена по едноименния роман на индийския писател и дипломат Викас Сваруп, разказва историята на млад мъж от бедните квартали на Мумбай, който участва в индийската версия на „Стани богат\". Лентата имаше десет номинации за „Оскар\", от които спечели осем - включително за най-добър филм, най-добър режисьор и най-добър адаптиран сценарий. Бляскавата история на супер популярния телевизионен формат започва на 4 септември 1988 година като радиошоу във Великобритания. Автор на тогавашния проект е Дейвид Бригс, който дава съгласието си на Крис Тарант да направи радиоигра с парични награди. След като няколко слушатели печелят прилични суми, шоуто е спряно. Това обаче не отказва Бригс и той доразвива идеята си в телевизионен вариант. Първият брой излиза в телевизионния ефир на ITV1 с името „Планина от пари\", а правилата са почти същите, каквито са и днес. Първият въпрос е носел награда само от един паунд, а последният – от един милион паунда. Това е и най-голямата сума, получавана в телевизионно шоу до тогава. Телевизионното състезание има и редица трансформации във времето – от декора в студиото, през правилата и жокерите, до музикалното оформление. Макар и спряна в някои държави, тази пролет най-великата игра за знания се завръща на екран освен в България, и в родината на предаването – Великобритания. През 2017-а с отлични резултати „Стани богат\" стартира отново във Финландия, Индия, Русия, Швеция, САЩ, Италия. В Полша водещ отново е Хуберт Успенски, който произхожда от семейство на поляк и българка. Според много от познавачите, играта става популярна и благодарение на своя водещ – Крис Тарант, който придава специфичен облик на цялостната й стилистика. Неслучайно телевизионни компании от САЩ и Австралия нееднократно са се опитвали да привлекат тв легендата, но опитите им се оказват безуспешни. Преди броени дни стана ясно, че Джеръми Кларксън - журналист, писател и автомобилен специалист, добил световна слава с предаването „Top Gear\" по ВВС - е избран за новото лице на  британското издание на формата. Скандалният англичанин беше цапардосал продуцента си и затова преди време го изхвърлиха от хитовата автомобилна тв поредица.", "date": "2018.03.26", "title": "3000 мераклии за \"Стани богат\""}
{"url": "http://standartnews.com/mneniya/it_spetsialist_na_38_g_naychesto_tegli_kredit-369799.html", "text": "Мъж на 38 години, който работи в сферата на IT, семеен с едно дете и месечен доход от 1700 лева. Това е профилът на кредитополучателя за 2017 г. в Райфайзенбанк България. В сравнение с 2016 г. най-голямата промяна е в дохода, който в масовия случай е бил 1300 лв. Тогава най-често кредитополучателят също е бил семеен мъж, но на 37 г. и с две деца. А професията - програмист, икономист и инженер. Сериозен е ръстът на отпуснатите потребителски кредити от Райфайзенбанк, която е сред водещите у нас в банкирането на дребно. През 2017 г. банката отчита 11% ръст на кредитния си портфейл в сегмент „Граждани\", като към 31 декември 2017 г. той възлезе на 1.77 млрд. лв. Новите потребителски и ипотечни кредити нарастват с над 30% спрямо 2016 г. с превес при потребителското кредитиране. В този сегмент средната сума, която се тегли, остава непроменена - 15 000 лв., но изплащането вече е за 7 вместо за 6 г. Заради по-ниските лихви месечно. За една година от 64 на 40% са намалели тези, потърсили пари в банката, за да ремонтират дома си. В същото време се е увеличил делът на хората, които са разчитали на кредит за покупка на автомобил /от 5 на 13%/ или за обзавеждане и техника /от 10 на 13%/. Това означава, че хората вече са задоволили най-неотложните си нужди и надграждат, коментира Ани Ангелова, директор \"Банкиране на дребно\". Кредит за рефинансиране на стар дълг пък са теглили над два пъти повече българи -от 11% през 2016 г. на 25% през 2017-а. При ипотечните кредити средната сума е нараснала от 94 хил. на 106 хил. лв. Предпочитана валута остава левът, а срокът на изплащане се увеличава от 19 на 21 г. Средната вноска е 600 лева. През 2016 г. 94% от заемите са били за апартаменти, а година по-късно спадат на 92%. За сметка на това повече хора са си купили къщи или вили - от 6 на 8% е нараснал делът на заемите за тях. Увеличават се покупките на монолитно строителство, а спадат тези на панелни и ЕПК жилища. По-търсени са и новопостроените домове. Сериозен ръст има и в кредитирането на микропредприятия - с 21% се увеличават новоотпуснатите заеми. Най-голям дял тук имат земеделието /31%/, търговията /26%/и производството /15%/. отбеляза Добромир Добрев, зам.председател на УС на Райфайзенбанк. През миналата година този сегмент отчита ръст от 7.3% спрямо 2016 г. и възлиза на 1.98 млрд. лв. Преглед на портфейла на банката към 31 декември 2017 г. показва, че основните сектори на икономиката, които банката е финансирала са търговия (37%), производство (31%) и земеделие, горско и рибно стопанство (11%). Средната сума, която фирмите теглят за инвестиционен кредит, е 395 000 евро, а при оборотното финансиране – 385 000 евро. Оборотните кредити в портфейла на Райфайзенбанк са 58% спрямо 42% за инвестиционните кредити, но при новоотпуснатите през 2017 г. кредити този дял се изравнява. Инвестиционни кредити най-много търсят фирмите от сектор машиностроене. Очакванията са инвестиционното кредитиране да вземе превес, посочи Добрев. При инвестиционните заеми средният срок за връщане е 7 г., а 60% от тях са в лева. Половината от клиентите са от големите градове - София, Варна, Бургас, Пловдив и Стара Загора. Голям интерес има към финансирането на бизнеса по гаранционните програми, където Райфайзенбанк България също е сред лидерите. За година и половина по Innofin, COSME и МСП инициатива са раздадени евтини заеми за 134,7 млн. евро, а отворените програми са за 485 млн. евро. За 2017 г. Райфайзенбанк България отчита печалба след данъци от 134.5 млн. лв. Към 31 декември 2017 г. кредитният портфейл възлезе на 4.36 млрд. лв., което представлява ръст от близо 8% в сравнение с 2016 г. През  2017 г. активите на банката достигнаха близо 7 млрд. лв., като отчитат ръст от 10.6% спрямо края на 2016 г. „Българската икономика се развива добре и успяваме да се възползваме от благоприятната среда. Отчетохме ръстове над средното за пазара и в потребителското, и в корпоративното кредитиране, а в същото време допълнително запазвайки отлично качество на новия портфейл\", коментира Оливер Рьогл, председател на УС на Райфайзенбанк. Той каза още, че през 2017 г. българската икономика е отчела по-нисък ръст от очаквания, поради изненадващо слабото представяне през последното тримесечие, дължащо се на много силен ръст на вноса, който износът не можа да компенсира. Райфайзен Рисърч остава оптимист за настоящата година, като очакванията са БВП да нарасне с 4.0% на годишна база, допълни Рьогл.", "date": "2018.03.26", "title": "IT специалист на 38 г. най-често тегли кредит"}
{"url": "http://standartnews.com/biznes/bansko_chaka_12_hilyadi_turisti_za_velikden-369794.html", "text": "- Сезонът ще продължи до 15 април. Ние сме направили необходимата организация, за да се чувстват сигурно и комфортно гостите за Великден. Очакваме 12 000 туристи, най-вече наши сънародници, които в последните години традиционно избират Банско за своята великденска ваканция. Хотелиери и ресторантьори предлагат атрактивни прояви за клиентите си. Цените не са като в сезон пик, по-ниски са. Гърци също идват тук за този християнски празник. Сезонът като цяло със сигурност е по-силен от миналогодишния, според мен ръстът на туристи ще е 8-10%. Лошото е, че през месец март времето бе много лошо и това се отрази на посещаемостта на гостите в Банско – Зимната столица на Балканите. Дано за Великден и времето е с нас, за да се насладят туристите на красотата на Пирин планина, на пикниците в гората, на съседните селища, които предлагат интересни преживявания за нашенци и чужденци – минерална вода, конни бази, парк за танцуващи мечки, важни исторически и културни паметници. - Няма толкова много сили на полицията в момента, но са достатъчно, за да се следи за спазването на обществения ред и да се противодейства на престъпността. Вече си отидоха полицейските патрули от Румъния и Гърция, по-малко са и родните полицаи. Искам да похваля МВР за помощта, която ни оказва. За мен като кмет общественият ред в курорт като Банско е изключително важен. Защото през зимата идват много българи и чужденци, важна е сигурността – в ресторанти, в хотели, да няма сбивания, паркирането да е урегулирано. Туристът да чувства спокойствието в този град, а това може да стане с полицейско присъствие. Затова и общината поема издръжката на всички командировани полицаи. Справката, която наскоро ми бе представена, сочеше, че за целия зимен сезон е открадната само една кола от курорта, а това е много добър резултат в сравнение с всички предходни години. Не е тайна, че наред с гостите ни насам идват и доста криминално проявени лица. Зимните месеци нямаше нито един тежък инцидент, много помогнаха за реда и полицейските сили на изходите на града, които проверяваха всички съмнителни автомобили. От НАП оповестиха, че в Банско този сезон са регистрирани най-малко данъчни нарушения. Това означава, че бизнесът тук се дисциплинира, върви се в правилната посока. Наши служители са съставили 30 акта за различни нарушения – некатегоризирани обекти, неспазване на работно време, липса на лицензи за определена дейност. Целта ни е да намалим сивата икономика в туристическия бранш. По всякакъв начин искаме да обхванем незаконните сгради, защото това е нелоялна конкуренция. Хващаме все повече нарушители, пишем актове, водим дела в съда, глобите са големи. А и в тези условия на несигурност - мигранти, терористични актове навсякъде, добре е всяко място за нощувки да се контролира, да се регистрират всички гости, да се знае какво се случва там, кой отсяда. - Почти всички предлагат на клиентите си великденски обяд, всеки може да участва в боядисването на яйцата, в месенето на козунаците, в приготвянето на агнешкото. За празника ще работи и кабинковият лифт в курорта, който ще вози туристите до Бъндеришка поляна в Пирин планина. Така те ще имат възможност да се разходят сред красивата природа, а и да покарат ски, тъй като има достатъчно сняг. Някои от хотелските комплекси предлагат в пакета за Великден и осигуряването на лифт карта. - Разбира се. Собственици на механи, направени с типичната за Банско архитектура, се обединиха около представянето на автентичната ни кухня. Те привличат клиенти с гозби, които приготвят по автентични местни рецепти. Тяхната амбиция е да се утвърдят като носители на кулинарната традиция и да дадат своя принос в развитието на зимния курорт като предпочитана туристическа дестинация. Те работят за утвърждаването на единни стандарти за хранене в техните заведения. В същото време всяка от тези механи представя типичните бански ястия, пречупени през традицията в собствените им семейства. Логото на „Уникално Банско\" и списъкът с всички негови членове стои на видно място във всяка от тези механи. Чужденците се впечатляват, че им се предлага нещо различно за хапване, а не традиционните кюфтета, кебапчета, пържоли, пържени картофи. Много обичат домашните баници – с ориз, с праз, със спанак. Харесва им също така запечен фасул на фурна, пълнени чушки с фасул, капама и чомлек. С това механджиите привличат клиенти – с нашите традиционни гозби. Защото скара и мръвки има навсякъде. Но само в Банско могат да ядат капама, каквато са я яли нашите предци преди векове, защото се прави по автентична рецепта. Не бива да залитаме в копирането на другите кухни – италианска, ирландска, френска, китайска. Не че няма нужда и от тях, но най-силни сме с българското, с нашенското. - За съжаление е така. Нищо не зависи от нас, радвам се, че има държавна воля за решаването на проблема. Не искам да говоря много по темата, за да не се политизира казусът. Но ние не искаме нищо извън закона. Тежи не само на Банско липсата на втори лифт – 5000 човека работят тук през сезона, те са от цялата страна. Иначе ще са в чужбина или ще са регистрирани в Бюрата по труда. Става въпрос за огромни печалби, които се акумулират в Банско. Как може да не толерираш един работещ механизъм, все едно да има работещ завод и да си против него?! Не искаме никаква инвестиция от държавата, а само решение за развитие на най-добрия зимен курорт на Балканите. - Тепърва ще усетят ползата. Десетки гости разгледаха съоръжението и видяха как се пречиства един от най-ценните ресурси – водата. Мащабният проект „Рехабилитация на водоснабдителната и канализационна мрежа на град Банско с изграждане на ПСОВ\" бе разделен на две фази, първата копка бе направена на 21 август 2013 година. За първата фаза стойността на проекта е 50 621 355 лв., от които европейско финансиране – 32 870 427 лв., и национално съфинансиране – 5 800 633 лв. Общата стойност за втората фаза на строителството е 33 170 034 лв. От тази сума европейското финансиране е 22 036 694 лв., а националното съфинансиране – 3 888 826 лв. Изпълнихме огромен проект за сравнително кратко време. Имахме много трудности, свързани с тежкия и сложен терен в града ни. Старата канализация бе направена преди 40-50 години – силно замърсена и частично разрушена мрежа, много аварии и загуби на вода. Но всичко завърши добре, доволни сме от качеството на изпълнението. Пречистването на водата е от голям екологичен ефект. Предстои направеното да се оценява и от съгражданите ни, и от гостите ни. Няма как да се развива курортът ни, ако има проблеми с комуникациите под земята. Община Банско ще търси финансиране по ПУДООС за водопроводната и канализационна мрежа в югоизточната част на града, която не бе обхваната от изпълнения проект. - Лансирах тази идея при разговори със свои колеги от Гърция и Македония. Вярвам, че скоро това ще бъде поредната нова инициатива на Министерството на туризма. Всички държави на Балканите можем да дискутираме по изработването на общ туристически продукт. В последните години страни като Китай и Индия, който са с най-многобройно население, вървят във възходяща линия. Все повече са богатите хора в тях. Нашите природни забележителности биха били любопитни за далечните източни пазари. Но тези туристи няма да дойдат за 2-3 дни, а минимум за 10-15 дни ваканция. Защо да не предложим общ пакет услуги с посещения в България, Гърция, Македония, Сърбия, Албания...За да имат достатъчно време да се запознаят с местните бит и култура във всяка една от страните на Балканите. Още повече, че съвместните туристически продукти имат своето пряко въздействие за подобряване на свързаността между държавите, за просперитета и мира в региона. - Обмисляме идеята да се опитаме да осигурим участие в Балканския фестивал на сръбската изпълнителка Цеца Величкович през 2019 година. Тук вече ни гостуваха босненският певец и композитор Дино Мерлин, сръбската певица Драгана Миркович. Дино бе впечатлен много от Банско, признал наскоро, че сърцето му е останало тук. Направи уникален концерт, същото стори и Драгана. Балканският фестивал си е наша идея.  Целта ни е с него и още много други музикални и спортни събития да накараме хората да дойдат в курорта, да има туристи във време, в което не е силен сезон в Банско. Знаем какво искаме и го постигаме. Като осигурим туристи през цялото лято, ще мислим с какво да привлечем гости и през есента, и през пролетта.", "date": "2018.03.26", "title": "Банско чака 12 хиляди туристи за Великден"}
{"url": "http://standartnews.com/svyat/sadat_v_germaniya_udalzhi_zadarzhaneto_na_puchdemon-369802.html", "text": "Съд в Германия удължи задържането на бившия лидер на Каталуния Карлес Пучдемон, съобщава Ройтерс, позовавайки се на изявление на главния прокурор на Шлезвиг. В Испания бившият ръководител на каталонското правителство е обвинен в организирането на въстание и присвояване на държавни средства, а за първото обвинение той е изправен пред до 30 години затвор. Бившият ръководител на Каталуния Карлес Пучдемон бе арестуван в неделя сутринта в Германия по магистрала A7 в щата Шлезвиг-Холщайн след преминаване на границата от Дания.", "date": "2018.03.26", "title": "Съдът в Германия удължи задържането на Пучдемон"}
{"url": "http://standartnews.com/sport/olimpiyski_legendi_i_diplomati_povezhdat_shestvieto_sofiya_kara_kolelo-369779.html", "text": "Олимпийските легенди Йордан Йовчев и Евгения Раданова, младият талант в алпийските ски Алберт Попов и сноубордистката Теодора Пенчева ще поведат колоната на Велошествието и Велокарнавала тази събота от площад Народно събрание до Южниа парк. Събитието се организира за втора поредна година от София – Европейска столица на спорта, Център за градска мобилност и Столична община под мотото „София кара колело\". Участниците и желаещите да ги подкрепят се събират от 10 ч. край паметника на Цар Освободител, а стартът е точно в 11.30 ч. Колоритната колона ще премине по маршрут покрай Перловската река до Южния парк, където предстоят много състезания, концерти, танци, викторини и забавни игри с награди. „Ден преди Цветница, искаме заедно да покажем как нашият град може да бъде още по-цветен, по-екологичен и чист,\" заяви на Пресконференция днес Йоана Христова - зам.-кмет на София по направление „Зелена система, екология и земеползване\". Проявата ще бъде част от кампанията на Столична община „Мисли чисто\", в която известни хора – общественици, спортисти, музиканти, приемат предизвикателството в рамките на ден или седмица да слязат от собствения си автомобил и да се возят с градския транспорт, като междувременно споделят своите впечатления в собствените си социални канали с единен хаштаг. „Приветстваме всяка алтернатива на автомобилите, а велосипедите и ходенето пеша са чудесна възможност да направим нашия град по-чист и зелен. В София вече има изградени 55 км вело алеи, част от тях са в парковете, които са на площ над 22 000 дка. До края на годината очакваме пускането на системата с 33 стоянки за велосипеди из целия град,\" каза още Христова. На срещата с медиите в ИнфоЦентър София2018 присъстваха още Йордан Йовчев, Алберт Попов, Анатоли Илиев – орг. секретар на  София – Европейска столица на спорта и общинския съветник Николай Николов. Анатоли Илиев запозна присъстващите с повече подробности около предстоящото в събота събитие. „Като малък много боледувах и това бе причината да започна да се занимавам със спорт. Започнах да карам редовно ски, велосипед, използвах всяка свободна минута да спортувам. Оттогава почти не боледувам. За това сега с удоволствие се включвам в инициативата на Столична община и София – Европейска столица на спорта,\" разказа Алберт Попов, който преди два месеца спечели бронз на Световното първенство по ски алпийски дисциплини за младежи в Давос. Алпиецът бе подкрепен от Йордан Йовчев, легендата на световната гимнастика по традиция повежда Велошествието в българската столица. „Искам да благодаря на Столична община и на София2018 за подкрепата и ресурса не само по тази инициатива, а и в другите проекти, които предоставят на столичани и гостите повече възможности за спорт и активен, здравоскловен начин на живот. Очакваме ви в събота на един хубав празник край Парламента и после в Южния парк,\" каза още Йовчев. Организаторите са осигурили много аниматори, които ще помогнат на всички желаещи да участват във Велокарнавала да украсят своите колела. След пристигането в Южния парк ще има и специални конкурси за най-добра визия, за най-атрактивно каране на велосипед и т.н. Там ще се организират и много забавни игри, състезания за децата с МТБ ХСО, екоигри за малчуганите и анимация, тестове на велосипеди и на продукти за активен живот, томболи с награди... Ето и програмата за събота: 10.00 ч. Записване за велошествието и карнавална украса 11.30 ч. Старт на Велошествието и Велокарнавала 12.00 ч. Пристигане на колоната в Южния парк 12.15 ч. Състезание за децата с МТБ ХСО (БКЛ) 12.15 ч. Планинско колоездене за децата с DRAG 12.15 ч. Състезание по бягане 5кмRun 12.15 ч. Спектакъл на ученици на сцената 12.15 ч. Томбола с игри и награди за участниците 13.30 ч. Велообучение и безопасност за деца с DRAG 13.30 ч. Награждаване на призьорите в състезанията Водещи на забавната програма ще бъдат Йоана Драгнева и Илия Илиев. Във шествието ще се включат и много представители на посолства в България. Досега потвърждение има от дипломатите на Дания, Германия, Холандия и др. Събитието се организира с подкрепата на Софийска вода, DRAG, списание 360, Долчини, 5kmrun.bg и Българска колоездачна лига. Маршрутът може да си види в специалната Facebook страница на събитието с име \"Велошествие и Велокарнавал София кара колело\".", "date": "2018.03.26", "title": "Олимпийски легенди и дипломати повеждат шествието „София кара колело\""}
{"url": "http://standartnews.com/mneniya/balgarite_ne_vyarvat_v_integratsiyata_na_bezhantsite-369787.html", "text": "Само 45,4% от българите вярват, че бежанците могат да се интегрират успешно в българското общество. 55,2% от запитаните биха помогнали на бежанец да научи език (30,6%) или да си намери работа (24,6%), в случай че е заселен в мястото, където живеят. Това показва проучване за обществените нагласи към бежанците и хората, търсещи закрила в България, направено за Върховния комисариат на ООН за бежанците (ВКБООН) в България. „Много българи имат страхове към бежанците и към това как интеграцията им ще повлияе на обществото. Голяма част от тези страхове се основава на неразбиране или погрешна информация. В същото време съм окуражен от заключението, че относително голяма част от населението подкрепя интеграцията и има желание да помогне на бежанците да станат пълноценна част от българското общество\", заявява Матайс Льо Рут, представител на Върховния комисариат на ООН за бежанците в България. 54,6% от българите вярват, че бежанците не могат да се интегрират в обществото поради културни или религиозни причини. Съществува и вярването, че бежанците не желаят да се установят в  България, а целят да достигнат западни страни членки на ЕС. Проучването показва също, че голяма част от българите (93%) никога не са срещали бежанец или човек, търсещ закрила през последните няколко години. Запитаните заявяват, че основният източник на информация по теми, свързани с бежанци, е телевизията (94%), интернет (20%), приятели (19%), вестници (11%), социални медии (7%) и радио (7%). През 2013 г. в началото на големия поток от бежанци най-силните страхове на българите са били свързани със сигурността (72%), опасността от разпространение на болести (68%) и загуби на работни места. През 2017 г. доминиращите страхове са свързани със сигурността (60%) и културните и религиозни различия (48%). 50% от анкетираните заявяват, че само бежанци от страни с военни конфликти, като Сирия, трябва да бъдат приемани в  България и само 15% смятат, че на хората, които са преследвани или нарушени техните човешки права в техните държави по произход, трябва да им бъде предоставена международна закрила. Проучването е проведено през декември 2017 г. сред над 1000 пълнолетни лица в градовете София, Пловдив, Хасково и Видин.", "date": "2018.03.26", "title": "Българите не вярват в интеграцията на бежанците"}
{"url": "http://standartnews.com/mneniya/davame_zelena_svetlina_na_dalgo_chakani_patishta_za_3_mlrd_lv-369758.html", "text": "- Най-тежко е състоянието на пътищата, които не са били основно ремонтирани през последните 30-40 години. По тях има най-много дупки, защото години наред политиката е била те да се запълват в края на зимния сезон. После всички знаем какво се случва – дупките се отварят отново и всички са недоволни, защото това е все едно да наливаш пари в каца без дъно. Затова нашето желание е да променим генерално модела. Целта е не да се правят кърпежи, а пътищата да се рехабилитират. Сега годишно се обновяват основно около 400-450 км. С въвеждането на тол системата и очакваните от нея приходи от около 1 милиард лева годишно, ще има финансиране, с което може да увеличим обема на работа 3-4 пъти. Така за 6-7 години ще сме готови с пълната рехабилитация на републиканската пътна мрежа. Но докато толът започне да носи приходи, се налага да се работи както досега. Вече на някои места по магистралите „Тракия\" и „Хемус\" са запълнени опасните дупки. Приоритетно ще се изкърпват неравностите по автомагистралите, първокласните и второкласните пътища. Но трябва да държим сметка и за атмосферните условия. Няма как да се работи при сняг и дъжд и после да искаме качество. - През април, защото както виждате зимата се завърна, ще бъде извършен подробен оглед на състоянието на републиканските пътища и прилежащите мостови съоръжения. Приоритетно ще се ремонтират автомагистралите, първокласните пътища, както и най-натоварените участъци от второкласната и третокласната пътна мрежа. Целта е ремонтните дейности по основните направления да приключат преди началото на активния летен сезон. През т. г. ще продължат строително-ремонтните работи по първокласния път София – Перник при Владая. Ще бъде завършен ремонтът на АМ „Черно море\" при Варна, който започна през 2017 г., на пътя Златни пясъци – Варна и др. Планирано е да завърши и ремонтът на отсечката от Софийския околовръстен път между Казичене и АМ „Тракия\", където през м. г. бе ремонтирано платното в посока София. Ще бъдат ремонтирани и близо 17 километра от пътя София – Бургас, в участъка Сливен – Петолъчката. Много важни са и ремонтите на второкласни и третокласни пътища, които се извършват със средства от Оперативна програма „Региони в растеж\" 2014-2020 г. В момента основно се ремонтират над 215 км. Това са 28 отсечки със средна дължина 17-18 км всяка, които са важни за живота на хората по места, за развитие на бизнеса и туризма. Но това е само част от големите строителни дейности през 2018 г. Тази година МРРБ ще даде „зелена\" светлина на строителството на изключително важни и дългоочаквани пътища за близо 3 млрд. лв. В това число влизат обекти, които са в изпълнение, други, на които предстои стартиране на строително-монтажните работи и трети, които са пред обявяване на тръжната процедура. Тук, ако искате конкретика, са новите участъци от „Хемус\", пътят Русе - обхода на Бяла, старият път между София и Пловдив, отсечките Мездра-Ботевград и Видин –Ружинци, за модернизацията на които правителството пое ангажимент. И още - разширението на Софийския околовръстен път в участъка от „Цариградско шосе\" до ж.к. „Младост\". И още много други. Очертава се много добра година. Единствената опасност е в самите нас като общество и политическа класа - да не разрушим постигнатото точно когато сме близо до големите успехи. Затова съм напълно искрен като казвам, че съм щастлив, когато режем лента, но още по-щастлив - когато правим първа копка. Защото това означава, че опасността от безкрайно обжалване на процедурата е отминала. И скоро след старта на строителството българските граждани и туристите ще могат да се радват на нова инфраструктура. - Извършването на ремонтни дейности през нощта е възможно и там, където позволяват условията, се прави. Например, през 2017 г. ремонтът на пътя през Владая беше изпълняван основно през нощта, за да не се затруднява пътуването между София и Перник. През нощта се работеше и на АМ „Хемус\", и на АМ „Тракия\". Но това  изисква да се осигури много по-голяма безопасност не само на движението, но и на работещите. През новия строителен сезон отново ще се работи през нощта там, където е възможно, но и максимално ще се използва светлата част от денонощието - работа от рано сутрин, за да може предвидените ремонтни дейности да приключват колкото се може по-бързо, като се спазват, разбира се, и технологичните срокове за изпълнение на всяка строителна дейност. По магистрала „Хемус\", например, през това лято ще продължат ремонтите на виадукти и тунели. За да не затрудняваме шофьорите, ще работи по графици, така че от началото на активния туристически сезон - 15 юни, да няма „тапи\" и задръствания по аутобана. Ако има ремонти, ще бъдат по долното стоене на мостовите съоръжения, за да не пречат на трафика. - В момента Европейската комисия е в процес на подготовка на Стратегическата рамка за пътна безопасност за периода 2020-2030 г., чийто проект се очаква да бъде публикуван в началото на май 2018 г. Брюксел си поставя амбициозната задача с реализацията на не много скъпи, но ефективни мерки и добра координация между институциите, да се постигне намаляване на смъртните случаи и сериозните наранявания в ПТП с 50% за периода 2020 - 2030 г. В тази връзка държавите-членки, включително и България, трябва да предоставят на Комисията прогнози за необходимите инвестиции, които да се вземат предвид при дебатите за многогодишната финансова рамка на ЕС за периода след 2020 г. Разчетите в областта на пътната инфраструктурата бяха направени от АПИ на база на съществуващите практики. Мерките за подобряване на безопасността са съществен елемент от всеки инфраструктурен проект, независимо дали той се осъществява със средства от Оперативна програма „Региони в растеж\", ОП \"Транспорт и транспортна инфраструктура\", по програмите за трансгранично сътрудничество или по проектите на АПИ за поддръжка и рехабилитация на пътната мрежа. Стойността на тези мерки във всеки проект варира от 5-6% до 13%, което прави средно 8%. Така на база на тези проценти е изчислено колко средства са необходими за подобряване на безопасността на съществуващите пътища, както и на тези, които ще се изграждат. Според анализите на АПИ, за да бъдат републиканските пътища безопасни, са нужни около 3 млрд. лв. Тези данни са подадени на МВР, което ще ги обобщи и предостави на ЕК. - Да, чувал съм го. И мога да ви уверя, че това твърдение ще си остане виц. Защото като министър имам амбицията през този мандат да се построят максимален брой отсечки от магистралата, която ще съживи Северна България. За останалите участъци ще създам организация по тежките процедури, предшестващи разрешителното за строеж. „Хемус\" ще е изцяло готова до 2025 г. и от София до Варна ще се пътува така бързо и комфортно, както в момента от столицата до Бургас по „Тракия\". На всички ни се иска нещата да стават по-бързо и ако може с магическа пръчица, но има процедури, от които няма как да избягаме. Смятам, че темповете са добри. На 27 март планираме първа копка на нови 9,3 км от магистралата – от Ябланица до пътен възел „Боаза\". До два месеца ще стартират и реалните строителни работи на още 16,5 км от п. в. \"Белокопитово\" до п. в. „Буховци\". Срокът за изграждане и на тези отсечки е две години, но ще бъдат изпълнени предсрочно за година и половина. Паралелно с това се извършва проектиране на 52 км от „Боаза\" до разклона за Плевен-Ловеч. И за мен е изключително важно, че новият проект на този участък спестява около 350 млн. лв. на държавния бюджет, защото няма да бъдат изградени 3 тунела и 17 други съоръжения - мостове, виадукти, които са скъпи за изпълнение и поддръжка. Тази година ще бъде стартиран търгът за строителство и ако няма обжалвания на процедурата и ако времето позволява, още през есента реалните строителни дейности ще могат да започнат. Отделно се извършва проектиране на още 85 км до пътя Русе-Велико Търново. Отсечката отново ще е разделена на три лота и ще се изпълнява на инженеринг. С други думи, в строителство тази година могат да бъдат 77 км, а другите ще се проектират. Паралелно ще се ремонтират мостови съоръжения и тунели по „Хемус\". Така че ще се работи на широк фронт. Но по-важното е, че изграждането на магистралата ще даде положителен импулс за развитие на целия регион. - Строителството по автомагистрала „Струма\" напредва с бързи темпове и тази година предстои да бъдат пуснати предсрочно още 30 км – между Благоевград и Крупник и Кресна - Сандански, което ще облекчи значително трафика и ще повиши безопасността на движение. Очакваме скоро да бъдат класирани фирмите, които кандидатстват за изграждане на тунел „Железница\", който ще бъде най-дългият у нас. Работи се на високи обороти, защото магистрала „Струма\" е част от коридор номер 4 - единственият, който минава само през държави-членки на ЕС и осъществява вертикалната връзка между Севера и Юга, между Дрезден  - Братислава, Будапеща, София и Солун. За съжаление, проблемен остава най-скъпият и труден участък - през Кресненското дефиле, защото избраният Източен вариант на трасето е в процес на обжалване. Чувам, че зелените са започнали подписка за Кресненското дефиле. Тяхно право е, въпреки че съвсем прозрачно беше одобрен вариант на трасе – колегите от АПИ и от другите отговорни институции застанаха зад него с тежестта на експертизата си. Дори в знак на добра воля имахме готовност по молба на зелените да обсъдим извънредно още един проект, на който те дадоха гласност. Но проектът така и не е постъпил в АПИ. Не разбирам поведението им на фона на нашата добра воля. На 2 април предстои дело по обжалване на ОВОС – нека оставим съдът да реши чии аргументи са по-силни. Ние сме отворени за диалог с всички, водени от най-важното – запазване на живота и здравето на хората. - Предстои да стартират обществените поръчки за двата най-тежки участъка от пътя между Видин и Ботевград. Това са отсечките Видин – Ружинци и между Мездра и Ботевград. Участъкът от Мездра до Ботевград, освен че ще се рехабилитира, ще се разшири до габаритите на скоростен път с по две ленти за движение в посока. От Ботевград до Видин пътят ще бъде с магистрални габарити - ще има и аварийна лента. - Кабинетът не само мисли, но и предприе конкретни действия в тази посока. Министерският съвет прие решение да подкрепи реализацията на проекта за тунел под прохода „Петрохан\", който ще бъде подготвен за концесия. Предвижда се още през месец май тази година Агенция „Пътна инфраструктура\" да проведе процедура за избор на изпълнител на прединвестиционно проучване за тунелно преминаване през прохода. Ще бъдат проведени всички необходими подготвителни процедури и проектът ще бъде предложен на инвеститори, за да се реализира чрез публично-частно партньорство. - Решили сме да предприемем твърди мерки по отношение на качеството на строителните работи. Една от стъпките в тази посока ще бъде удължаването на гаранционните срокове на 6-7 години за новото пътно строителство. Не може да има гаранционни срокове от 6 месеца или година. Трябва да бъдат по 6-7 г., за да работят фирмите по-прецизно и качествено. Защото в противен случай всички деформации, появили се по време на по-дългия гаранционен срок, ще са за тяхна сметка. - От над 2100 регистрирани свлачища в страната, най-невралгични са в западната част на Дунавското крайбрежие, Северното Черноморие и Източните Родопи. Извършва се регистрация и постоянен мониторинг на процесите. Динамиката на движение на свлачищата се следи чрез контролно-измервателни системи и при индикации за по-силно движение се предприемат мерки. С цел превенция са изградени и продължават да се изграждат дренажни съоръжения за отводняване на проблемните райони и изсушаване на почвения слой. В бюджета на МРРБ за тази година са предвидени над 19 млн. лв. за геозащитни дейности. За укрепване на всички свлачища в страната обаче са нужни над 1 млрд. лева. На фона на тази сума бюджетът на министерството е крайно недостатъчен. Не са достатъчни и предвидените в Оперативна програма „Околна среда 2014 -2020\"  над 65 млн. лв., с които 29 свлачища ще бъдат проучени и укрепени, а в други 26 ще бъдат монтирани контролно-измервателни системи за постоянен мониторинг на геодинамичните процеси и изготвяне на прогнози за развитието им. Затова трябва да се търсят дългосрочни решения. Обмисля се създаването на Фонд за преодоляване на щетите след природни бедствия. Това е едно от решенията за справяне с недостига на средства на държавата за такива цели. - Намирането на баланс е изключително важна задача, защото, както всички вече знаем, ВиК секторът е важен, но хронично недофинансиран. Дължината на ВиК мрежата е 90 000 километра! И тя трябва да се поддържа в изправност 24 часа в денонощието! Категорично осигуряването на средства за издръжка на сектора не може да става през увеличаване цената на водата. Експерти на Световната банка разработиха проект на стратегия за финансиране на отрасъла с отделни предложения  –  банкови кредити, лизинг, публично-частно партньорство и други. Но искам ясно да подчертая, че какъвто и подход за осигуряване на средства да бъде избран от МРРБ, прагът на социална поносимост ще бъде запазен. Въпреки че е направено предложение той да отпадне. Както неведнъж и премиерът, и аз съм казвал, социално уязвимите групи ще получават до 1,5 кубика безплатна вода на месец. Ще бъде създаден специален фонд, средствата за който ще се генерират от таксите на операторите и ще се изразходват за ВиК проекти от държавата. От друга страна ще затегнем контрола. В новия Закон за ВиК ще бъдат заложени строги мерки срещу кражбите на вода. Планираме да се завишат глобите от 3 до 5 пъти за незаконно присъединяване към мрежата и нерегламентирано потребление. Желанието ми е да поставя основите на нов подход в управлението на водния сектор, който да гарантира генерирането на достатъчно приходи. За да се ползват хората от все по-добра и все по-качествена услуга. Както чрез тол системата намерихме генерално решение за финансиране на пътния сектор и той ще бъде на пълна самоиздръжка, така искам да намерим ако не същото, то поне сходно решение и за водния сектор.", "date": "2018.03.26", "title": "Даваме „зелена\" светлина на дълго чакани пътища за 3 млрд. лв."}
{"url": "http://standartnews.com/sport/aleksandra_arabadzhieva_reshitelno_se_zavrashta_v_konniya_sport-369777.html", "text": "На 25.03.2018 се проведе първият за сезона турнир по прескачане на препядствия в конна база „Тракиец\" в Житница. След дълъг възстановителен период в него взе участие и хотелиерската наследница Александра Арабаджиева, която завоюва престижното второ място. През изминалата година на турнир в Пловдив тя получи тежка травма - счупване, която наруши сериозния режим на тренировките й по конна езда за близо година. Алекс се занимава с конен спорт от 12-годишна, като отдава младежките си години напълно на спорта и участва в десетки международни престижни турнири. Кариерата й я развива като дисциплинирана и отговорна личност, силно обичаща конете и животните. Преди повече от година младата Арабаджиева става и един от създателите на благотворително сдружение „Маринела\". Една от най-успешните инициативи  на сдружението - „Полет с коне\", е дълго мечтана идея на Александра, която тя реализира заедно със своя екип на Деня на детето  - 1 юни 2017 г. и посвещава на децата със синдорм на Даун, аутизъм и детска целебрална парализа. Инициативата предостави възможност на шест деца със синдром на Даун да посещават интензивен курс по хипотерапия през цялото лято. „Ще проведем „Полет с коне\" и през тази година, защото с очите си видях ефекта и начина, по който хипотерапията помогна на дечицата. Цeлтa ми e дa усмиxнa малчуганите и дa им пoмoгнa дa се пoчyвcтвaт по-добре зравословно. Благодарна съм, че имам тази възможност, защото зa мeн, кaтo мaйкa, най-важното за  вcякo дeтe е то дa расте здpaвo и щacтливo.\" – споделя Алекс Арабаджиева.", "date": "2018.03.26", "title": "Александра Арабаджиева решително се завръща в конния спорт"}
{"url": "http://standartnews.com/biznes/bg_startapi_v_konkurs_za_inovativni_proekti-369797.html", "text": "Български стартъпи ще могат да участват в конкурса на Райфайзенбанк България, който се провежда в рамките на глобалния Финтех акселератор на Райфайзен Банк Интернешънъл  - Elevator Lab, обявиха от банката. От април фирмите ще могат да кандидатстват със своите иновативни проекти на сайта на инициативата  Проектите могат да бъдат в няколко сфери, имащи отношение към дейността на банките - анализи на кредитополучателите, технологии, свързани със сигурността и опазването на личните данни, корпоративно банкиране, инвестиционни технологии, клон на бъдещето, отворено банкиране. През юли жури, в което влизат шефове на банката у нас и IT специалисти, ще обяви българския победител, който ще получи wild card и награда от 5 хил. евро. Той ще отиде на полуфинал във Виена, като получи ментор и допълнително ресурси, за да доразвие идеята си. Продуктът му ще бъде тестван на пазара, а спечелилата иновация може да стане достъпна за 16,5 млн. клиенти на Райфайзенбанк, обяви изпълнителният директор Ани Ангелова. „Новите технологии се развиват много бързо и за да сме подготвени за банкирането на бъдещето, търсим експертизата и иновативността на новите компании. От това в крайна сметка ще спечелят клиентите\", каза Оливер Рьогл, председател на УС на Райфайзенбанк България.", "date": "2018.03.26", "title": "БГ стартъпи в конкурс за иновативни проекти"}
{"url": "http://standartnews.com/balgariya/it_spetsialist_na_38_g_naychesto_tegli_kredit-369799.html", "text": "Мъж на 38 години, който работи в сферата на IT, семеен с едно дете и месечен доход от 1700 лева. Това е профилът на кредитополучателя за 2017 г. в Райфайзенбанк България. В сравнение с 2016 г. най-голямата промяна е в дохода, който в масовия случай е бил 1300 лв. Тогава най-често кредитополучателят също е бил семеен мъж, но на 37 г. и с две деца. А професията - програмист, икономист и инженер. Сериозен е ръстът на отпуснатите потребителски кредити от Райфайзенбанк, която е сред водещите у нас в банкирането на дребно. През 2017 г. банката отчита 11% ръст на кредитния си портфейл в сегмент „Граждани\", като към 31 декември 2017 г. той възлезе на 1.77 млрд. лв. Новите потребителски и ипотечни кредити нарастват с над 30% спрямо 2016 г. с превес при потребителското кредитиране. В този сегмент средната сума, която се тегли, остава непроменена - 15 000 лв., но изплащането вече е за 7 вместо за 6 г. Заради по-ниските лихви месечно. За една година от 64 на 40% са намалели тези, потърсили пари в банката, за да ремонтират дома си. В същото време се е увеличил делът на хората, които са разчитали на кредит за покупка на автомобил /от 5 на 13%/ или за обзавеждане и техника /от 10 на 13%/. Това означава, че хората вече са задоволили най-неотложните си нужди и надграждат, коментира Ани Ангелова, директор \"Банкиране на дребно\". Кредит за рефинансиране на стар дълг пък са теглили над два пъти повече българи -от 11% през 2016 г. на 25% през 2017-а. При ипотечните кредити средната сума е нараснала от 94 хил. на 106 хил. лв. Предпочитана валута остава левът, а срокът на изплащане се увеличава от 19 на 21 г. Средната вноска е 600 лева. През 2016 г. 94% от заемите са били за апартаменти, а година по-късно спадат на 92%. За сметка на това повече хора са си купили къщи или вили - от 6 на 8% е нараснал делът на заемите за тях. Увеличават се покупките на монолитно строителство, а спадат тези на панелни и ЕПК жилища. По-търсени са и новопостроените домове. Сериозен ръст има и в кредитирането на микропредприятия - с 21% се увеличават новоотпуснатите заеми. Най-голям дял тук имат земеделието /31%/, търговията /26%/и производството /15%/. отбеляза Добромир Добрев, зам.председател на УС на Райфайзенбанк. През миналата година този сегмент отчита ръст от 7.3% спрямо 2016 г. и възлиза на 1.98 млрд. лв. Преглед на портфейла на банката към 31 декември 2017 г. показва, че основните сектори на икономиката, които банката е финансирала са търговия (37%), производство (31%) и земеделие, горско и рибно стопанство (11%). Средната сума, която фирмите теглят за инвестиционен кредит, е 395 000 евро, а при оборотното финансиране – 385 000 евро. Оборотните кредити в портфейла на Райфайзенбанк са 58% спрямо 42% за инвестиционните кредити, но при новоотпуснатите през 2017 г. кредити този дял се изравнява. Инвестиционни кредити най-много търсят фирмите от сектор машиностроене. Очакванията са инвестиционното кредитиране да вземе превес, посочи Добрев. При инвестиционните заеми средният срок за връщане е 7 г., а 60% от тях са в лева. Половината от клиентите са от големите градове - София, Варна, Бургас, Пловдив и Стара Загора. Голям интерес има към финансирането на бизнеса по гаранционните програми, където Райфайзенбанк България също е сред лидерите. За година и половина по Innofin, COSME и МСП инициатива са раздадени евтини заеми за 134,7 млн. евро, а отворените програми са за 485 млн. евро. За 2017 г. Райфайзенбанк България отчита печалба след данъци от 134.5 млн. лв. Към 31 декември 2017 г. кредитният портфейл възлезе на 4.36 млрд. лв., което представлява ръст от близо 8% в сравнение с 2016 г. През  2017 г. активите на банката достигнаха близо 7 млрд. лв., като отчитат ръст от 10.6% спрямо края на 2016 г. „Българската икономика се развива добре и успяваме да се възползваме от благоприятната среда. Отчетохме ръстове над средното за пазара и в потребителското, и в корпоративното кредитиране, а в същото време допълнително запазвайки отлично качество на новия портфейл\", коментира Оливер Рьогл, председател на УС на Райфайзенбанк. Той каза още, че през 2017 г. българската икономика е отчела по-нисък ръст от очаквания, поради изненадващо слабото представяне през последното тримесечие, дължащо се на много силен ръст на вноса, който износът не можа да компенсира. Райфайзен Рисърч остава оптимист за настоящата година, като очакванията са БВП да нарасне с 4.0% на годишна база, допълни Рьогл.", "date": "2018.03.26", "title": "IT специалист на 38 г. най-често тегли кредит"}
{"url": "http://standartnews.com/balgariya/14_evropeyski_darzhavi_gonyat_ruski_diplomati-369783.html", "text": "Премиерът Бойко Борисов и председателят на Европейския съвет Доналд Туск обсъдиха очакванията от лидерската среща ЕС – Турция. Това съобщиха от правителствената информационна служба. В разговор, който предшества работната вечеря днес, двамата подчертаха важността на срещата с президента на Турция Реджеп Тайп Ердоган. „Както неведнъж съм заявявал, за България е важно да има добри отношения със своя съсед. Добрите отношения са важни и за ЕС заради овладяването на миграционния поток, който създаде много проблеми на Съюза през последните години\", посочи българският министър-председател. Борисов подчерта, че България е заинтересована от нормализирането на диалога между Анкара и Брюксел и ще се опита да допринесе за постигане на разбирателство, което разрешава, а не създава проблеми. Президентът на Европейския съвет Доналд Туск от своя страна заяви, че 14 държави от ЕС ще изгонят руски дипломати заради скандала с бившия руски шпионин Сергей Скрипал и дъщеря му. \"Като пряко продължение на решението на Европейския съвет от миналата седмица да реагира към Русия в обща рамка, вече 14 държави-членки са решили да експулсират руски дипломати, каза Туск. - Допълнителните мерки, включващи по-нататъшни експулсирания, не трябва да бъдат изключени през следващите дни и седмици.\" Решение за експулсиране на руски дипломати взеха Германия, Франция, Дания, Полша, Чешката република, Литва, Латвия, Естония, Нидерландия, Италия, Финландия, Румъния и Хърватия. Първа подобна стъпка предприе Великобритания, която изгони 23-ма руски дипломати по-рано този месец. Още 2 страни извън ЕС също гонят руски дипломати - Канада и Украйна.", "date": "2018.03.26", "title": "14 европейски държави гонят руски дипломати"}
{"url": "http://standartnews.com/balgariya/uvolniha_shefove_zaradi_propuska_na_letishte_sofiya-369784.html", "text": "Двама шефове на аерогарите са сред отстранените 13 служители на \"Гранична полиция\" за изцепката на Летище \"София\", където десетки пътници от полет от Франция въобще не са били проверени заради липсата на гранични полицаи. Това заяви вътрешният министър Валентин Радев в Бургас. 13 служители временно са отстранени от работа, като за тях има дисциплинарно производство.", "date": "2018.03.26", "title": "Уволниха шефове заради пропуска на Летище \"София\""}
{"url": "http://standartnews.com/balgariya/tsatsarov_se_sreshtna_s_glavniya_prokuror_na_lyuksemburg-369785.html", "text": "Главният прокурор на Република България Сотир Цацаров и главният прокурор на Великото Херцогство Люксембург Мартина Соловиев проведоха работна среща в Съдебната палата в София. Мартина Соловиев е у нас по повод откритата днес конференция за Европейската прокуратура, която се провежда в рамките на българското председателство на Съвета на Европейския съюз. Двамата главни прокурори обсъдиха въпроси на сътрудничеството между прокуратурите, както и бъдещите действия по изграждането на службата на Европейската прокуратура, чието седалище ще бъде в Люксембург. Особено внимание бе отделено на въпросите на формиране на състава й, правилата за избор на европейски прокурори, както и на изграждането на административния капацитет на европейската прокурорска служба.", "date": "2018.03.26", "title": "Цацаров се срещна с главния прокурор на Люксембург"}
{"url": "http://standartnews.com/mneniya/bansko_chaka_12_hilyadi_turisti_za_velikden-369794.html", "text": "- Сезонът ще продължи до 15 април. Ние сме направили необходимата организация, за да се чувстват сигурно и комфортно гостите за Великден. Очакваме 12 000 туристи, най-вече наши сънародници, които в последните години традиционно избират Банско за своята великденска ваканция. Хотелиери и ресторантьори предлагат атрактивни прояви за клиентите си. Цените не са като в сезон пик, по-ниски са. Гърци също идват тук за този християнски празник. Сезонът като цяло със сигурност е по-силен от миналогодишния, според мен ръстът на туристи ще е 8-10%. Лошото е, че през месец март времето бе много лошо и това се отрази на посещаемостта на гостите в Банско – Зимната столица на Балканите. Дано за Великден и времето е с нас, за да се насладят туристите на красотата на Пирин планина, на пикниците в гората, на съседните селища, които предлагат интересни преживявания за нашенци и чужденци – минерална вода, конни бази, парк за танцуващи мечки, важни исторически и културни паметници. - Няма толкова много сили на полицията в момента, но са достатъчно, за да се следи за спазването на обществения ред и да се противодейства на престъпността. Вече си отидоха полицейските патрули от Румъния и Гърция, по-малко са и родните полицаи. Искам да похваля МВР за помощта, която ни оказва. За мен като кмет общественият ред в курорт като Банско е изключително важен. Защото през зимата идват много българи и чужденци, важна е сигурността – в ресторанти, в хотели, да няма сбивания, паркирането да е урегулирано. Туристът да чувства спокойствието в този град, а това може да стане с полицейско присъствие. Затова и общината поема издръжката на всички командировани полицаи. Справката, която наскоро ми бе представена, сочеше, че за целия зимен сезон е открадната само една кола от курорта, а това е много добър резултат в сравнение с всички предходни години. Не е тайна, че наред с гостите ни насам идват и доста криминално проявени лица. Зимните месеци нямаше нито един тежък инцидент, много помогнаха за реда и полицейските сили на изходите на града, които проверяваха всички съмнителни автомобили. От НАП оповестиха, че в Банско този сезон са регистрирани най-малко данъчни нарушения. Това означава, че бизнесът тук се дисциплинира, върви се в правилната посока. Наши служители са съставили 30 акта за различни нарушения – некатегоризирани обекти, неспазване на работно време, липса на лицензи за определена дейност. Целта ни е да намалим сивата икономика в туристическия бранш. По всякакъв начин искаме да обхванем незаконните сгради, защото това е нелоялна конкуренция. Хващаме все повече нарушители, пишем актове, водим дела в съда, глобите са големи. А и в тези условия на несигурност - мигранти, терористични актове навсякъде, добре е всяко място за нощувки да се контролира, да се регистрират всички гости, да се знае какво се случва там, кой отсяда. - Почти всички предлагат на клиентите си великденски обяд, всеки може да участва в боядисването на яйцата, в месенето на козунаците, в приготвянето на агнешкото. За празника ще работи и кабинковият лифт в курорта, който ще вози туристите до Бъндеришка поляна в Пирин планина. Така те ще имат възможност да се разходят сред красивата природа, а и да покарат ски, тъй като има достатъчно сняг. Някои от хотелските комплекси предлагат в пакета за Великден и осигуряването на лифт карта. - Разбира се. Собственици на механи, направени с типичната за Банско архитектура, се обединиха около представянето на автентичната ни кухня. Те привличат клиенти с гозби, които приготвят по автентични местни рецепти. Тяхната амбиция е да се утвърдят като носители на кулинарната традиция и да дадат своя принос в развитието на зимния курорт като предпочитана туристическа дестинация. Те работят за утвърждаването на единни стандарти за хранене в техните заведения. В същото време всяка от тези механи представя типичните бански ястия, пречупени през традицията в собствените им семейства. Логото на „Уникално Банско\" и списъкът с всички негови членове стои на видно място във всяка от тези механи. Чужденците се впечатляват, че им се предлага нещо различно за хапване, а не традиционните кюфтета, кебапчета, пържоли, пържени картофи. Много обичат домашните баници – с ориз, с праз, със спанак. Харесва им също така запечен фасул на фурна, пълнени чушки с фасул, капама и чомлек. С това механджиите привличат клиенти – с нашите традиционни гозби. Защото скара и мръвки има навсякъде. Но само в Банско могат да ядат капама, каквато са я яли нашите предци преди векове, защото се прави по автентична рецепта. Не бива да залитаме в копирането на другите кухни – италианска, ирландска, френска, китайска. Не че няма нужда и от тях, но най-силни сме с българското, с нашенското. - За съжаление е така. Нищо не зависи от нас, радвам се, че има държавна воля за решаването на проблема. Не искам да говоря много по темата, за да не се политизира казусът. Но ние не искаме нищо извън закона. Тежи не само на Банско липсата на втори лифт – 5000 човека работят тук през сезона, те са от цялата страна. Иначе ще са в чужбина или ще са регистрирани в Бюрата по труда. Става въпрос за огромни печалби, които се акумулират в Банско. Как може да не толерираш един работещ механизъм, все едно да има работещ завод и да си против него?! Не искаме никаква инвестиция от държавата, а само решение за развитие на най-добрия зимен курорт на Балканите. - Тепърва ще усетят ползата. Десетки гости разгледаха съоръжението и видяха как се пречиства един от най-ценните ресурси – водата. Мащабният проект „Рехабилитация на водоснабдителната и канализационна мрежа на град Банско с изграждане на ПСОВ\" бе разделен на две фази, първата копка бе направена на 21 август 2013 година. За първата фаза стойността на проекта е 50 621 355 лв., от които европейско финансиране – 32 870 427 лв., и национално съфинансиране – 5 800 633 лв. Общата стойност за втората фаза на строителството е 33 170 034 лв. От тази сума европейското финансиране е 22 036 694 лв., а националното съфинансиране – 3 888 826 лв. Изпълнихме огромен проект за сравнително кратко време. Имахме много трудности, свързани с тежкия и сложен терен в града ни. Старата канализация бе направена преди 40-50 години – силно замърсена и частично разрушена мрежа, много аварии и загуби на вода. Но всичко завърши добре, доволни сме от качеството на изпълнението. Пречистването на водата е от голям екологичен ефект. Предстои направеното да се оценява и от съгражданите ни, и от гостите ни. Няма как да се развива курортът ни, ако има проблеми с комуникациите под земята. Община Банско ще търси финансиране по ПУДООС за водопроводната и канализационна мрежа в югоизточната част на града, която не бе обхваната от изпълнения проект. - Лансирах тази идея при разговори със свои колеги от Гърция и Македония. Вярвам, че скоро това ще бъде поредната нова инициатива на Министерството на туризма. Всички държави на Балканите можем да дискутираме по изработването на общ туристически продукт. В последните години страни като Китай и Индия, който са с най-многобройно население, вървят във възходяща линия. Все повече са богатите хора в тях. Нашите природни забележителности биха били любопитни за далечните източни пазари. Но тези туристи няма да дойдат за 2-3 дни, а минимум за 10-15 дни ваканция. Защо да не предложим общ пакет услуги с посещения в България, Гърция, Македония, Сърбия, Албания...За да имат достатъчно време да се запознаят с местните бит и култура във всяка една от страните на Балканите. Още повече, че съвместните туристически продукти имат своето пряко въздействие за подобряване на свързаността между държавите, за просперитета и мира в региона. - Обмисляме идеята да се опитаме да осигурим участие в Балканския фестивал на сръбската изпълнителка Цеца Величкович през 2019 година. Тук вече ни гостуваха босненският певец и композитор Дино Мерлин, сръбската певица Драгана Миркович. Дино бе впечатлен много от Банско, признал наскоро, че сърцето му е останало тук. Направи уникален концерт, същото стори и Драгана. Балканският фестивал си е наша идея.  Целта ни е с него и още много други музикални и спортни събития да накараме хората да дойдат в курорта, да има туристи във време, в което не е силен сезон в Банско. Знаем какво искаме и го постигаме. Като осигурим туристи през цялото лято, ще мислим с какво да привлечем гости и през есента, и през пролетта.", "date": "2018.03.26", "title": "Банско чака 12 хиляди туристи за Великден"}
{"url": "http://standartnews.com/svyat/pozharat_v_ruskiya_mol_zapochnal_ot_detska_igra_s_ogan_v_igralna_zala_kray_batut-369761.html", "text": "Помещенията в търговско-развлекателния център \"Зимная вишня\" в руския град Кемерово са били облицовани с горима пластмаса, което е допринесло за смъртта на хората при пожара там. Според източник на ТАСС от спасителните служби облицовката и изолацията са отделили отровен дим, четири вдишвания от който са били достатъчни, за да се получи смъртоносно отравяне. По последни данни при пожара, възникнал в неделя, са загинали 37 души, над 40 са потърсили медицинска помощ, издирват се още 69 души, поне 40 от които са деца. Очевидци на пожара в търговския център разказват подробности за трагедията. Анна Заречнева, която била заедно с роднини в една от кинозалите, пише в Instagram, чe никой не е организирал евакуацията на хората, противопожарната сигнализация не се задействала. \"Някъде в средата на прожекцията вратата се отвори и в светлината, идваща от фоайето, се раздаде вик \"Пожар! Пожар!\" Не прекъснаха прожекцията, така и не запалиха светлините в залата. Нямаше сигнализация. Тълпата се втурна през една тясна врата. Втори изход по някаква причина не бе отворен (а и имаше ли такъв?) А и второто крило на тази врата не бе отворено\", пише тя. Според Заречнева в търговския център е започнала паника - хората бързали да се спуснат надолу, при което възниква блъсканица. Тя разказва, че някои от хората в мола, като разбрали, че в една от залите са останали деца, са се опитали да стигнат до тях. Но гъстотата на отровния дим е била такава, че не е можело да се диша. Опитът да се стигне до децата се оказа напразен\", отбелязва тя. Друг посетител - Павел Андросов - също отбелязва отсъствието на сигнал за пожар и бездействието на персонала на центъра. \"Ако бе сработила пожарната тревога, никой нямаше да пострада, аз разбрах за пожара едва когато се обърнах на втория етаж и видях всичко в дим и едва тогава тръгнах да излизам, а тези, които бяха в сауната или в киното? Аз бях в зоомагазина, там дори охранителят не предупреди никого, добре че някой започна да крещи, иначе щеше да има още жертви\", казва Андросов за телевизия РЕН ТВ. Друг свидетел на трагедията е Дмитрий Хорошавцев, който в интервю за kp.ru отбелязва, че вратите на кинозалите, оказали се в епицентъра на пожара, са били блокирани и хората не са могли да се измъкнат. \"Хората разбиваха прозорците и скачаха. Никой не предупреди за пожара от администрацията, нямаше никакви сирени, въобще нищо. И дори аварийният изход на първия етаж се оказа затворен. И досега не мога да разбера как успяхме да се измъкнем от огнения капан\", разказва той за преживяното. Сигналът за задимяване в четириетажния мол \"Зимная вишна\" е получен през деня в неделя. Пожарът продължава да гори и до момента. Все още спасителни екипи нямат достъп до три киносалона и игрална зала. Конструкцията на сградата е повредена от високата температура, по всяка вероятност ще бъде съборена. Според една от версиите пожарът е започнал от детска игра с огън в игрална зала край батут, обезопасен с дунапренови частици, които пламнали като барут. Подготвя се обявяването на траур за жертвите, властите започват проверки в другите молове в региона. Трима души от собствениците и управляващия екип на търговския център са арестувани във връзка с пожара.", "date": "2018.03.26", "title": "Пожарът в руския мол започнал от детска игра с огън в игрална зала край батут?"}
{"url": "http://standartnews.com/balgariya/vav_varna_borisov_postavihme_vsichki_temi_zaedno_s_trakiyskite_bezhantsi_video-369792.html", "text": "Водихме конструктивна дискусия в тази среща, която беше заредена с толкова напрежение, каза премиерът Бойко Борисов след срещата Европейски съюз - Турция. В срещата ЕС-Турция тази вечер в резиденция \"Евксиноград\" край Варна участваха председателят на Европейския съвет Доналд Туск, председателят на Европейската комисия Жан-Клод Юнкер, президентът на Турция Реджеп Ердоган и българският премиер Бойко Борисов. Очакванията бяха да няма толкова конструктивна позиция, но съм благодарен и на тримата, че говорихме около това, което ни обединява. Поставихме всички въпроси, които касаят България и Европа. И на двустранните срещи поставихме всички теми, като се започне от тракийските бежанци и изселници. Има доста претенции и от турската страна, но разговорите ще продължат и в съвместни комисии и други срещи и се е надявам да има решения, каза Борисов. Той уточни, че темата с тракийските бежанци е била въпрос на двустранни отношения, но е билапоставена, защото е била наложена от \"един български политик\" /имаше предвид Румен Радев, б.р./. Той изрази надежда до юни да има повторна такава среща и да чистят темите, които от много десетилетия не са решавани и не са поставяни.", "date": "2018.03.26", "title": "ВЪВ ВАРНА. Борисов: Поставихме всички теми, заедно с тракийските бежанци /ВИДЕО/"}
{"url": "http://standartnews.com/svyat/frenski_politik_e_arestuvan_zaradi_post_v_tuitar-369768.html", "text": "Ляв френски политик е арестуван за пост в Twitter. Полицията във Франция е задържала Стефан Поусие в дома му, заради това, че в социалната мрежа политикът празнувал смъртта на загиналия полицай. Припомняме, загубилият живота си полицаи, беше приет като герой, след като зае мястото на заложници в супермаркет и бе убит от джихадистите. Причината за ареста на Поусие са два туита, в които политикът показва задоволство от смъртта на полковник Белтраме. \"Когато е убит полицай си мисля за приятеля ми Реми Фрайс. И този път беше полковник, чудесно, това означава един гласуващ за Макрон по-малко\", написа Поусие. Той визира убитият с граната от полицията природозащитник през 2014 година. Реми Фрайс протестираше в защита на местен язовир, когато стана жертва на гранатата. Присъдата, която заплашва Поусие за тези постове в мрежата е до седем години затвор и глоба от 100 хиляди евро.", "date": "2018.03.26", "title": "Френски политик е арестуван заради пост в Туитър"}
{"url": "http://standartnews.com/balgariya/obzor_stado_kone_umrya_ot_glad_i_stud_v_osogovskata_planina-369786.html", "text": "Десетки коне са били оставени да умрат от студ и глад високо в Осоговската планина. Стадото е било изоставено от собственика си, който твърди, че го е изгубил още преди Нова година. Прокуратурата се самосезира по случая. Конете са били блокирани от снега в местността Бек Бунар от три месеца и не е имало с какво да се хранят. Загинали са около 70 животни, а тези, които са останали живи и полуживи, са около 30 на брой. Състоянието им е изключително тежко и критично. Има млади кончета на около една годинка. След публикуването на зловещи снимки в социалните мрежи, бе организирана акция за спасяването на животните, но те са толкова изнемощели, че не могат да бъдат свалени от планината.  В акцията, която продължи и през вчерашния ден, се включиха планински спасители и доброволци  от Кюстендил  В неделя туристи се натъкнали на зловещата гледка на изнемощелите от глад и пропаднали в снега живони. Още същият ден със съдействието на  планинските спасители Христо Абаджиев и Росен Димитров от Планинската спасителна служба в Кюстендил доброволци отнесоха храна на конете - бали със слама и овес. С пет моторни шейни групата се е качила до местността Бек Бунар на около 1800 м. над морското равнище, където снежната покривка е с дебелина около 1,5 метра. Спасителите заварили  умираща кобила, която в предните дни е родила мъртво конче. Тя била \"Гледката е ужасяваща. Аз не успях дори да погледна към труповете на бедствалите животни. Никой не ти дава правото да оставяш така животни, да измират, без да ти пука\", сподели Елица Димитрова, която е една от инициаторките за спасителната акция в планината. Доброволците са занесли 15 бали сено и 4 чувала с фураж. Според Христо Абаджиев, който е и председател на Туристическото дружество \"Осогово\" в Кюстендил, живи са около 30 от конете, но не могат да ходят. Според хижаря Росен Димитров, конете нямат сили дори да ядат, толкова са изнемощели.  „Покрай европроектите има доста коне в нашия балкан. За съжаление, от един недобросъвестен изпълнител на такъв проект са изоставени да умират\", коментира той. За собственик на стадото коне се обяви  местният фермер Петър Пищалов. По думите му  той търсил животните около месец и половина, след като избягали преди  Коледа. Конете  били прибрани до бившата хижа на ДАП в планината, малко преди да бъдат прибрани оттам на по-сигурно място. „За последно ги видях преди Нова година. Търсихме тези коне повече от месец и половина. Докато не падна снегът, съм продължавах да ги търся. Качват се хора нагоре, постоянно разпитвам дали са ги виждали\", заяви той. \"Благодарен съм на хората, които са качили храна. Отговорността си е моя, защото това са моите животни. В този снежен капан реално не са имали много шанс\", сподели  собственикът. Той също тръгна към бедстващите животните с шейна, носейки храна и лекарства. Според него  конете са били около 70, като но тя е крайно недостатъчна за отглеждането на конете.„Ако човек разчита на тези пари, които трябва да вземе, той е обречен\", посочи Пищалов и сподели, че заради субсидиите бил постоянно проверяван.  Коне гледал  от 7 години, но за първа година ползвал пасища в Осоговската планина. По думите каракачанските  коне „си живеят в планината традиционно от хилядолетия и имало случаи, когато коне са изкарвали зимата при подобни условия\". Проверки по случая след самосезиране предприеха прокуратурата и Областната дирекция по безопасност на храните (ОДБХ) в Кюстендил. Държавното обвинение е разпоредило незабавна проверка на ОДМВР - Кюстендил, РУ - Кюстендил и ОДБХ в Кюстендил. \"Проверката трябва да приключи до десет дни. Тогава ще стане ясно какви ще бъдат последващите действия, които ще бъдат предприети по случая\", коментира  за БТА говорителят на Районната прокуратура Галина Димитрова. Предмет на проверка е и информацията, че стадото коне е било отглеждано със средства, отпуснати по програми на ЕС, уточняват от прокуратурата. От ОДБХ обясниха, че собственикът на бедстващите коне Петър Пищалов на негово име в Осоговската планина. Постоянният животновъден обект той имал регистриран в землището на село Буново, в Конявската планина, но за да ги отглежда в Осоговската планина, той е трябвало да има там регистриран временен обект, който да бъде ограден, с предпазен навес за животните и осигурена храна и вода. Началникът на  отдел \"Здравеопазване\" в ОДБХ  д-р Емил Гъгнев обясни,  че  присъствието на конете в планината най-вероятно  е в нарушение на закона и собственикът ще бъде глобен, но размерът  на санкциите към него ще се знае, след като се обобщят и документират  всички извършени от него нарушения.  На този етап не може да говорим за отнемане на животните в полза на държавата, коментира още д-р Емил Гъгнев и уточни, че преместването им ще стане под контрола на  ОДБХ в Кюстендил. Заради гъста мъгла и силен снеговалеж  вчера проверяващите не можаха да стигнат до конете. \"Ако не успеем да стигнем до животните днес, ще го направим утре, при първа възможност\", каза още д-р Емил Гъгнев.", "date": "2018.03.26", "title": "ОБЗОР: Стадо коне умря от глад и студ в Осоговската планина"}
{"url": "http://standartnews.com/balgariya/mvnr_balgariya_ne_e_vzimala_reshenie_da_goni_ruski_diplomati-369795.html", "text": "Към момента няма промяна - България не е вземала решение да гони руски дипломати от страната, заявиха от министерството на външните работи. По-рано днес председателят на Европейския съвет Доналд Туск обяви във Варна, че 14 страни-членки ще изгонят руски дипломати заради скандала с бившия руски шпионин Сергей Скрипал и дъщеря му, подложени на въздействието на нервно-паралитичен газ в Солсбъри на 4 март. До този ход се стигна, след като британският премиер Тереза Мей се обърна към другите европейски лидери на срещата на високо равнище в Брюксел, за да ги призове да подкрепят оценката на Великобритания, че Русия е виновна. 28-те държави-членки на ЕС излязоха с декларация, че са се съгласили, че е много вероятно Русия да бъде отговорна за отравянето на Сергей Скрипал и дъщеря му Юлия на 4 март и наредиха изтеглянето на посланика на блока в Москва. Германия, Франция и Полша досега казаха, че всяка от тях ще изгони по четирима руски дипломати, Чешката република и Литва – по трима, Италия, Дания и Холандия по двама, а Латвия – един. Още в събота се появи информация в британския печат, според която България ще изгони руски дипломати от страната ни. Тогава от външно министерство заявиха, че София няма такива планове за момента.", "date": "2018.03.26", "title": "МВнР: България не е взимала решение да гони руски дипломати"}
{"url": "http://standartnews.com/balgariya/babh_shte_tarsim_konete_pri_pohubavo_vreme-369798.html", "text": "Във връзка с постъпил телефонен сигнал в 17 часа на 25.03.2018 г. за бедстващи коне в планина Осогово експерти от Областната дирекция по безопасността на храните в (ОДБХ) Кюстендил предприеха незабавни действия за проверка на случая, съобшиха от Агенцията в София. На 26.03.2018 г. сутринта комисия от трима представители на областната дирекция организираха проверка в местността Бек бунар, планината Осогово, където животните са били открити. Проверката беше извършена с неоценимата помощ на планинската спасителна служба. Поради лошите метеорологични условия (гъста мъгла и силен снеговалеж) днес служителите не са успели да достигнат до животните и да извършат проверка на място. Решено е при подобряване на времето да се пристъпи към осъществяване на съответните инспекции. До този момент в ОДБХ Кюстендил не е получавана информация за изгубени животни от собственика на животните, както и сигнали от други институции и граждани. На този етап служителите на ОДБХ в Кюстендил извършват проверки на животновъдните обекти, собственост на Петър Пищалов, съобщиха още от БАБХ.", "date": "2018.03.26", "title": "БАБХ: Ще търсим конете при по-хубаво време"}
{"url": "http://standartnews.com/balgariya/nad_300_kukeri_trenirat_za_velikden-369790.html", "text": "Невероятно шоу за българи и чужденци ще направят навръх Великден над 300 кукери в разложкото село Елешница. На 8 април те ще разтърсят земята с танците си и ще огласят селището с чановете си. Маскирани мъже, жени и деца ще наричат за здраве и берекет и ще прогонят злото. Шествието на пременените в кожи участници стартира точно в 11 ч. на един от най-големите християнски празници пред погледите на хиляди гости. Подобен ритуал на Великден се провежда единствено в това населено място, в него участват кукерските групи от трите махали в селото. „В момента всички тренират усилено. Всяка махала иска да покаже най-доброто, най-хубавите си костюми, най-интересните си сценки. Обичаят е предаван от поколение на поколение и е съхранен от местните хора. Наши и чужди туристи от съседните курорти не пропускат да видят зрелищния карнавал. Чужденците снимат непрекъснато с видеокамери, фотоапарати и мобилни телефони танците на кукерите\", коментира кметът на с. Елешница – Сашо Мицин. Шоуто на кукерите ще завърши с връчване на различни награди. Осигурени са колективни и индивидуални отличия – за най-атрактивна група, за най-многобройна група, за най-възрастен и най-малък кукер, за най-добра мъжка народна носия и за най-добра женска носия. На сцената пък ще се изявят през целия празничен ден местни самодейци. Народният певец Янко Неделчев ще зарадва с концерт от 18 ч. празнуващите.", "date": "2018.03.26", "title": "Над 300 кукери тренират за Великден"}
{"url": "http://standartnews.com/balgariya/vav_varna_tusk_turtsiya_ne_tryabva_da_uronva_choveshkite_prava-369803.html", "text": "По темата за бежанците Турция и ЕС остават много близки партньори. Това заяви председателят на Европейския съвет Доналд Туск. Той отбеляза, че Турция трябва да поеме по пътя на поддържане на демократичните стандарти. Разбираме, че Турция пострада много от опита за преврат и последващите събития, които се случиха. Искаме да окуражим Турция да работи със Съвета на Европа и да не се уронват човешките права. „Турция трябва да спазва демократичните стандарти. Искаме да окуражим Турция да работи със Съвета на Европа и да не уронва човешките права\", заяви Туск. Той заяви, че все още съществуват притеснения на някои от действията на Турция в Егейско море и задържането на граждани на ЕС. „Кипър има право да проучва своите ресурси. Това е изключително важно и по линията на успешното обединяване на Кипър, за да могат да се постигнат добри отношения между Кипър и Турция, между Гърция и Турция\", подчерта Туск. ЕС е изразил притеснения от някои действия на Турция в Африн и Сирия. Туск заяви, че ЕС иска да поддържа партньорството и заяви, че лично е ангажиран с партньорството с Турция.", "date": "2018.03.26", "title": "ВЪВ ВАРНА. Туск: Турция не трябва да уронва човешките права"}
{"url": "http://standartnews.com/balgariya/obzor_erdogan_idva_erbap-369760.html", "text": "Турският президент Реджеп Ердоган идва ербап на срещата с евролидерите във Варна. Той смята да удари по масата и да постави ултимативно исканията на Анкара. Това стана ясно от гневна и емоциална реч на Ердоган пред форум на неговата партия в Трабзон вчера. „Западът се опитва да ни поучава, да ни дава съвети, оставете ги за себе си.  Ще бъдем непоклатими, никакви отстъпки няма да правим\", заяви Ердоган. И се закани да покаже във Варна видеозаписи, доказващи, че ЕС подкрепя кюрдите, които Анкара смята за терористи. Турският лидер ще разговаря днес от 19 ч. в Евксиноград с европейските лидери Доналд Туск и Жан-Клод Юнкер по инициатива на домакина Бойко Борисов. Българският премиер ще има срещи на четири очи и с тримата си гости. До късни доби може да продължи срещата между ЕС и Турция, която е насрочена за довечера във Варна. Разговорите, от които по принцип се очаква да намалят напрежението между Европа и Анкара, може да се окажат трудни. Особено след вчерашното изявление на турския президент Реджеп Таийп Ердоган, че не смята да прави каквито и да е отстъпки пред европейските лидери. Срещата, в която ще участват премиерът Бойко Борисов, шефът на ЕК Жан-Клод Юнкер, председателят на Европейския съвет Доналд Туск и Ердоган, е насрочена за 19 часа. Според турски медии тя трябва да продължи най-малко два часа. Специалисти обаче вчера изразиха мнение, че е възможно разговорите да се проточат. Пари и бежанци ще бъдат най-обсъжданата тема на срещата. Според Анадолската агенция официална Анкара очаква от ЕС конкретни стъпки за възстановяването на атмосферата на взаимното доверие, както и  актуализиране на споразумението по Митническия съюз Турция – ЕС,  либерализиране на визовия режим за турските граждани,  ускоряване на процеса за финансовата помощ за сирийските бежанци в Турция,  и най-вече общи действия в борбата срещу тероризма.  В същото време представителите на ЕС възприемат срещата във Варна като платформа за укрепване на сътрудничеството с цел отстраняване на проблемите, натрупани в отношенията с Турция. Преди броени дни Ердоган се закани, че във Варна ще пита ЕС къде са обещаните 3 млрд евро за бежанците. А вчера наля още масло в огъня, заричайки се да не допусне Западът да го поучава и заявявайки, че няма да отстъпи пред европейските лидери. „Западът се опитва да ни поучава, да ни дава съвети, оставете ги за себе си. За всичко имам видео-документи. Утре (днес - бел.ред.) и без друго ще бъдем заедно във Варна, подготвен съм и всичко ще им покажа. Ще бъдем непоклатими, никакви отстъпки няма да правим\", посочи Ердоган със суров тон пред участниците в регионалната конференция на управляващата партия в Трабзон. Той подчерта, че Западът завижда и ревнува, провокиран от динамичното развитие на Турция през последните 15 години. Ердоган се зарече, че във Варна ще покаже доказателства за това, че западни страни подпомагат кюрдски групировки. Президентът обяви, че операция „Маслинова клонка\" продължава и на иракска територия – към Синджар. Очаква се турският президент да пристигне днес следобед във Варна с два самолета, четирима министри, двама готвачи и мощна охрана. Ердоган води  4-ма свои министри - външният министър Мевлют Чавушоглу, министърът по европейските въпроси Йомер Челик, министърът на икономиката Нихат Зейбекчи и търговският министър Бюлент Тюфенкчи. Премиерът Бойко Борисов вчера пристигна в морската столица и дори провери как върви изграждането на бул. „Васил Левски\" в града. Вицепремиерите Томислав Дончев и Екатерина Захариева, както и министър Лиляна Павлова се очакваха в резиденция Евксиноград до края на деня.", "date": "2018.03.26", "title": "ОБЗОР: Ердоган идва ербап"}
{"url": "http://standartnews.com/svyat/facebook_godini_nared_sabirala_telefonni_nomera_i_kontakti_ot_ustroystvata_ni-369763.html", "text": "След като социалната мрежа Facebook публикува вчера извинение в американски и британски вестници за скандала с британската консултанска фирма \"Кембридж Аналитика\", уебсайтът Арс Текника (Ars Technica) съобщи, че потребители проверили какви данни са събирани за тях от Facebook и установили имена на контакти, телефонни номера и есемеси, събирани в продължение на две или повече години от устройства с Android, предаде АП. Facebook заяви, че информацията е складирана в обезопасени сървъри и е взимана само със знанието на потребители, които са се съгласили да дадат достъп до нея. Говорителка на Facebook каза, че информацията не е споделяна с приятели или с външни приложения и се използва, \"за да се подобри общуването на хората във Facebook\", като им се помогне да се свързват с други хора. Facebook обяви на уебсайта си, че никога не продава данните и не събира съдържанието на есемесите или разговорите. Но говорителката не отговори на въпроса защо е необходимо да се събира информация за телефонни контакти и есемеси, добавя АП.", "date": "2018.03.26", "title": "Facebook години наред събирала телефонни номера и контакти от устройствата ни"}
{"url": "http://standartnews.com/balgariya/opasno_pokachvane_na_nivoto_na_dunav_kray_silistra-369762.html", "text": "Опасно покачване на нивото на Дунав се очаква днес в района на Силистра. Прогнозите на Агенцията за проучване и поддържане на реката прогнозата за началото на седмицата са за 15 сантиметра покачване. Нивото днес и утре може да достигне 712 сантиметра. На територията на страната река Дунав е понижила нивото си единствено в Ново село и Видин. Навсякъде по долното течение се отбелязват положителни стойности. Спасителните служби в Силистра вече са разпратили писма до всички кметове на населените места в близост до водата. На този етап пряка опасност за населението няма. Междувременно река Тунджа е пред преливане край Елхово. До достигане на критичното ниво остават 20 сантиметра. Водоемът заля най-ниските части от градския парк, стадиона и кооперативния пазар, но не се налага евакуиране на хора. Денонощното наблюдение на водата продължава. От кризисния щаб очакват постепенно понижение на речните води.", "date": "2018.03.26", "title": "Опасно покачване на нивото на Дунав край Силистра"}
{"url": "http://standartnews.com/balgariya/vav_varna_yunker_s_turtsiya_tryabva_da_sme_strategicheski_partnyori-369806.html", "text": "Председателят на Европейската комисия Жан-Клод Юнкер заяви, че не трябва да има съмнение по ангажимента на ЕС по отношение на трите милиарда евро за Турция. Ангажиментът на ЕС по отношение на бежанците в Турция ще бъде спазен, заяви Юнкер. По отношение на миграцията не всичко е идеално, но споразумението, което сключихме между Турция и ЕС, се оказва много ефикасно, като с 87 процента са намалели бежанците, идващи към ЕС, каза Юнкер. Турският народ е един велик народ, често много смел, към когото изпитвам голямо уважение и възхищение, заяви Юнкер на пресконференция след срещата на лидерите на ЕС и Турция в резиденция \"Евксиноград\" във Варна. Ние искаме Турция да бъде истински стратегически партньор на ЕС. Ние трябва да поддържаме искрен и честен диалог, допълни той. ЕС и Турция правят голяма грешка като описват различията, които ни разделят, не говорят за общите неща, които ни правят партньори - имаме общи интереси и предизвикателства, на които трябва да отговорим, каза още Юнкер. Сред общите теми той изтъкна геостратегическите интереси, свързани със сигурността и в енергийното снабдяване. Бих искал намесата в Сирия да става съобразно международното право, изтъкна Юнкер.", "date": "2018.03.26", "title": "ВЪВ ВАРНА: Юнкер: С Турция трябва да сме стратегически партньори"}
{"url": "http://standartnews.com/balgariya/vav_varna_erdogan_es_da_izplati_vtoriya_transh_ot_3_mlrd_evro_za_bezhantsite_video-369805.html", "text": "Надявам се периодът на лоши отношения между Турция и ЕС да е останал в миналото. Това каза турският президент Реджеп Тайип Ердоган след срещата ЕС-Турция в резиденция \"Евксиноград\" във Варна. Турският президент обяви, че по време на срещата е била обсъдена възможността отношенията между Турция и ЕС да станат по-интензивни. Ердоган изтъкна, че кандидатурата на Турция за член на ЕС е подадена през 1963 г., а през 2018 г. все още Турция е само кандидат-член за ЕС и затова трябва да се направи стъпка към ускоряване на преговорния процес. Реджеп Ердоган посочи, че Турция изпълнява своите ангажименти по отношение на борбата с тероризма. Той отчете, че в момента на турска територия се намират около 3 милиона бежанци. Затова турският президент настоява ЕС да изплати втория транш от обещаните и договорени 3 млрд. евро. По думите му тези средства ще улеснят живота на бежанците.", "date": "2018.03.26", "title": "ВЪВ ВАРНА. Ердоган: ЕС да изплати втория транш от 3 млрд. евро за бежанците /ВИДЕО/"}
{"url": "http://standartnews.com/svyat/zapochva_obsazhdaneto_na_sazdavaneto_na_evropeyska_prokuratura-369767.html", "text": "Министри на правосъдието, главни прокурори и ръководители на европейски институции ще обсъждат в София създаването на Европейската прокуратура. Темата е сред приоритетите на Българското председателство на Съвета на Европейския съюз, съобщава \"Правен свят\". Европейската прокуратура, която ще разследва престъпления срещу финансовата система на ЕС, трябва да заработи най-късно до 2021 г. Засега тя ще действа на територията на 20 страни-членки, но е отворена и за останалите, които все още се колебаят. Участниците във форума в резиденция \"Бояна\" ще бъдат информирани от представители на ЕК за степента на готовност за старт на най-новата евроструктура. Сред ключовите въпроси са практическите последици от създаването на Европейската прокуратура и нейната цена.", "date": "2018.03.26", "title": "Започва обсъждането на създаването на Европейска прокуратура"}
{"url": "http://standartnews.com/balgariya/vav_varna_borisov_posreshtna_erdogan_v_evksinograd_obnovena-369781.html", "text": "Турският президент Реджеп Ердоган пристигна във Варна за срещата с лидерите на ЕС, информиар Нова тв. Двата самолета с делегацията кацнаха малко преди 15:00 часа днес. Заради срещата мерките за сигурност в града са изключително високи. По-късно Бойко Борисов го посрещна в резиденция \"Евксиноград\" във Варна, където ще се състои форумът. Форумът, определян като исторически, ще събере Ердоган, Борисов, Туск и Юнкер. Турският президент задочно постави основната тема – бежанци и пари. Според Ердоган Европа не е изпълнила миграционното споразумение. Съюзът има ангажимент да изплати 3 млрд. евро, а Турция - да задържи 3 милиона бежанци. Европа обаче също има критики към Турция. Те са свързани с извънредното положение, което продължава близо две години.", "date": "2018.03.26", "title": "ВЪВ ВАРНА: Борисов посрещна Ердоган в Евксиноград /ОБНОВЕНА/"}
{"url": "http://standartnews.com/balgariya/davame_zelena_svetlina_na_dalgo_chakani_patishta_za_3_mlrd_lv-369758.html", "text": "- Най-тежко е състоянието на пътищата, които не са били основно ремонтирани през последните 30-40 години. По тях има най-много дупки, защото години наред политиката е била те да се запълват в края на зимния сезон. После всички знаем какво се случва – дупките се отварят отново и всички са недоволни, защото това е все едно да наливаш пари в каца без дъно. Затова нашето желание е да променим генерално модела. Целта е не да се правят кърпежи, а пътищата да се рехабилитират. Сега годишно се обновяват основно около 400-450 км. С въвеждането на тол системата и очакваните от нея приходи от около 1 милиард лева годишно, ще има финансиране, с което може да увеличим обема на работа 3-4 пъти. Така за 6-7 години ще сме готови с пълната рехабилитация на републиканската пътна мрежа. Но докато толът започне да носи приходи, се налага да се работи както досега. Вече на някои места по магистралите „Тракия\" и „Хемус\" са запълнени опасните дупки. Приоритетно ще се изкърпват неравностите по автомагистралите, първокласните и второкласните пътища. Но трябва да държим сметка и за атмосферните условия. Няма как да се работи при сняг и дъжд и после да искаме качество. - През април, защото както виждате зимата се завърна, ще бъде извършен подробен оглед на състоянието на републиканските пътища и прилежащите мостови съоръжения. Приоритетно ще се ремонтират автомагистралите, първокласните пътища, както и най-натоварените участъци от второкласната и третокласната пътна мрежа. Целта е ремонтните дейности по основните направления да приключат преди началото на активния летен сезон. През т. г. ще продължат строително-ремонтните работи по първокласния път София – Перник при Владая. Ще бъде завършен ремонтът на АМ „Черно море\" при Варна, който започна през 2017 г., на пътя Златни пясъци – Варна и др. Планирано е да завърши и ремонтът на отсечката от Софийския околовръстен път между Казичене и АМ „Тракия\", където през м. г. бе ремонтирано платното в посока София. Ще бъдат ремонтирани и близо 17 километра от пътя София – Бургас, в участъка Сливен – Петолъчката. Много важни са и ремонтите на второкласни и третокласни пътища, които се извършват със средства от Оперативна програма „Региони в растеж\" 2014-2020 г. В момента основно се ремонтират над 215 км. Това са 28 отсечки със средна дължина 17-18 км всяка, които са важни за живота на хората по места, за развитие на бизнеса и туризма. Но това е само част от големите строителни дейности през 2018 г. Тази година МРРБ ще даде „зелена\" светлина на строителството на изключително важни и дългоочаквани пътища за близо 3 млрд. лв. В това число влизат обекти, които са в изпълнение, други, на които предстои стартиране на строително-монтажните работи и трети, които са пред обявяване на тръжната процедура. Тук, ако искате конкретика, са новите участъци от „Хемус\", пътят Русе - обхода на Бяла, старият път между София и Пловдив, отсечките Мездра-Ботевград и Видин –Ружинци, за модернизацията на които правителството пое ангажимент. И още - разширението на Софийския околовръстен път в участъка от „Цариградско шосе\" до ж.к. „Младост\". И още много други. Очертава се много добра година. Единствената опасност е в самите нас като общество и политическа класа - да не разрушим постигнатото точно когато сме близо до големите успехи. Затова съм напълно искрен като казвам, че съм щастлив, когато режем лента, но още по-щастлив - когато правим първа копка. Защото това означава, че опасността от безкрайно обжалване на процедурата е отминала. И скоро след старта на строителството българските граждани и туристите ще могат да се радват на нова инфраструктура. - Извършването на ремонтни дейности през нощта е възможно и там, където позволяват условията, се прави. Например, през 2017 г. ремонтът на пътя през Владая беше изпълняван основно през нощта, за да не се затруднява пътуването между София и Перник. През нощта се работеше и на АМ „Хемус\", и на АМ „Тракия\". Но това  изисква да се осигури много по-голяма безопасност не само на движението, но и на работещите. През новия строителен сезон отново ще се работи през нощта там, където е възможно, но и максимално ще се използва светлата част от денонощието - работа от рано сутрин, за да може предвидените ремонтни дейности да приключват колкото се може по-бързо, като се спазват, разбира се, и технологичните срокове за изпълнение на всяка строителна дейност. По магистрала „Хемус\", например, през това лято ще продължат ремонтите на виадукти и тунели. За да не затрудняваме шофьорите, ще работи по графици, така че от началото на активния туристически сезон - 15 юни, да няма „тапи\" и задръствания по аутобана. Ако има ремонти, ще бъдат по долното стоене на мостовите съоръжения, за да не пречат на трафика. - В момента Европейската комисия е в процес на подготовка на Стратегическата рамка за пътна безопасност за периода 2020-2030 г., чийто проект се очаква да бъде публикуван в началото на май 2018 г. Брюксел си поставя амбициозната задача с реализацията на не много скъпи, но ефективни мерки и добра координация между институциите, да се постигне намаляване на смъртните случаи и сериозните наранявания в ПТП с 50% за периода 2020 - 2030 г. В тази връзка държавите-членки, включително и България, трябва да предоставят на Комисията прогнози за необходимите инвестиции, които да се вземат предвид при дебатите за многогодишната финансова рамка на ЕС за периода след 2020 г. Разчетите в областта на пътната инфраструктурата бяха направени от АПИ на база на съществуващите практики. Мерките за подобряване на безопасността са съществен елемент от всеки инфраструктурен проект, независимо дали той се осъществява със средства от Оперативна програма „Региони в растеж\", ОП \"Транспорт и транспортна инфраструктура\", по програмите за трансгранично сътрудничество или по проектите на АПИ за поддръжка и рехабилитация на пътната мрежа. Стойността на тези мерки във всеки проект варира от 5-6% до 13%, което прави средно 8%. Така на база на тези проценти е изчислено колко средства са необходими за подобряване на безопасността на съществуващите пътища, както и на тези, които ще се изграждат. Според анализите на АПИ, за да бъдат републиканските пътища безопасни, са нужни около 3 млрд. лв. Тези данни са подадени на МВР, което ще ги обобщи и предостави на ЕК. - Да, чувал съм го. И мога да ви уверя, че това твърдение ще си остане виц. Защото като министър имам амбицията през този мандат да се построят максимален брой отсечки от магистралата, която ще съживи Северна България. За останалите участъци ще създам организация по тежките процедури, предшестващи разрешителното за строеж. „Хемус\" ще е изцяло готова до 2025 г. и от София до Варна ще се пътува така бързо и комфортно, както в момента от столицата до Бургас по „Тракия\". На всички ни се иска нещата да стават по-бързо и ако може с магическа пръчица, но има процедури, от които няма как да избягаме. Смятам, че темповете са добри. На 27 март планираме първа копка на нови 9,3 км от магистралата – от Ябланица до пътен възел „Боаза\". До два месеца ще стартират и реалните строителни работи на още 16,5 км от п. в. \"Белокопитово\" до п. в. „Буховци\". Срокът за изграждане и на тези отсечки е две години, но ще бъдат изпълнени предсрочно за година и половина. Паралелно с това се извършва проектиране на 52 км от „Боаза\" до разклона за Плевен-Ловеч. И за мен е изключително важно, че новият проект на този участък спестява около 350 млн. лв. на държавния бюджет, защото няма да бъдат изградени 3 тунела и 17 други съоръжения - мостове, виадукти, които са скъпи за изпълнение и поддръжка. Тази година ще бъде стартиран търгът за строителство и ако няма обжалвания на процедурата и ако времето позволява, още през есента реалните строителни дейности ще могат да започнат. Отделно се извършва проектиране на още 85 км до пътя Русе-Велико Търново. Отсечката отново ще е разделена на три лота и ще се изпълнява на инженеринг. С други думи, в строителство тази година могат да бъдат 77 км, а другите ще се проектират. Паралелно ще се ремонтират мостови съоръжения и тунели по „Хемус\". Така че ще се работи на широк фронт. Но по-важното е, че изграждането на магистралата ще даде положителен импулс за развитие на целия регион. - Строителството по автомагистрала „Струма\" напредва с бързи темпове и тази година предстои да бъдат пуснати предсрочно още 30 км – между Благоевград и Крупник и Кресна - Сандански, което ще облекчи значително трафика и ще повиши безопасността на движение. Очакваме скоро да бъдат класирани фирмите, които кандидатстват за изграждане на тунел „Железница\", който ще бъде най-дългият у нас. Работи се на високи обороти, защото магистрала „Струма\" е част от коридор номер 4 - единственият, който минава само през държави-членки на ЕС и осъществява вертикалната връзка между Севера и Юга, между Дрезден  - Братислава, Будапеща, София и Солун. За съжаление, проблемен остава най-скъпият и труден участък - през Кресненското дефиле, защото избраният Източен вариант на трасето е в процес на обжалване. Чувам, че зелените са започнали подписка за Кресненското дефиле. Тяхно право е, въпреки че съвсем прозрачно беше одобрен вариант на трасе – колегите от АПИ и от другите отговорни институции застанаха зад него с тежестта на експертизата си. Дори в знак на добра воля имахме готовност по молба на зелените да обсъдим извънредно още един проект, на който те дадоха гласност. Но проектът така и не е постъпил в АПИ. Не разбирам поведението им на фона на нашата добра воля. На 2 април предстои дело по обжалване на ОВОС – нека оставим съдът да реши чии аргументи са по-силни. Ние сме отворени за диалог с всички, водени от най-важното – запазване на живота и здравето на хората. - Предстои да стартират обществените поръчки за двата най-тежки участъка от пътя между Видин и Ботевград. Това са отсечките Видин – Ружинци и между Мездра и Ботевград. Участъкът от Мездра до Ботевград, освен че ще се рехабилитира, ще се разшири до габаритите на скоростен път с по две ленти за движение в посока. От Ботевград до Видин пътят ще бъде с магистрални габарити - ще има и аварийна лента. - Кабинетът не само мисли, но и предприе конкретни действия в тази посока. Министерският съвет прие решение да подкрепи реализацията на проекта за тунел под прохода „Петрохан\", който ще бъде подготвен за концесия. Предвижда се още през месец май тази година Агенция „Пътна инфраструктура\" да проведе процедура за избор на изпълнител на прединвестиционно проучване за тунелно преминаване през прохода. Ще бъдат проведени всички необходими подготвителни процедури и проектът ще бъде предложен на инвеститори, за да се реализира чрез публично-частно партньорство. - Решили сме да предприемем твърди мерки по отношение на качеството на строителните работи. Една от стъпките в тази посока ще бъде удължаването на гаранционните срокове на 6-7 години за новото пътно строителство. Не може да има гаранционни срокове от 6 месеца или година. Трябва да бъдат по 6-7 г., за да работят фирмите по-прецизно и качествено. Защото в противен случай всички деформации, появили се по време на по-дългия гаранционен срок, ще са за тяхна сметка. - От над 2100 регистрирани свлачища в страната, най-невралгични са в западната част на Дунавското крайбрежие, Северното Черноморие и Източните Родопи. Извършва се регистрация и постоянен мониторинг на процесите. Динамиката на движение на свлачищата се следи чрез контролно-измервателни системи и при индикации за по-силно движение се предприемат мерки. С цел превенция са изградени и продължават да се изграждат дренажни съоръжения за отводняване на проблемните райони и изсушаване на почвения слой. В бюджета на МРРБ за тази година са предвидени над 19 млн. лв. за геозащитни дейности. За укрепване на всички свлачища в страната обаче са нужни над 1 млрд. лева. На фона на тази сума бюджетът на министерството е крайно недостатъчен. Не са достатъчни и предвидените в Оперативна програма „Околна среда 2014 -2020\"  над 65 млн. лв., с които 29 свлачища ще бъдат проучени и укрепени, а в други 26 ще бъдат монтирани контролно-измервателни системи за постоянен мониторинг на геодинамичните процеси и изготвяне на прогнози за развитието им. Затова трябва да се търсят дългосрочни решения. Обмисля се създаването на Фонд за преодоляване на щетите след природни бедствия. Това е едно от решенията за справяне с недостига на средства на държавата за такива цели. - Намирането на баланс е изключително важна задача, защото, както всички вече знаем, ВиК секторът е важен, но хронично недофинансиран. Дължината на ВиК мрежата е 90 000 километра! И тя трябва да се поддържа в изправност 24 часа в денонощието! Категорично осигуряването на средства за издръжка на сектора не може да става през увеличаване цената на водата. Експерти на Световната банка разработиха проект на стратегия за финансиране на отрасъла с отделни предложения  –  банкови кредити, лизинг, публично-частно партньорство и други. Но искам ясно да подчертая, че какъвто и подход за осигуряване на средства да бъде избран от МРРБ, прагът на социална поносимост ще бъде запазен. Въпреки че е направено предложение той да отпадне. Както неведнъж и премиерът, и аз съм казвал, социално уязвимите групи ще получават до 1,5 кубика безплатна вода на месец. Ще бъде създаден специален фонд, средствата за който ще се генерират от таксите на операторите и ще се изразходват за ВиК проекти от държавата. От друга страна ще затегнем контрола. В новия Закон за ВиК ще бъдат заложени строги мерки срещу кражбите на вода. Планираме да се завишат глобите от 3 до 5 пъти за незаконно присъединяване към мрежата и нерегламентирано потребление. Желанието ми е да поставя основите на нов подход в управлението на водния сектор, който да гарантира генерирането на достатъчно приходи. За да се ползват хората от все по-добра и все по-качествена услуга. Както чрез тол системата намерихме генерално решение за финансиране на пътния сектор и той ще бъде на пълна самоиздръжка, така искам да намерим ако не същото, то поне сходно решение и за водния сектор.", "date": "2018.03.26", "title": "Даваме „зелена\" светлина на дълго чакани пътища за 3 млрд. лв."}
{"url": "http://standartnews.com/balgariya/ekaterina_zaharieva_temata_na_sreshtata_vav_varna_e_sigurnost_za_balgariya-369764.html", "text": "Българските граждани осъзнават колко е важна срещата на лидерите на Европейския съюз с турския президент във Варна. Всички колеги поздравиха България за това, че провежда тази среща и подчертаха колко е важна за нормализиране на диалога с Турция. Това каза в сутрешния блок на БТВ министърът на външните работи Екатерина Захариева. Това е среща Европейски съюз-Турция, не е двустранна среща. Всеки път, когато има двустранна среща, нашият премиер защитава интересите на България. Не за първи път важният въпрос за обезщетяване на тракийските бежанци се поставя в контекста на политическите дивиденти. По въпроса са създадени работни групи, които провеждат заседания. Ако е толкова лесно, от 1992 г. насам защо БСП не успяха да го решат? Есента ще има смесена комисия, на която ще се повдигнат нерешените въпроси. Спекулациите, които в момента се чуват, имат за цел да изместят фокуса от успехите на българската външна политика. Самият факт, че се състои такава среща в България, е успех, заяви Захариева. За 7-8 месеца България постигна толкова външнополитически успехи, за които БСП могат само да мечтаят. България има изключително активна външна политика, която за първи път позиционира сериозно България на геополитическата карта, подчерта външният министър. Европа казва на Турция, че трябва да се спазват стандартите и човешките права, ако Турция иска да стане член на Европейския съюз, добави Захариева. Тя посочи, че като резултати от срещата във Варна очаква сигурност за българската граница и продължаване на споразумението за бежанците. Темата на срещата е \"Сигурност за България\", подчерта Екатерина Захариева.", "date": "2018.03.26", "title": "Екатерина Захариева: Темата на срещата във Варна е \"Сигурност за България\""}
{"url": "http://standartnews.com/balgariya/varna_veche_e_pod_blokada-369770.html", "text": "Драконовските мерки за сигурност заради пристигането на европейските лидери и турския президент започват още от летището във Варна. По-късно около обед ще започне най-видимата подготовка за това, което ще се случи в морската столица. А неофициалната подготовка за срещата е започнала още преди десет дни. По информация на NOVA от толкова време във Варна има хора от турските тайни служби, които работят с българските си колеги, за да гарантират безопасността на Ердоган. Първо в морската ни столица ще пристигне Доналд Туск, а по-късно и Жан-Клод Юнкер. Последен ще пристигне турският президент Ердоган. Той ще пристигне у нас с антураж, пътуващ в два самолета, включващ охрана и дори личен готвач, който да проверява храната му. Очаква се трасетата, по които ще минат гостите до резиденция Евксиноград, да станат ясни в последния момент. От МВР уверяват, че са взети всички мерки за сигурност, но не искат да съобщават точния маршрут. Властите уверяват, че шофьорите няма да бъдат подложени на крайни ситуации. Пропускателният режим ще бъде такъв, че да се осигуря нормална проходимост в града. От ранния следобед се очаква да има патрулни коли, полицаи и регулировчици на основните кръстовища във Варна. Служители на МВР са командировани от цялата страна в морската столица, за да гарантират сигурността. Освен това се готвят и два протеста по повод височайшата визита. Единия протест е на партия „Възраждане\" на площад „Независимост\" от 12:00. Освен това „Да, България\" и ДСБ организират флашмоб пред катедралата от 12:30, за да изразят позиция срещу реакцията и поведението на Бойко Борисов спрямо турския президент и неговата политика.", "date": "2018.03.26", "title": "Варна вече е под блокада"}
{"url": "http://standartnews.com/balgariya/rumyana_bachvarova_nasha_zadacha_e_da_vazstanovim_dialoga_mezhdu_evropa_i_turtsiya-369765.html", "text": "Нашата задача е да успеем да възстановим диалога между основните фактори в Европа и турската страна. Това заяви в сутрешния блок на Нова телевизия \"Здравей, България\" началникът на кабинета на премиера Бойко Борисов Румяна Бъчварова преди срещата между лидерите на ЕС и президента на Турция Реджеп Ердоган. „Работим за тази среща доста отдавна. Спокойни и доволни сме, че успяхме да свършим огромната работа преди самото събитие\", посочи тя. „Фактът, че всички тези страни се съгласиха да участват в тази среща означава, че инициативата на българското председателство е за възстановяване на диалога и да подобри взаимоотношенията между трите институции\", смята Румяна Бъчварова. По думите й от Брюксел уверяват, че самото провеждане на срещата е голям успех за Съюза. „Ако диалогът протече по конструктивен начин, това е стъпка напред\", посочи тя. Според нея е много важно да се запази добрият тон и да се постигне едно взаимно разбиране. Една от конкретните теми ще е парите за бежанци. „В Брюксел не отричат тези суми да бъдат изплатени възможно най-скоро. Може да се очаква поставянето на този въпрос\", смята Бъчварова. За първи път България има толкова значима политическа роля в европейската политика. Началникът на кабинета на премиера коментира и призива на БСП по повод изказването на Ердоган за „душевните граници, които стигат до Кърджали\". По думите на Бъчварова да се поставя в този ултимативен тон е политически некоректно и нелепо. „Мисля, че е нелепо БСП да вкарва в този важен европейски контекст такъв въпрос. Това е проява на политическо неразбиране\", смята тя.", "date": "2018.03.26", "title": "Румяна Бъчварова: Наша задача е да възстановим диалога между Европа и Турция"}
{"url": "http://standartnews.com/balgariya/angel_kunchev_ima_usloviya_za_epidemiya_ot_morbili_u_nas-369769.html", "text": "Главният държавен здравен инспектор Ангел Кунчев посочи, че има условия за епидемия от морбили у нас. Той заяви, че в Европа има нарастване на случаите в последните години – за 2015-а са 4000, 2016-а - 5000, 2017-а – 15 000 случая. Най-много бяха в Румъния и Италия - по 5000 случая. Малко по-малко са в Гърция, около 1000 в Сърбия, коментира той в студиото на „Тази сутрин\". Има реална заплаха непрекъснато, добави Кунчев и уточни, че случаят, довел до епидемията в Столипиново миналата година също е бил внесен – от Германия. Последният случай миналата седмица е от Италия – майка и дете - и двамата са болни. Майката е в тежко състояние и се лекуват в Инфекциозната болница, уточни инспекторът. Преди дни Европарламентът предупреди за опасен спад във ваксинациите. Комисията по обществено здраве към ЕП посочи, че намаляващото обществено доверие във ваксинирането представлява голямо предизвикателство и вече е довело до последици за здравето. Данните на ЕП посочват, че всяка година ваксинирането предотвратява 2,5 млн. смъртни случаи, а за периода 2008 до 2015 година е имало 21 хил. случаи на предотвратими болести. Кунчев коментира още, че най-малките деца – до 1 годинка, са обхванати средно на 93-95%. „Това, че много хора продължават да са против ваксините значи, че има нужда от повече информация\", посочи той в коментар на резултатите на анкетата на „Тази сутрин\". По думите му групата на антиваксърите е много активна и много гласовита, но реално около 500 са децата, чиито родители с подпис са отказали ваксини. По думите му основният проблем е липса на децата на адреса, на който се водят, а пролетта и лятото отиват в чужбина, не сменят адреса си, водят се в статистиките, но не са в страната. Епидемията от морбили беше регистрирана в Пловдив през март месец миналата година. За кратко време в града имаше 146 случая, предимно в ромския квартал Столипиново. 9-месечно бебе почина от тежкото протичане на болестта, а останалите бяха приети в Инфекциозната клиника. „Първо заболя една жена, която е пътувала до Германия точно в този период, когато имаше регистрирани случаи. Поради това, че детето и се разболява в детско отделение, същата поради инкубационен период в началото не се разбира, че е болна, тя се разболява и след няколко дни заболява и детето й. То е едва на няколко месеца и не е имунизирано\", заяви Маргарита Бачурова, главен инспектор отдел противоепидемичен контрол към РЗИ-Пловдив. Майка и дете, контактували с тях също се разболяват и така случаите нарастват лавинообразно. Най-засегната беше групата на децата до годинка, които не са имунизирани. По нареждане на здравната инспекция спешно се издирват децата без ваксини, които се оказват над 500. Жанета Демирева, която е общопрактикуващ лекар, посочи, че в практиката й има около 100 деца, които не са имунизирани, но повечето от тях отсъстват от страната. При завръщанато си у нас децата са получили ваксини. По наблюдения на лекари в Столипиново няма отказ да бъдат поставени ваксини. Оказва се, че половината разболели се от морбили се са били ваксинирани. „Тя имунизацията не може да даде 100%, наистина при някои се получава възможност да се разболее все пак\", добави  Бачурова. Последният регистриран случай на морбили е от юли месец миналата година. Ема Черногорска, от Сдружение „За децата ни\", посочи, че с първото си дете е поставила всички нужни ваксини. С второто обаче - не. „После с познати деца започнаха да стават инциденти и тежки реакции. Второто ми дете имаше лек здравословен проблем и ваксините са отложени. Занимавайки се с темата установих, че при всяка епидемия голям процент от заболелите са ваксинирани\", коментира тя. Здравният инспектор заяви, че в голямата епидемия от морбили миналата година 91% от всички разболели се са неимунизирани, а другите са с недовършени имунизации. По повод веществото тиомерзал, което основно се посочва като опасно във ваксините, той заяви, че в България не се прилага на деца до 1 година – ние купуваме най-добрите ваксини, каза той. „Тези родители, които казват, че никога повече няма да ваксинират децата си и после те отидат да учат в чужбина, правят по 15 имунизации за година да вземат зелена карта или разрешителното\", добави инспекторът. Черногорска заяви, че не бива здравните власти си затварят очите за несложени, но вписани ваксини и трябва да дадат аргументи за ползите от ваксини, а не паника. „Какво да обясня като умряха 40 деца в Румъния. 99% гаранция е, че няма да се разболее имунизирано дете\", каза той. Според Черногорска България е една от страните с най-много на брой задължителни ваксини. Ангел Кунчев коригира твърдението с думите, че българският календар не се различава от европейския - не правим само допълнителни още 1-2 ваксини. „Правете разлика между задължителна ваксина и имунизационен календар. В Украйна имаше дифтерия – 600 починали, Румъния - 40 починали от морбили. Какво искате да стане? Миналата година Франция върна задължителните ваксини, Италия, Калифорния също.  Сега се обсъждат в още две страни\", каза той. По повод налагането на глоби за неимунизирани деца Кунчев заяви, че никога не се разчита на това. По думите му около 100 са наложените санкции. Той уточни, че се разчита да се обясни на майката да не се страхува и да й се даде информация.", "date": "2018.03.26", "title": "Ангел Кунчев: Има условия за епидемия от морбили у нас"}
{"url": "http://standartnews.com/balgariya/borisov_izrazi_saboleznovaniya_po_povod_tragediyata_v_kemerovo-369772.html", "text": "В телеграма до министър-председателя на Руската федерация Дмитрий Медведев премиерът Бойко Борисов изрази своите най-дълбоки съболезнования във връзка инцидента в град Кемерово, довел до смъртта на десетки хора. „Ужасната трагедия, отнела живота и на много деца, я прави още по-тежка за всички. Изразявам дълбоката си съпричастност и съчувствие на семействата на загиналите и желая бързо възстановяване на пострадалите\", се казва в телеграмата. Броят на жертвите в търговския център в руския град Кемерово достигна 53 души, съобщи ТАСС, като се позова на оперативния щаб за ликвидиране на извънредната ситуация. \"На мястото на пожара в района на кинозала са открити телата на още 11 загинали. Така е потвърдена смъртта на 53 души\", каза говорител на щаба. От там съобщиха, че се издирват още 16 души. \"Те може да се намират в кинозалите, които са се срутили от четвъртия на третия етаж\", обясни говорителят. Смъртта им беше потвърдена и от Министерството на извънредните ситуации. Заместник-министърът Владлен Аксьонов обясни, че при обследването на сградата е установено запазването на още две допълнителни огнища на тлеене в отделни помещения. Две от трите кинозали са се срутили от четвъртия на третия етаж, обясни Аксьонов. Намерените тела още не са идентифицирани. Четирима души са задържани и разпитани, включително арендаторът на помещението, в което се предполага, че е възникнал пожарът, както и управителят на компанията, обслужваща търговския център, съобщи говорителката на следствения комитет Светлана Петренко.", "date": "2018.03.26", "title": "Борисов изрази съболезнования по повод трагедията в Кемерово"}
{"url": "http://standartnews.com/balgariya/tsarkvata_chestva_sabor_na_sv_arhangel_gavrail-369766.html", "text": "Днес православната църква чества Събор на Св. Архангел Гавриил. Архангел Гавраил (евр. - \"сила Божия\") е един от седемте архангели, т.е. \"ангелоначалници\", представители на осмия ангелски чин. Архангелите възнасят молитвите на хората към Бог и разкриват смисъла на пророческите видения и хода на събитията, особено на пророчествата за идването на Месията - Христос. Бог изпратил архангел Гавраил в храма да извести на св. пророк. Захарий раждането на Йоан Кръстител и неговото бъдещо служение като Предтеча на Иисус Христос. Архангелът известил и на Пресветата Дева благата вест за това, че тя от Духа ще роди Светия Богомладенец. В християнската традиция архангел Гавраил се свързва най-вече с Благовещението. Затова дори извън сцените на Благовещение той се изобразява с раззеленена клонка или цъфнала лилия в ръце - символ на непорочността на Светата Дева. Под името Джабраил и мюсюлманите въздават особена почит и прославят архангел Михаил като ангел, който продиктувал на Мохамед \"предвечно съществуващото по небесен оригинал слово на Аллах\" - Корана. На архангел Гавраил се приписва също особената власт над стихиите: над огъня, над водата и узряването на плодовете. В апокрифната \"Книга на Енох\" архангел Гавраил е поставен за началник на Рая и духовните същества, които го охраняват. Днес имен ден празнуват Гавраил, Гаврил, Гавраила, Гаврила, Габриел, Габриела и Габи.", "date": "2018.03.26", "title": "Църквата чества Събор на Св. Архангел Гавраил"}
{"url": "http://standartnews.com/balgariya/radev_za_balkanskiya_poluostrov_vazhna_e_svarzanostta__transportna_digitalna_energiyna-369773.html", "text": "За Балканския полуостров и Западните Балкани е от изключителна важност свързаността – транспортна, дигитална, енергийна. Словения и България дават един изключително добър пример в тази насока. Това каза президентът Румен Радев по време на пресконференция след срещата си със словенския си колега Борут Пахор, коментирайки откритата вчера директна авиолиния София – Любляна. Държавният глава Румен подчерта, че директната въздушна връзка между двете столици ще даде нов тласък в туризма, което, според него, е важна предпоставка за развитието на икономическите отношения между двете страни. „Споделихме важни моменти от нашите двустранни отношения. За нас е от съществена важност опитът на Република Словения в постигането на един от най-високите темпове на икономически ръст в ЕС, в осигуряването на висок стандарт и качество на живот на словенските граждани\", подчерта държавният глава. Президентът Радев припомни, че миналата година страната ни е отбелязала 25 години от установяването на двустранните дипломатически отношения между България и Словения. „Българи и Словения са не само партньори и съюзници в рамките на НАТО и ЕС, ние споделяме сходен исторически опит и традиции. С президента Пахор се обединихме от мнението, че между нашите две страни съществува регулярен и пълноценен политически диалог на различни нива. Той е добрата предпоставка за развитието на нашите отношения във всички останали области – икономика, образование, култура, туризъм и инвестиции. Нашите културни и образователни връзки са солидна основа на нашите отношения\", подчерта президентът Румен Радев. „България и Словения са от двете страни на крехкия региона, наречен Западни Балкани. Много е важно от тези две страни да има държави, които допринасят за стабилността и сигурността на региона, както и да дават личен пример в положителното развитие на своите двустранни отношения\", допълни още той. Президентът Румен Радев подчерта, че на срещата между двамата е обсъдено и евентуалното членството ни в Шенген, за котето страната ни получава подкрепа от Словения.", "date": "2018.03.26", "title": "Радев: За Балканския полуостров важна е свързаността – транспортна, дигитална, енергийна"}
{"url": "http://standartnews.com/balgariya/veche_shte_ni_otnemat_10_tochki_za_shofirane_v_nasreshtnoto-369771.html", "text": "10 точки ще се отнемат на шофьори за неправилно изпреварване, ако е създадена опасност за движението. Досега санкцията бе 8 точки. 10 точки ще се вземат и за шофиране в насрещното платно по магистрала или скоростен път, а при повторно нарушение - 12 точки. Тези промени в наредбата за контролните точки са вече в сила, след като бяха обнародвани преди дни, съобщава \"Дарик радио\". Без 8 точки ще остават шофьори, ако не спрат на знак Стоп. В промените в наредбата е предвидено още младите шофьори да получат максималния брой точки две години след като са взели книжка. Контролни точки ще се възстановяват чрез частично увеличаване с 1/3 след преминато допълнително обучение. То не трябва да е повече от веднъж годишно, има и условие водачът да е платил глобите в срок от един месец от влизането в сила на наказателното постановление. Предвидена е и възможност за служебно възстановяване след изтичане на две години, считано от датата, на която е влязло в сила последното наказателно постановление.", "date": "2018.03.26", "title": "Вече ще ни отнемат 10 точки за шофиране в насрещното"}
{"url": "http://standartnews.com/balgariya/poleditsi_na_sever_15_gradusa_na_yugozapad-369739.html", "text": "Жълт код за поледици е в сила за 5 области на страната днес, показва справка на сайта на Националния институт по метеорология и хидрология (НИМХ) при БАН. В областите Враца, Плевен, Ловеч, Габрово и Велико Търново през нощта и в сутрешните часове ще има условия за образуване на поледици. От НИМХ предупреждават, че при тази степен на предупреждение са възможни ограничения при дейности на открито и хората хората трябва да са внимателни, когато вървят или шофирате при заледени повърхности. Над страната като цяло ще има значителна облачност, с превалявания от дъжд, по-значителни като поликечстов в Източна България. Ще духа до умерен, в Източна България и силен юг-югоизточен вятър. Температурите ще се повишат. Минималните ще са между -1 и 4 градуса, по Черноморието 5-7. Максималните ще са от 5-6 градуса в северозападните райони до 14-15 градуса в Източна България и крайните югозападни райони. Атмосферното налягане е по-ниско от средното за март и още ще се понижи.", "date": "2018.03.26", "title": "Поледици на север, 15 градуса на югозапад"}
{"url": "http://standartnews.com/balgariya/izpuskane_na_parata_vav_varna-369759.html", "text": "Очаквам на днешната среща във Варна да се потърси начин отношенията между Европа и Турция да не достигат до още по-ниска точка от тази, в която се намират в момента. Очакванията ми са сдържани на фона на поредицата проблеми между двете страни, проблемите вътре в ЕС и тези в отношенията между Турция и останалата част от западния свят. Връзките на турската страна със Запада като цяло са подложени на съмнение напоследък. Заради всичко това очакванията ми за срещата са подчертано сдържани. Във Варна вероятно ще бъде обсъждан генералния въпрос за европейската перспектива на Турция, която е повече от замразена. Стои също така въпросът с митническите отношения между Анкара и ЕС, както и това, че Турция трябва час по-скоро да се опита да разблокира западното си сътрудничество, защото идват избори. Това означава, че колкото ЕС ще има интерес от продължаващо сътрудничество с турската страна по темата за миграцията, толкова и Турция ще има интерес от затопляне с Евросъюза. В противен случай президентът Реджеп Тайип Ердоган рискува много сериозна опозиция в собственото си общество и изолация. Като цяло всичко това прави нещата по-скоро трудни, защото нерешените въпроси са твърде много. Напоследък се добавят и още няколко, свързани с турско-гръцките отношения. Много е интересно също така дали българската страна ще постави въпроса, който обикновено поставя в отношенията с Турция, а именно – обезщетенията на тракийските бежанци. За мен днешната среща е преди всичко а колко ефективна ще е тази комуникация на този етап е смело да гадаем. България се опитва да играе балансьорска роля не само в отношенията на ЕС със страни като Русия  и Турция, но и вътре в Европейския съюз. България е една от малкото държави, които имат нормални отношения с всички части на обособяващи се лагери в ЕС и с околните и все по-амбициозни страни като Турция и Русия. Това е предимството, което прави страната ни удачен вариант. От години насам има и такъв стил на управление на държавата, налаган по личния модел на Бойко Борисов. Неговото политическо присъствие е балансьорско и сега то се отразява и върху държавната политика. Нещо повече, до преди година имахме президент, който се различаваше от Борисов в това отношение и беше малко по-праволинеен. Сега и президентската институция звучи абсолютно в унисон с правителството, когато става дума за външна политика, не за вътрешна. Има и още едно обстоятелство – географското местоположение на България. Тя е естественото място, където подобен диалог (между ЕС и Турция – бел.ред.) може да се случи. И един от хубавите примери за това как България превръща обстоятелството във фактор. Смятам също така, че това ще е последният шанс на България да разкаже председателството на ЕС като един безусловен успех на своите вътрешни публики. Защото не виждам много сериозен прогрес по трите основни теми - Шенген, еврозоната и интеграцията на Западните Балкани. Вчера БСП призоваха на днешната среща да се повдигне въпроса за тракийските бежанци и за изказването на Ердоган за Кърджали. По принцип опозицията така трябва да се държи и да се мъчи да поставя летвата още по-високо. Такъв тип действия в много случаи даже помагат на управляващите в дадена страна. Те получават още един коз да кажат: нашето общество и опозиция настояват за това и това и Що се отнася до изказването за Кърджали, имаше доста ясна и недвусмислена реакция от Външно министерствот, която беше адекватна. Така че едва ли тази тема отново ще бъде повдигана в самата среща. По всяка вероятност обаче ще бъде повдигната на различните протести наоколо. А за тракийските бежанци говори не само БСП, а и Обединените патриоти. По-вероятно е тези две теми да потънат по време на днешната среща на фона на всички разногласия между ЕС и Турция. Нека не забравяме, че това не е двустранна среща България-Турция, а ЕС-Турция. В заключение бих казал, че се съмнявам целта и на Брюксел, и на Анкара, да е остра конфронтация. Тя е възможна и без срещи. По-скоро на фона на тази засилена конфронтация ще се търсят начини за намаляване на напрежението, което и без друго доста ескалира. Така че днешната среща е признак за възможни шансове и канал за комуникация.", "date": "2018.03.26", "title": "Изпускане на парата във Варна"}
{"url": "http://standartnews.com/balgariya/gdbop_udari_v_lyulin_spipa_prestapna_grupa_za_imotni_izmami-369774.html", "text": "Поредна успешна реализация срещу организирана престъпна група в София на ГДБОП и Прокуратура. Тя е действала на територията на кв. \"Люлин\". До момента са задържани пет лица. Едното лице е с парична гаранция, защото е съдействало активно на прокуратурата. Това бе обявено от административният ръководител на Специализираната прокуратура Иван Гешев по време на брифинг на прокуратурата и МВР. Претърсени са били 30 адреса. По досъдебното производство има данни за над 10 апартамента, които са били присвоени чрез измами. Групата се е занимавала с имотни измами и търговия на земи. Директорът на ГДБОП главен комисар Ивайло Спиридонов обясни, за групата е имало оперативна информация отпреди 7 месеца. „Първоначално сигналът е бил за незаконна лихварска дейност. Установило се е, че тя се е занимавала с разнородна дейност. Активно се занимават с имотни измами. Доста жилища са придобити чрез такива измами. Тази престъпна дейност е извършена чрез фалшификация на документи и прехвърляне през много лица. Към момента има достатъчно събрани доказателства за такива\". Работата по случая продължава и към момента. Ако се съберат данни за длъжностни лица, участвали в схемата, те ще бъдат привлечени като обвиняеми. Измамниците са търсели жилища, които изглеждат необитаеми. Чрез свои познати са установявали дали лицето, живяло там е починало. След това със съдействие на общински служители са установявали дали лицето е имало наследници. Следвало е намирането на бушони, които срещу някаква малка сума са вписвани като наследници. След това при нотариус се е правело прехвърляне.", "date": "2018.03.26", "title": "ГДБОП удари в \"Люлин\"! Спипа престъпна група за имотни измами"}
{"url": "http://standartnews.com/balgariya/shte_vkarvat_vtoro_egn_v_lichnite_ni_karti-369775.html", "text": "3 Единният граждански номер (ЕГН) и системата ЕСГРАОН ще действат поне още от 10 години у нас, прогнозират експертите. В този период ЕГН-то ще остане все така лесно пробиваемо от фалшификатори. Преди дни телевизионно разследване показа нагледно как за 10 минути могат да се генерират 4-те цифри след рождените дати на премиера Бойко Борисов, главния прокурор Сотир Цацаров и МВР шефа Валентин Радев. Начинът за защита е все по-малко ЕГН-то да се ползва самостоятелно за идентификация или достъп до база данни. Тоест - ще се разработват системи, в които то винаги да е в комбинация с други данни - номер на лична карта, адрес. По екзотичните предложения са сред тях да попадат и цвят на очите, година на дипломиране, размер на обувките и т.н. Електронен идентификатор, който осигурява достъп до база данни в интернет, ще се монтира в новите ни лични карти. Това е една от идеите, които ще се гледат във вторник в Министерския съвет при обсъждането на проектите за защита на личните данни, съобщи \"Дарик радио\", цитирайки \"Труд\". Най-късно до няколко месеца МВР трябва да обяви търг за нова система за документи за самоличност. В бъдещите лични карти трябва да има чип, какъвто се слага от близо 10 години в международните паспорти. Предвижда се чипът да съдържа три компонента. Първият са биометричните данни - снимка и пръстов отпечатък. Вторият е електронния идентификатор - наричан от спецовете е-ЕГН, а третият - електронен подпис.", "date": "2018.03.26", "title": "Ще вкарват второ ЕГН в личните ни карти"}
{"url": "http://standartnews.com/balgariya/dazhd_smenya_snega_tazi_sedmitsa_temperaturite_skachat_do_21_gradusa-369776.html", "text": "През следващото денонощие времето ще се задържи предимно облачно и на много места отново ще превали дъжд, но през деня от северозапад облачността ще започне да се разкъсва и намалява. Вятърът ще се ориентира от северозапад, в Дунавската равнина ще бъде до умерен. Минималните температури ще са между 0 и 5 градуса, максималните стойности ще са предимно между 9 и 14 градуса. Атмосферното налягане ще бъде по-ниско от средното за месеца и през деня слабо ще се повиши. В планините облачността ще бъде значителна и на места ще превали слаб сняг, под 1200 м - дъжд. Ще духа умерен до силен запад-северозападен вятър. Максималната температура на височина 1200 м ще бъде около 4 градуса, на 2000 м - около минус 1 градус. Над Черноморието ще бъде предимно облачно и главно по южното крайбрежие ще превали дъжд. Ще духа слаб вятър, предимно от запад-северозапад. Максималните температури на въздуха ще са 8-10 градуса. Вълнението на морето ще бъде 2-3 бала. Температурата на морската вода е 6-7 градуса. В сряда и четвъртък ще има променлива облачност, през първия ден - над Западна България, а през втория - над цялата страна, по-често намаляваща до слънчево. В сряда, главно в Родопската област, ще превали дъжд и сняг. До вечерта северозападният вятър ще отслабне. Сутрин ще е все още сравнително студено, докато през деня ще се затопли, повече в четвъртък, когато дневните температури ще достигнат 14-19 градуса. До края на седмицата температурите ще се повишат още и ще стигнат до 21 градуса.", "date": "2018.03.26", "title": "Дъжд сменя снега тази седмица, температурите скачат до 21 градуса"}
