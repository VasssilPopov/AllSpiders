{"url": "http://standartnews.com/svyat/rusiya_goni_50_britanski_diplomati_v_otgovor_na_deystviyata_na_velikobritaniya-369991.html", "text": "Прессекретарят на руското външно министерство Мария Захарова заяви, че страната ѝ възнамерява да изгони повече от 50 британски дипломати като огледални мерки за решението на Великобритания да изгони сътрудници от руските дипломатически представителства, предава ТАСС. Москва отговори реципрочно на действията на Лондон, като изгони 23-ма британски дипломати, а освен това закри британското консулство в Санкт Петербург и прекрати дейността на Британския съвет в Руската федерация. Вчера британският посланик в Москва Лори Бристоу бе отново повикан в руското външно министерство и му бе казано, че има един месец да съкрати дипломатическия персонал в Русия до размера на руската мисия в Обединеното кралство, отбелязва Ройтерс. Днес говорителката на руското МВнР Мария Захарова, цитирана от ТАСС, уточни, че разликата между броя на руските и британските дипломати е над 50 души. \"Ние настояхме за паритет. Британците имат 50 дипломати повече от нас\", каза тя, от което следва, че Лондон трябва да върне у дома \"малко над 50\", добави тя. В петък в Москва обявиха за ответни мерки срещу дипломатическите представителства на редица западни страни, решили да изгонят руски дипломати в рамките на координирана акция след инцидента в Солсбъри, предаде Фокус. В същото време днес 60-те обявени за персона нон грата от Съединените щати руски дипломати напускат страната и се прибират у дома, каза посланикът във Вашингтон. „На 31 март дипломатите, които бяха обявени за персона нон грата, летят за дома заедно с техните семейства\", заяви пред репортери руският посланик в САЩ Анатолий Антонов. Става дума за общо 171 души, предаде ТАСС казаното от Антонов. Руското правителство осигури два самолета за транспортирането, единият от които ще мине през Ню Йорк, откъдето ще бъдат взети членовете на 14 семейства. Тази седмица Вашингтон се присъедини към съюзниците на Великобритания в изгонването на руски дипломати в отговор на атаката срещу руски шпионин в Солсбъри, и досега 150 руски дипломати бяха предупредени да напуснат САЩ, страни от ЕС, членки на НАТО и други държави, предаде БГНЕС. Въпреки тези действия руският дипломатически персонал в Щатите няма да остане дълго с намален състав, защото местата на експулсираните могат да бъдат заети от други руски служители, съобщиха от Вашингтон.", "date": "2018.03.31", "title": "Русия гони 50 британски дипломати в отговор на действията на Великобритания"}
{"url": "http://standartnews.com/lyubopitno/bolid_ot_formula_1_se_nadprevarva_sas_samoleti_-369982.html", "text": "На летището на Доха се проведе състезание между кола от Формула 1 - Spark SRT_01E, и два пътнически самолета на компанията Qatar Airways. Видеото от което беше публикувано в YouTube от корпорацията ABB Group. Както съобщава Gulf Times зад волана на състезателната машина е бил белгийският пилот Жером д'Амброзио. При първата гонка Spark SRT_01E се надпреварвал с един „Еърбъс\", а във втората мерил сили с „Боинг 747 Дриймлайнър\". От видеото става ясно, че в началото на надпреварата болидът не отстъпва по скорост на самолетите, но постепенно става видно изоставането на автомобила от аероплана. Направилите видеозаписа измерили максималната скорост на самолета, от което станало ясно, че докато спортната кола достигнала максимална скорост от 225 км/ч, в същия момент откъсващият се от земята самолет вече е с 944 км/ч. По-рано Qatar Airways стана официален спонсор на сериите E-Prix, които ще се проведат в Париж и Ню Йорк.", "date": "2018.03.31", "title": "Болид от Формула 1 се надпреварва със самолети"}
{"url": "http://standartnews.com/svyat/istoriyata_na_simvola_na_parizh__ayfelovata_kula-369987.html", "text": "Айфеловата кула се издига в северозападния край на парка \"Марсово поле\" в Париж, край река Сена. Превърнала се е в един от най-популярните символи на града и Франция, и една от най-известните конструкции и атракции в цял свят. Построена е от Густав Айфел и неговия екип като входна арка на Световното изложение в Париж от 1889 г. Строителството й струва 7 800 000 франка, а работата по изграждането й продължава две години, два месеца и пет дни (от 28 януари 1887 г. до 31 март 1889 г.). Основите са излети и завършени до 30 юни 1887 г., след което започва изграждането на железните части. Най-сложна се оказва първата платформа, и по-точно привеждането й в хоризонтално положение. Строителните работи не са лесни, вървят бавно, но без прекъсване. Кулата е осветена на 31 март 1889 г., когато Густав Айфел завежда група правителствени личности на обиколка. По това време асансьорите не работят и изкачването става пеша. Повечето представители остават на долните нива, но една малка група стига върха, където поставят трибагреника на Франция. Процедурата е придружена от 25 залпа, изстреляни от по-долното ниво. Официално кулата е отворена за посещения на 6 май 1889 г. Тя мигновено се превръща в хит и се образуват големи опашки от желаещи да се качат да я разгледат. До края на изложението е изкачена от 2 милиона души. Кулата е висока 324 м. В зависимост от околната температура височината й може да се промени най-много с 8 см заради разширението на метала. Конструкцията й съдържа 18 038 метални части и 2 500 000 нита, тежи 10 100 т. До върха се стига по 1792 стъпала, което е годината на обявяване на Първата Френска Република. В построяването й участват 50 инженери и около 300 работници. Първоначалният договор с Айфел е кулата да се демонтира след 20 години. Но съоръжението има потресаващ успех. До края на годината са изплатени повече от три четвърти от разходите по строителството й. А няколко години по-късно Айфеловата кула намира и ново приложение. През октомври 1898 г. Йожен Дюкрете провежда първия сеанс на телеграфна връзка между Айфеловата кула и Пантеона, разстоянието между които е 4 км. През 1903 г. генерал Ферие я използва за своите научни експерименти. Използвана е и от военните. През 1906 г. на нея се помещава първата радиостанция. На 12 януари 1908 г. от Айфеловата кула е излъчено първото радиосъобщение на голямо разстояние. През 1910 г. отец Теодор Улф наблюдава радиацията на върха и в основата на Айфеловата кула. Установявайки по-голямо лъчение на върха, той открива космическите лъчи. На 4 февруари 1912 г. австрийският шивач Франц Райхелт скача от 60-метрова височина от първото ниво на Айфеловата кула, като на гърба си има собственоръчно изработен плащ-парашут. Парашутът обаче не се отваря и изобретателят умира. През 1925 г. мошеникът Виктор Ластиг на два пъти продава Айфеловата кула за скрап. Когато Адолф Хитлер посещава Париж по време на Окупацията през 1940 г., кабелите на асансьора са разсечени от французите, за да бъде принуден Хитлер да се катери по 1792-те стъпала на стълбището до върха, но той така и не го прави. Остава изразът, че Хитлер покорява Франция, но никога не покорява Айфеловата кула. През август 1944 г. Хитлер заповядва на генерал Дитрих фон Холтиц, военен губернатор на Париж, да разруши кулата и заедно с нея целия град. Генералът не се подчинява на заповедта и успява да убеди Хитлер да я запази за комуникации. След като избягва разрушението през 1944 г., Айфеловата кула минава под контрола на съюзниците, и по-специално американците, които поставят радар на нея. От 1960 г. международният туризъм започва да се развива и постепенно се увеличава броят на посетителите, който достига 6 милиона души годишно. Днес Айфеловата кула е собственост на кметството в Париж.", "date": "2018.03.31", "title": "Историята на символа на Париж - Айфеловата кула"}
{"url": "http://standartnews.com/svyat/olimpiyskiyat_komitet_zatoplil_otnosheniyata_mezhdu_dvete_korei_prizna_kim_chenun-369988.html", "text": "Севернокорейският лидер Ким Чен-ун се срещна с шефа на Международния олимпийски комитет (МОК) Томас Бах, който бе на посещение в Пхенян, и му благодари за специалното отношение на МОК към спортистите от КНДР, участвали в зимната олимпиада в Пьончан, Южна Корея, предадоха севернокорейски държавни медии, цитирани от ДПА. Ким е приветствал затоплянето в \"замразените някога отношения между Севера и Юга\" на Корейския полуостров и казал, че \"това изцяло се дължи на усилията на МОК\". Според АФП Ким потвърдил пред Бах, че Северна Корея ще участва в предстоящата лятна олимпиада в Токио през 2020 г. и в зимната олимпиада в Пекин през 2022 г. Шефът на МОК каза това пред журналисти на летището в Пекин, пристигайки от Пхенян днес.", "date": "2018.03.31", "title": "Олимпийският комитет затоплил отношенията между двете Кореи, призна Ким Чен-ун"}
{"url": "http://standartnews.com/svyat/papa_frantsisk_mnogo_hora_dnes_tryabva_da_se_sramuvat_che_sa_zagubili_chuvstvoto_za_sram-369981.html", "text": "Папа Франциск призова хората, включително служителите на Църквата, да преоткрият способността да изпитват срам заради ролята си в световните злини, предаде Ройтерс. В проповедта си след традиционното шествие Via Crucis около римския Колизеум снощи, възпроизвеждащо Кръстния път на Исус, папа Франциск говори за срама, понеже толкова много хора, дори някои от Божиите слуги, са позволили да бъдат съблазнени от амбиция и суета. По думите му много хора по света днес би трябвало да се засрамят, задето са загубили чувството за срам. Мнозина трябва да се срамуват, защото нашите поколения оставят на младите хора свят, разпокъсан от противоречия и войни, разяден от егоизъм, в който младежите, децата, болните и възрастните са маргинализирани, каза той. Папа Франциск заклейми \"проказата на омразата, егоизма и арогантността\" и похвали онези служители на Църквата, които се опитват \"да събудят заспалата съвест на човечеството\" чрез работата си в помощ на бедните, имигрантите и затворниците. Събрани около осветения огромен амфитеатър, след като бяха преминали строги проверки за сигурност, 20 000 вярващи, повечето с факли в ръка, наблюдаваха в пълно мълчание среднощната процесия. Тази година носенето на кръста беше поверено на младежи, сред които едно момиче в инвалидна количка, на главата на католическата организация Каритас в Сирия, Рияд Сарги, който беше придружен от съпругата си и трите си деца, и на иракска монахиня от ордена на доминиканците - сестра Женвиев Ал Хадай, която почете християнските мъченици от Близкия Изток. Текстовете, придружаващи отделните спирки, тази година бяха написани от 15 младежи на възраст от 16 до 27 години, които порицаха своите връстници, обсебени от върху социалните мрежи. За церемонията бяха предвидени засилени мерки за сигурност, както и за утрешната меса на площад \"Свети Петър\". Министърът на вътрешните работи Марко Минити потвърди през седмицата повишеното ниво на риск от атентат в Италия, и разположи допълнително 10 000 полицаи, карабинери и войници, за да се грижат за сигурността в целия Рим, припомня АФП. Военни джипове и бронетранспортьори бяха поставени като бариери срещу евентуални атаки с камион. Въпреки всичко 12-метров камион с турски регистрационни табели, чийто шофьор се заблудил, успя да навлезе в зоната за сигурност в центъра на града.", "date": "2018.03.31", "title": "Папа Франциск: Много хора днес трябва да се срамуват, че са загубили чувството за срам"}
{"url": "http://standartnews.com/svyat/erdogan_i_tramp_razgovaryaha_po_telefona-369984.html", "text": "Президентът на Турция Реджеп Ердоган е провел късно снощи телефонен разговор с лидера на САЩ Доналд Тръмп, по време на който са обсъдили въпроси на двустранните отношения и регионални проблеми. За това съобщи източник от администрацията на държавния глава на Турция. По негови данни в хода на разговора е обсъдена е ситуцията в Сирия и Ирак, събитията в ивицата Газа и борбата с тероризма. Страните са договорили укрепване на сътрудничеството и координацията между двете страни.", "date": "2018.03.31", "title": "Ердоган и Тръмп разговаряха по телефона"}
{"url": "http://standartnews.com/svyat/godishnina_dashnakite_izbivat_hilyadi_azerbaydzhantsi-369959.html", "text": "В историята на Азербайджан 31 март е трагична дата. На този ден азербайджанците почитат паметта на невинните жертви на кървавите събития, случили се в Баку и други градове  през 1918 г. Според най-консервативните оценки само в Баку са убити 12 хил. азербайджанци. Какво точно се е случило преди 100 години? Петролният бум в края на 19-ти век превръща Баку в бързо развиващ се многонационален индустриален град. Хора от различни националности, включително арменци, идват в града с цел работа. Работническата класа на Баку взима активно участие в руските революционни движения. Арменците също са включени в този процес, но всъщност Арменската революционна федерация \"Дашнакцутюн\" използва революционните идеи като прикритие, за да популяризира своя собствен националистичен план. Впоследствие, членове на тази партия, наречени дашнаки, злоупотребяват с разпадането на Руската империя за изпълнението на агресивните си планове срещу азербайджанците. След Октомврийската революция от 1917 г. в Русия лидерът на руските болшевики Владимир Ленин назначава етническия арменец Степан Шаумян за извънреден комисар на Кавказ. Въпреки че Шаумян принадлежи към Руската социалдемократическа работническа партия (болшевики), той има много тесни връзки с арменските дашнаки. След свалянето на царизма през февруари 1917 година в Русия, като нов орган на властта в Баку е създаден Съвет на работническите и войнишки депутати, повечето от чиито членове  са арменци и руснаци. Интересите на азербайджанците, живеещи в Баку, представлява Съветът на мюсюлманските национални обществени организации. Към октомври 1917 г.  завършва формирането на азербайджанската общонационална партия \"Мусават\". През октомври 1917 г. се провежда I конгрес на партията, като основна цел на партията е провъзгласяването на азербайджанската държавност със столица Баку. Партията също се отказва да признава новото правителство на Русия начело с Ленин. Тези решения на партията уплашват болшевики и дашнаки. Болшевиките смятат Баку, както и целия Азербайджан, за част от съветската Русия. Отношението на съветската власт към идеята за създаването на автономна азербайджанска република Степан Шаумян изразява със следните думи: \"Тези, които желаят автономен Азербайджан, ще получат купчина развалини\". А дашнаките имат намерение да включат азербайджанските земи в състава на бъдещата \"Велика Армения\". Борбата срещу националното движение в Азербайджан става основа на обединяването на болшевики и дашнаки. Бакинският съвет на работническите и войнишки депутати, ръководен от Шаумян, започва да формира собствените си въоръжени сили, за да разпространява своята власт из целия Кавказ. Частите на Червената гвардия са създадени от войниците на бившата Кавказка армия, а също така и от арменските и руските работници. Бакинският съвет успява да поеме контрола върху Каспийската военна флотилия. Към март 1918 година болшевиките успяват да концентрират в Баку шест хиляди войници. Освен това Бакинският съвет се ползва с подкрепата на Арменския национален съвет, който разполага с около 4 хил. арменски бойци. Бакинският съвет на мюсюлманските национални обществени организации също се опитва да създаде свои въоръжени отряди, за да защити азербайджанското население на града. Но, за съжаление, възможностите на Бакинския мюсюлмански съвет не могат да се сравняват с възможностите на дашнаките и болшевики. Азербайджанците, за разлика от арменците, са лишени от военни умения, тъй като по време на присъединяването към Руската империя, не се призовават в армията. Освен това се усеща недостиг на офицери. Провокационните действия на Бакинския съвет на работническите и войнишки депутати по отношение на азербайджанското население са искрата, която става причина за убийствата на азербайджанците в Баку през март 1918 г. Според очевидци на тези събития, на 30 март 1918 г. мюсюлманските части на град Баку са подложени на въоръжено нападение от болшевишко-дашнакските сформирани войскови части. През следващите три дни въоръжените до зъби болшевики и дашнаки унищожават мирното азербайджанско население, независимо от възраст, пол и социален произход. Слабо въоръжените азербайджанци се опитват да организират безполезна съпротива. Бакинският съвет на работническите и войнишки депутати решава да се възползва от ситуацията и с цел да смаже \"антисъветски метеж\" (именно така са представени причините за масовото убийство на азербайджанците) е създаден Комитетът за революционна отбрана  начело с арменеца Корганов. Представителите почти на всички слоеве на арменското общество вземат участие в унищожаването на азербайджанското население в Баку. Сред участниците на масовото убийство могат да бъдат срещнати както работници, така и собственици на петролните предприятия, лекари, инженери. Дашнаките не се задоволяват само от унищожаването на мирното азербайджанско население. Те също така палят къщи и обществени сгради. Дашнакът Татовес Амиров запалва сградата \"Исмаиллие\", в която са разположени обществени и благотворителни организации на азербайджанците. На 1 април 1918 г. Бакинският съвет поставя ултиматум на Мюсюлманския национален съвет. В съответствие с този ултиматум Мюсюлманският съвет трябва да признае властта на Бакинския съвет на работническите и войнишки депутати. За да избегне пълното унищожаване на мирното азербайджанско население на града, Мюсюлманският съвет приема ултиматума, но дори това не предотвратява продължаването на масовото убийство. Унищожаването на мирното азербайджанско население е спряно само след категоричното искане на войниците на Бакинския гарнизон и моряците от Каспийската флотилия. Според различни оценки на 31 март и първите дни на април 1918 г. в Баку са убити от 12 000 до 30 000 души. По този начин арменските дашнаки осъществяват своите гнусни намерения под знамето на болшевизма и през март-април 1918 г. убиват хиляди азербайджанци под маската на борбата срещу контрареволюционните елементи. Арменският офицер Аванес Апресян, един от активните участници в масовото убийство на азербайджанците, пише в мемоарите си, озаглавени \"Такива са хората\", че само по време на масовото убийство през март в Баку са убити 25 000 азербайджанци. Арменските националисти извършват масови убийства, мародерство и етническо прочистване в Карабах, Губа, Шамахъ, Зангезур, Нахчъван, Ленкоран, Салян и в други региони. След провъзгласяването на Азербайджанската демократична република, 100-годишнината на която ще се отбележи на 28 май тази година, от Съвета на министрите на 15 юли 1918 г. е създадена Извънредна следствена комисия с цел разследване на насилието срещу азербайджанското население. През 1919 и 1920 г. Азербайджанската демократична република отбелязва 31 март като национален ден на траур. Това е първият опит да се даде политическа оценка на геноцида, извършен срещу азербайджанците. Но прекратяването на Азербайджанската демократична република прави невъзможно да се приключи този процес. След възстановяването на държавността през 1991 г. Азербайджан възобнови дейността си в областта на политическата оценка на геноцида, извършен през март 1918 г. и се ангажира да завърши недовършената мисия на АДР за постигане на справедливост. В навечерието на 80-тата годишнина от трагедията, на 26 март 1998 г., тези ужасни събития получават дължимата политическа оценка в момента на подписването от националния лидер и бивш президент на Азербайджан Гейдар Алиев на указ \"За геноцида на азербайджанците\". 31 март е обявен за Деня на геноцида на азербайджанците. Наскоро, на 18 януари 2018 г., президентът на Азербайджан Илхам Алиев подписа заповед за отбелязване на 100-годишнината от геноцида на азербайджанците, извършен през 1918 г. Както отбеляза посланикът на Азербайджан Наргиз Гурбанова на възпоменателната вечер, която се проведе в посолството на Азербайджан в България, арменците Андраник Озанян и Карекин Нъждех са сред извършителите на тези масови зверства срещу азербайджанците по онова време. Затова голямо съжаление у азербайджанците предизвиква фактът, че във Варна е издигнат паметник на Андраник Озанян, а в София е поставена паметна плоча на Карекин Нъждех, безмилостни убийци на азербайджански жени и деца.", "date": "2018.03.31", "title": "ГОДИШНИНА. Дашнаките избиват хиляди азербайджанци"}
{"url": "http://standartnews.com/balgariya/banishora_izleze_na_protest_sreshtu_premestvaneto_na_tsentara_po_narkomanii_v_kvartala-369992.html", "text": "Над сто души се събраха на протест в столичния квартал \"Банишора\" срещу преместването на Националния център по наркомании. Центърът трябва да напусне настоящата си сграда в \"Зона Б5\", а от Министерството на здравеопазването планират да го преместят в сградата на Националния център по заразни и паразитни болести в \"Банишора\". Протестът бе в близост до 14 СОУ, а мотивът на недоволните граждани срещу готвената промяна е, че в близост, освен училище, има детски градини и детски площадки.. Хората събраха близо 100 подписа за по-малко от час срещу намерението на Министерство на здравеопазването да премести Центъра по наркомании. В понеделник гражданите отново ще протестират със събраните подписи. Протестът е насрочен да се проведе срещу 14-то училище в 19.00 часа. Готови са и на гражданско неподчинение – блокиране на бул. „Столетов\", където се намира и самият Център по вирусология. Готви се и протестно писмо и от страна на настоятелството на 14 СУ „Проф. Асен Златаров\". На протеста бяха издигнати и лозунги \"Хей, наркомани, тук сте нежелани. На Банишора й стига затвора\". Протестиращите твърдят, че в Центъра по вирусология освобождават целия първи етаж за преместването на Центъра по наркомании. Има и разлепени бележки с предупреждение за преместването на центъра в градинката на \"Банишора\" в непосредствена близост до Центъра по вирусология.", "date": "2018.03.31", "title": "\"Банишора\" излезе на протест срещу преместването на Центъра по наркомании в квартала"}
{"url": "http://standartnews.com/balgariya/detsa_nameriha_pari_na_ulitsata_i_gi_varnaha-369985.html", "text": "Три ученички върнаха пари, които видели разпилени по улицата. Сумата била 200 лева, а Божидара, Петя и Анастасия дори не помислили да ги вземат за себе си. Те не си ги разделили, не се почерпили за началото на ваканцията, а ги предали в полицията.", "date": "2018.03.31", "title": "Деца намериха пари на улицата и ги върнаха"}
{"url": "http://standartnews.com/balgariya/dogan_svetat_ne_otiva_na_dobre-369989.html", "text": "Аз не съм привърженик на това, което Русия направи в Крим, но не съм безразличен към това, което прави Западът. Русия може да е всякаква, но е сила, фактор, с който ние трябва да се съобразяваме\". Това заявил почетният председател на ДПС Ахмед Доган в приветственото си слово към гостите на рождения си ден, съобщи 24rodopi.com. На 29 март д-р Доган навърши 64 години. „Това нещо, което се случва, ме притеснява, светът не отива на добре, на лошо е\", казал Доган на тържеството в Бояна. „Колеги, тези от вас, които четат и следят, ако сте забелязали, най-големият купувач на петрол – Китай, настоява разплащането да става с юани, а не с долари\", посочил Ахмед Доган, като припомнил, че Китай държи по-голямата част от външния дълг на САЩ. В акцента си за новото прегрупиране на световните сили, почетният председател отбелязал, че „Европа търси своето място, Европа не е толкова силна\". Говорил също така за новата роля, която играят Русия, Венецуела, Иран, Китай. По темата Турция пък заявил: \"Не ми харесват нещата, които се случват в нашата съседка!\" За ролята на ДПС в България, Ахмед Доган подчертал, че партията е гарант за сигурността. „По природа съм миролюбив човек, но ако някой ми посегне, ще отвърна\", категоричен бил Доган. Накрая пожелал на гостите си: „Радвайте се на живота, изживейте си го!\" От бизнесмен Доган получил подарък уникален ръкопис на история на Османската империя от 1570 година. Председателят на партията Мустафа Карадайъ му подарил плитък старинен съд с ръчно изработен надпис със златни букви „Търпението е сила\".", "date": "2018.03.31", "title": "Доган: Светът не отива на добре"}
{"url": "http://standartnews.com/balgariya/stikeri_sas_sartsa_shte_poluchat_rokerite_ot_politsaite-369977.html", "text": "Над 600 сърца ще бъдат разпространени по повод традиционното мотошествие за Първа пролет, което ще се проведе днес на територията на област Пловдив. Преди да тръгнат от Пловдив към Бачковския манастир, рокерите ще получат стикерите, символизиращи живота, добротата и любовта. Съвместната инициатива на пловдивската дирекция на МВР и клубовете \"Vagabonds МС\" и \"Ротаракт\" има за цел да акцентира върху повишеното внимание и дисциплина на пътя от всички, които се придвижват с мотоциклети. Между 10:00 и 11:00 ч. пред стадион \"Марица\" в Пловдив пътни полицаи и представители на двата клуба ще раздават стикери на участниците в мотошествието.", "date": "2018.03.31", "title": "Стикери със сърца ще получат рокерите от полицаите"}
{"url": "http://standartnews.com/balgariya/41_mln_lv_shte_badat_investirani_v_74_sotsialni_tsentara_za_podkrepa_i_grizha_za_vazrastni_v_29_obshtini-369979.html", "text": "Министерството на регионалното развитие и благоустройството ще инвестира над 41 млн. лв. в изграждането на центрове за подпомагане и грижа на възрасти хора в страната. Финансирането се осигурява от Оперативна програма „Региони в растеж\" 2014-2020 г. по мярката „Подкрепа за деинституционализация на социалните услуги за възрастни и хора с увреждания\" в рамките на приоритетна ос 5 „Регионална социална инфраструктура\", която вече е отворена за кандидатстване. Проектът предвижда изграждането, ремонта, обзавеждането и оборудването на общо 68 центъра за грижа за хора с увреждания и 6 дневни центъра за подкрепа на лица с различни форми на деменция и техните семейства в 29 общини (Варна, Велики Преслав, Велико Търново, Враца, Габрово, Горна Оряховица, Димитровград, Дряново, Казанлък, Кърджали, Кюстендил, Ловеч, Малко Търново, Нови пазар, Перник, Пловдив, Русе, Свищов, Своге, Силистра, Сливен, Смолян, София, Струмяни, Тополовград, Търговище, Хасково, Шумен и Ямбол). Общините са включени в Картата на резидентните услуги и Картата на услугите за подкрепа в общността, разработени от Агенцията за социално подпомагане и Националното сдружение на общините в Република България.  Основна цел е да се осигури достъп до качествени социални услуги за лица с увреждания и възрастни хора в съответствие с Плана за действие за периода 2018-2021 г. за изпълнение на Националната стратегия за дългосрочна грижа. С изпълнението на проектите, ще бъдат създадени по-качествени социални услуги. Предвидено е те да се изпълняват по интегриран начин чрез финансирането им по ОПРР 2014-2020 (за изграждане на инфраструктурата) и по Оперативна програма „Развитие на човешките ресурси\" 2014-2020 (за предоставянето на новите социални услуги) с цел осигуряване на допълняемост, интегрираност и устойчивост на създадените социални услуги. Крайният срок за кандидатстване по процедурата е 30.08.2018 г. Пакетът документи за кандидатстване е публикуван на интернет-сайта на ОПРР 2014-2020, в меню: Актуални процедури и в ИСУН 2020, както и на  .", "date": "2018.03.31", "title": "41 млн. лв. ще бъдат инвестирани в 74 социални центъра за подкрепа и грижа за възрастни в 29 общини"}
{"url": "http://standartnews.com/balgariya/kak_babite_ni_sa_razkrasyavali_velikdenskite_yaytsa-369980.html", "text": "Как бабите ни са разкрасявали великденските яйца - това може да научи всеки, който посети днес, на Лазаровден, безплатните ателиета за писани великденски яйца в Детския образователен център към Националния исторически музей (НИМ), съобщават организаторите. Занятията са част от проекта \"Представителна изложба: Сакралното пространство по българските земи 15-19-и в.\", реализиран с частичната финансова подкрепа на Министерството на културата. Децата и техните родители ще имат възможност да изписват и украсяват яйца по стара восъчна технология в стила на народната традиция и орнаментика под вещото ръководство на майстора в тази област доц. Светла Ракшиева, автор на книгата \"Писано яйце за Великден\", и на специалисти от НИМ. Материалите, инструментите и моделите ще бъдат осигурени от организаторите. Предвидените за изписване яйца са кухи. Всеки може да отнесе със себе си нарисуваните от него образци, като същевременно ще може да научи за традициите и обичаите на Лазаровден и Великден. Ателието за писане на великденски яйца е първото от поредицата занятия, които тематично са свързани с изложбата в зала 4 на музея - \"Сакралното пространство на религиозната култура и народното изкуство по българските земи 15-19-и в.\" и с показаните в нея предмети. Следващите ателиета са за приготвяне на обредни хлябове - през април, калиграфски занимания - май, и изработване на глинени икони - юни.", "date": "2018.03.31", "title": "Как бабите ни са разкрасявали великденските яйца?"}
{"url": "http://standartnews.com/balgariya/i_nedelyata_shte_bade_vetrovita_zhalt_kod_v_19_oblasti-369986.html", "text": "Хладно ще бъде времето в неделя. Вятърът постепенно ще се ориентира от запад-северозапад, ще бъде умерен, в Дунавската равнина временно силен, като с него ще нахлуе хладен въздух. Жълт код заради очакван силен вятър е обявен в 19 области на страната за 1 април - неделя. Предупреждението е в сила за областите Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Добрич, Варна, Шумен, Бургас, Сливен, Ямбол, Хасково и Кърджали. Във Видин, Монтана, Враца и Плевен предупреждението е за силен северозападен вятър със скорост 14-19 м/с. В останалите 15 области ще духа силен югозападен вятър, по-късно през деня ще се ориентира от северозапад. Средната скорост на вятъра и в тези райони ще бъде до 14-19 м/с. Дневните температури ще се понижат с около 5 градуса - сутрешните ще са високи, особено в Източна България, където все още ще духа силен южен вятър. Още през нощта срещу неделя над Западна България ще се развие купесто-дъждовна облачност и там ще има краткотрайни валежи, в планинските райони и с гръмотевици. В неделя ще превали на много места и в останалата част от страната. На места временно валежите ще са интензивни, главно в Южна България и с гръмотевични бури. В понеделник ще има променлива облачност, само на отделни места ще превали краткотраен дъжд. Ще се понижат и минималните температури. В Северна и Източна България през по-голямата част от деня ще бъде ветровито, към вечерта и там вятърът ще отслабне.", "date": "2018.03.31", "title": "И неделята ще бъде ветровита, жълт код в 19 области"}
{"url": "http://standartnews.com/balgariya/revolyutsiya_v_meditsinata_nashi_ucheni_razrabotvat_universalna_vaksina_za_grip-369983.html", "text": "Учени от БАН разработват универсална ваксина срещу грип. Тя може да предпазва от различните щамове. \"Грипните вируси са много разнообразни и имат невероятно бърза мутация всяка година. Но всички те имат нещо непроменимо, нещо, което остава постоянно във времето. И това нещо може да бъде обект на имунния отговор. Ние атакуваме него\", поясни за \"Събуди се\" доц. д-р Андрей Чорбанов, ръководител на департамент \"Имунология\" към БАН. \"Това може да бъде революция. По света много конкурентни групи работят по създаване на такъв тип ваксини и подходите им са различни\", допълни той.", "date": "2018.03.31", "title": "РЕВОЛЮЦИЯ В МЕДИЦИНАТА: Наши учени разработват универсална ваксина за грип"}
{"url": "http://standartnews.com/balgariya/nalagat_6mesechni_promeni_v_dvizhenieto_v_sofiya-369990.html", "text": "Заради строителството на Метро София – ІІІ диаметър – Позиция 1 - от ул. „Житница\" до бул. „България\" от 00.00 часа на 01.04.2018 г. до 24.00 часа на 01.10.2018 г. се въвеждат промени в организацията на движение, съобщиха от Столична община. Забранява се влизането на пътни превозни средства по:  - средната част на пътното платно на бул. „Гоце Делчев\", между ул. „Кюстендил\" и бул. „Цар Борис ІІІ\", като се оставят за движение на ППС по една пътна лента в двете посоки в същия участък, - северното локално пътно платно на бул. „Цар Борис ІІІ\" и две пътни ленти от северната половина на централното пътно платно на бул. \"Цар Борис ІІІ\", с дължина по около 70 м от двете страни спрямо оста на бул. „Гоце Делчев\" и ул. „Житница\"; - ул. „Житница\" между бул.\"Цар Борис ІІІ\" и ул. „Гебедже\". Движението на пътни превозни средства по бул. „Цар Борис ІІІ\" ще се извършва, както следва: .- в посока кв. „Княжево\" - в една пътна лента от южната половина на централното пътно платно на бул. „Цар Борис ІІІ\", в обхвата на строителната площадка на кръстовище бул. „Цар Борис ІІІ\" - бул. „Гоце Делчев\" - ул. „Житница\", като се осигури и лента за движение на пешеходците с широчина 1,50 м; - в посока „Център\" - в една пътна лента от южната половина на централното пътно платно на бул. „Цар Борис ІІІ\" в обхвата на строителната площадка на кръстовище бул. „Цар Борис ІІІ\" - бул. „Гоце Делчев\" - ул. „Житница\". От 04.30 часа на 01.04.2018 г. до 24.00 часа на 01.10.2018 г. автобусите по линии номера 73, 83 и 102, ще се движат по променен маршрут. Автобусите по линия 73 – в посока ж.к. „Гоце Делчев\" ще се движат от ж.к. Овча Купел 2 по маршрута си до кръстовището на ул. „Любляна\" с бул. „Овча Купел\", надясно по бул. „Овча Купел\", наляво по бул. „Цар Борис III\", надясно по бул. „Братя Бъкстон\", наляво по ул. „Тодор Каблешков\", наляво по ул. „Ген. Стефан Тошев\", надясно по бул. „Гоце Делчев\" и по маршрута си до ж.к. „Гоце Делчев\"- двупосочно. Автобусите по линия 83 в посока Зоопарка ще се движат от Хюндай България по маршрута си до кръстовището на бул. „Константин Величков\" с бул. „Възкресение\", по бул. „Акад. Иван Евстатиев Гешов\" през тунела под бул. „Цар Борис III\" и ул. „Св. Георги Софийски\", надясно по бул. „България\", наляво по бул. „Гоце Делчев\" и по маршрута си до Зоопарка - двупосочно. Автобусите по линия 102 – в посока Студентски град ще се движат от ж.к. Овча Купел 2 по маршрута си до кръстовището на ул. „Житница\" с бул. „Овча Купел\", наляво по бул. „Никола Мушанов\", надясно по бул. „Възкресение\", надясно по ул. „Акад. Иван Евстратиев Гешов\" през тунела под бул. „цар Борис III\" и ул. „Св. Георги Софийски, по бул. „Петко Ю. Тодоров\", наляво по ул. „Бяла черква\" и по маршрута си до Студентски град - двупосочно. Автобусите от линии 73, 83 и 102 ще спират на всички съществуващи автобусни спирки в променените участъци от маршрута. Спирки „Красно село\" с код 0636, 0638, 0639 и 0640 за автобусни линии 63 и 260 и трамвайни линии 4 и 5 се изместват на временно изградени перони в района на кръстовище ул. „Житница\" - бул. „Гоце Делчев\" - бул. „Цар Борис III\". Закриват се спирките: - двупосочна „Балканкар АД\" с код 0564 и 0569 на ул. „Житница\" ; - двупосочна „АП Земляне\" с код 0079 и 0080 на ул. „Житница\" ; - двупосочна „ж.к. Красно село\" с код 0637 и 0641 на бул. „Гоце Делчев\".", "date": "2018.03.31", "title": "Налагат 6-месечни промени в движението в София"}
{"url": "http://standartnews.com/balgariya/zapaliha_se_dva_vagona_na_patnicheski_vlak_v_konyovo_-369976.html", "text": "Два вагона на бърз пътнически влак се запалиха на гара Коньово между Нова Загора и Ямбол, съобщи БГНЕС. Сигналът за инцидента е подаден около 20 часа. Огънят е забелязан от превозните служители при влизането на бързия влак от София за Бургас в гара Коньово. Служителите са реагирали своевременно, като веднага са евакуирали хората от влака. Няма пострадали пътници и служители на БДЖ. Два противопожарни екипа са участвали в гасенето на пламъците. Засегнати от пожара са последните два вагона на влака. Към мястото на инцидента са били изпратени също екипи на полицията, Бърза помощ и БДЖ. От БДЖ съобщиха, че запалването е възникнало в третия вагон на бързия влак № 8613. За момента няма данни за причините, предизвикали запалването. В пътническата композиция са пътували около 80 души, за които е осигурен превоз с автобуси. ", "date": "2018.03.31", "title": "Запалиха се два вагона на пътнически влак в Коньово"}
{"url": "http://standartnews.com/balgariya/proletna_sabota_25_gradusa-369956.html", "text": "Днес пролетта ще избухне с пълната си сила. Въпреки облачността, която ще се увеличава от запад на изток, ще духа до умерен вятър от юг-югозапад. Температурите ще се повишат още и минималните ще са между 5 и 10 градуса, а максималните между 20 и 25 градуса. Атмосферното налягане е близко до средното за март, но през деня значително ще се понижи.", "date": "2018.03.31", "title": "Пролетна събота, 25 градуса"}
{"url": "http://standartnews.com/balgariya/lazarovden__traditsii_i_obichai_-369975.html", "text": "Православната църква отбелязва църковния празник Лазаровден, който винаги е в предпоследната събота преди Великден. По традиция на Лазаровден се откъсват зелени върбови клонки, които ще красят вратите на следващия ден - Връбница (Цветница). Лазаровден или Лазарница е християнски празник, кръстен на Свети Лазар. В Новия Завет Лазар e ученик на Христос и брат на Мартa и Мария-Магдалина, кoготo Иисус извежда от гроба и възвръща към живот. Според преданието Лазар живее още 30 години и умира като епископ на гр. Китон (остров Кипър). Самото име на светеца е символ на здраве и дълголетие. На този ден се изпълняват обичаят лазаруване и поминалните обреди. Според вярванията в Североизточна България на Връбница \"разпускат, пускат умрелите\" от гробовете. За да засвидетелстват почитта си към тях, устройва се Лазарската задушница. В навечерието на Лазаровден жените ходят на гробището, прекадяват и преливат с вино гробовете на своите близки и раздават за душите им рангелов кравай, жито. Същата вечер или на Лазаровден всяка стопанка раздава в селото малки просфорки съобразно с броя на починалите, но винаги нечетно число. Лазарки, НЧ \"Нов път-2011\"Вярването за разпускането на мъртвите поражда и паленето на огън при гробовете, което се извършва преди изгрев слънце на Връбница. В лазаруването участват моми и момичета, които започват да се готвят още от постите, групират се по възраст и по чети. В четата има пеячки, шеталици, една от лазарките носи кошничка с яйца. Обхождат селото в събота от обяд и неделя до обяд, като влизат във всяка къща, пеят песен за всеки член от семейството. Играят несключено лазарско хоро. Стопаните ги даряват с яйца. Когато приключи лазаруването, лазарките си поделят събраното. В българската традиция Лазаровден е празник на нивите, пасбищата и горите, но и празник на момичетата, които след като лазаруват могат публично да се момеят, да се обличат и държат така, че да ги харесват ергените, да имат любим, да се омъжват. Денят се нарича още Лазарова събота, Лазарица, Лазар. Три обредни ритуала са свързани с него - лазаруване, избиране на кумица и боенек. И трите са свързани с прехода към моминството, с любовта и задомяването. На Лазарова събота се поставя начало на Пасхалното тържество. По време на св. Литургия на Лазаровден Църквата прославя Христос като Възкресение и Живот, Който още преди Своите страдания и смърт, с възкресяването на Лазар е утвърдил предобраза на всеобщото възкресение на човечеството. Именно заради възкресяването на Лазар Христос бил прославен от народа като дългоочаквания Месия, Цар Израилев, като изпълнение на старозаветните пророчества. На вечернята преди празника Вход Господен в Йерусалим (Цветница, Връбница, Вайя) се четат пророчествата за Царя-Месия от Стария Завет заедно с евангелските разкази за влизането на Христос в Йерусалим. На Цветница по време на утренята се благославят върбови клонки и се раздават на богомолците. Клонки държим в ръце по време на цялата Литургия и така показваме, че и ние, както древните жители на Йерусалим, посрещаме Иисус Христос като Цар и Спасител. На Лазаровден имен ден празнуват Лазар, Лазо, Лачо, Лъчезар.", "date": "2018.03.31", "title": "Лазаровден – традиции и обичаи"}
{"url": "http://standartnews.com/balgariya/tomislav_donchev_za_sluchaya_skripal_kategorichno_solidarni_sme_s_velikobritaniya-369978.html", "text": "България е изразила категорично солидарността си към Великобритания - и публично, и в частни разговори. Това заяви за \"Събуди се\" вицепремиерът Томислав Дончев по повод скандала около отравянето на бившия шпионин Сергей Скрипал в Лондон. \"България няма как да е между ЕС и Русия. България е в ЕС и по отношение на това спор няма\", допълни той. И уточни, че от развоя на събитията зависи дали в бъдеще време ще бъде предприета друга мярка. На въпроса дали върху България е имало натиск по отношение на реакцията й по случая, той отговори: \"Имало е разговори. Не опити за натиск. Българското правителство не работи под натиск\". Според него ситуацията около конфликта между Москва и Лондон е по-лоша дори от тази по време на Студената война. \"Напрежението ескалира много, много бързо. Това е до голяма степен непозната ситуация и обичайните матрици не ни вършат никаква работа\", смята Дончев. \"Много ми се иска това, което започва, по никакъв начин да не може да бъде определяно с термина \"война\". Противопоставянето ескалира. Има разлики, което чертае нов световен ред. Не смея да гадая как ще приключи това\", допълни вицепремиерът. \"Това е използване на бойно отровно вещество, което е абсолютно недопустимо. Става въпрос за бивш полковник от руските служби. Нека не се правим на деца. Колко е трудно да се докаже кой по какъв начин е направил това нещо. Има различни теории кой има интерес\", коментира той.", "date": "2018.03.31", "title": "Томислав Дончев за случая \"Скрипал\": Категорично солидарни сме с Великобритания"}
