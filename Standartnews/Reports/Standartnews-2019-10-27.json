{"url": "https://www.standartnews.com/sport/novozelandka-specheli-gigantskiya-slalom-v-zolden-405015.html", "text": "Световната купа по ски алпийски дисциплини стартира днес в Зьолден със сензационна победа на 17-годишната новозеландка Алис Робинсън. Световната шампионка за девойки бе втора след първия манш на гигантския слалом, но с перфектно каране във втория успя да вземе първата си победа за световната купа. Втора само на 0,06 сек остана лидерката от първия манш и носителка на голямата световна купа Михаела Шифрин. Трета на 0,36 сек е миналогодишната победителка в Зьолден Теса Уорли (Фр). Стартът на сезона бе наблюдаван наживо на  на Ретенбах стадион от 14 000 зрители. Участие в гигантския слалом взема 66 състезателки от 19 нации. За Нова Зеландия това е шеста победа за световната купа. Досега 4 имаше Клаудия Риглер (слалом 1996-1997 г) и Анелис Кобергер - 1 (слалом 1992 г). Утре стартира и надпреварата при мъжете с гигантски слалом от 11,00 и 14,00 ч (б.в.) с участието на Алберт Попов. Евроспорт ще излъчва директно.", "date": "2019.10.26", "title": "Новозеландка спечели гигантския слалом в Зьолден"}
{"url": "https://www.standartnews.com/sport/lestr-s-rekordna-pobeda-v-angliya-404968.html", "text": "Отборът на Лестър буквално разнищи Саутхемптън насред стадион \"Сейнт Мерис\", постигайки победа с умопомръчителното 9:0. Хеттрик за \"лисиците\" отбелязаха  Айозе Перес и Джейми Варди, докато по един вкараха Джеймс Мадисън, Юри Тилеманс и Бен Чилуел. Това се оказа и най-изразителната победа на гостуващ отбор в историята на Висшата лига. ", "date": "2019.10.26", "title": "Лестър с рекордна победа в Англия"}
{"url": "https://standartnews.com/kultura/kiril-marichkov-praznuva-s-fondatsiyata-405006.html", "text": "НДК и „Фондацията“ ще отбележат 75-годишнината на Кирил Маричков с грандиозен юбилеен концерт са 30 октомври в зала номер едно. Легендата на българския рок ще излезе заедно с Иван Лечев, Дони, Славчо Николов и Венко Поромански точно в 20 часа, за да прозвучат някои от най-големите хитове в жанра - „Рок в минало време“, „Вкусът на времето“, „Конникът“, „Клетва“, „Вълшебен цвят“, „Две следи“, „Хамлет“... Ето и другите събития от предстоящата седмица в НДК. В Театър Азарян на сцена Backstage на 28 октомври от 18 и 30 часа публиката ще гледа постановката „Косвени щети” на талантливата режисьорка Максима Боева по книгата на носителката на Нобелова награда за литература Светлана Алексиевич  „Войната не е с лице на жена”. Във време на война жените говорят за борбата да създадеш свой нов бит във всекидневие, което е противно на природата и на изградения им светоглед. Възможно ли е обаче в свят на убийства да съхранят и „женското” в себе си? На 29 октомври, вторник, в същото арт пространство от 19 часа е документалният спектакъл „Апарт“ по текстове и интервюта на Крикор Азарян, Леон Даниел, Наум Шопов, Ицхак Финци, Стефан Илиев-Чечо, Гинка Станчева, Емилия Радева, Мария Стефанова, Жоржета Чакърова, Гергана Кофарджиева, Никола Петков, Красимира Казанджиева, Стефан Германов... Филмът на Стойчо Керев „Измамна реалност“ ще се завърти на 29 и 30 октомври от 19 в „Люмиер“ – за зрителите, които търсят скрити кодове и послания, за информацията, наричана официална, за загубеното познание, за нашите букви, разказвани погрешно. Между многото въпроси са и тези: Защо историята ни е представяна със сериозна доза отрова? Познаваме ли настоящето, правим ли разлика между истинска и измамна реалност. Премиерата на книгата „Психоанализа в България тук и сега” – сборник с текстове от изтъкнати бългaрски псиxоaнaлитици и изследовaтели с автор и съставител професор д-р Орлин Тодоров е на 29 октомври в „Перото” от 19. На 31 октомври, четвъртък, Емилия Радева, Мария Стефанова, Жоржета Чакърова, Гергана Кофарджиева и Никола Петков очакват ценителите за „Аз, Сизиф” от 19 часа в Театър Азарян. Спектакълът е с участието на Стоян Дойчев /“Възвишение“/ и Леонид Йовчев, режисурата и драматургията са на Веселка Кунчева. „Аз, Сизиф” изследва пътя на непрекъснатото завръщане на Човека към себе си.  На 1 ноември в зала номер едно мега хитът на Камен Донев – „Лекция N2 – За всеобщата просвета“. Същия ден от 19 часа в „Люмиер“ е документалната лента „Дворците на народа“. На 2 ноември от 19 часа в Театър Азарян познавачите ще се насладят на специална вечер на „Арабеск“ с два спектакъла по хореографии на израелката Мириам Енгел и Мила Искренова – „Следобедът на един фавн” и премиера на „Youth Awake“. В „Следобедът на един фавн”  наред с музиката от всеизвестния прелюд се използват композиции за сиринг флейта на френския композитор Дебюси, сочен за един от основоположниците на импресионизма в музиката. Използвана е още едноименната поема на Стефан Маларме, рецитирана на френски.", "date": "2019.10.26", "title": "Кирил Маричков празнува с „Фондацията“"}
{"url": "https://standartnews.com/kultura/martina-apostolova-bila-s-396-leva-zaplata-v-teatra-405005.html", "text": "Мартина Апостолова напоследък е най-голямата шампионка между актрисите. Както се знае, звездата от „Ирина“ на Надежда Косева получи награда от всеки фестивал, на който беше представена лентата. Нежната блондинка е свикнала с победите – тя се занимавала професионално с футбол и е свикнала да се бори за всеки гол. \"Това е филм за забравената любов. Тази, която е вътре дълбоко в нас. За борбената жена Ирина, която е принудена да оцелява. В един момент е уволнена, но впоследствие решава да стане сурогатна майка. В нейния образ влязох чисто технически и прекарах много време с изкуствен корем\", разказа Мартина по Нова. Още в детството си решава да се занимава с футбол. \"Големите батковци първо не ми дадоха да играя с тях, но в един момент ми разрешиха и така станаха нещата. Бях в националния отбор\", връща лентата тя. \"От Цветана Манева се научих как да ме зачитат като човешко същество – защото в театъра плащат много зле. Когато бях на щат, получавах 396 лева – стигаха ми единственото за билети за рейсовете. Спала съм с шал и шапка в квартирата ми, за да не плащам за големи сметки\", заяви още Мартина. Но тя нито за миг не е съжалявала за избора в живота си. \"Театърът е живо изкуство и ми носи голямо удоволствие. Малко хора си дават сметка за трудността на професията ни\", твърди актрисата, която след Манева се възхищава най-много на Снежина Петрова.  ", "date": "2019.10.26", "title": "Мартина Апостолова била с 396 лв заплата в театъра"}
{"url": "https://standartnews.com/kultura/gigantsko-srtse-na-stsenata-v-operata-405007.html", "text": "Гигантско сърце ще бъде ситуирано на 26 октомври върху сцената на Софийската опера за комедията „Дон Паскуале“ на Доницети. Творбата представя забавните перипетии на симпатичния и глуповат дон Паскуале, който доброволно попада в капана на очарователната хитруша Норина. Тя подмамва стария наивник в брачна примка по плана на доктор Малатеста - следват недоразумения и обрати. Накрая дон Паскуале се отказва от \"непосилния брачен хомот\" и сам благословя любовта на Норина с племенника си Ернесто. Режисьор е професор Светозар Донев, който коментира: \"Любовта е действие, а не само думи. Затова с художничката Ирина решихме да направим това гигантско сърце. Във всяко едно от действията публиката ще може да открие негова форма\". Двама от младите певци са от Корея - от тазгодишния майсторски клас на Райна Кабаиванска. Академик Пламен Карталов ги е поканил след блестящите им изпълнения на гала концерта. Публиката довечера ще аплодира Николай Петров, Джеонгхйеок Сео /Д-р Малатеста/, Хрисимир Дамянов, Сеонкйонг Джонг /Норина/, Александър Георгиев. Диригент е Жорж Димитров.  ", "date": "2019.10.26", "title": "Гигантско сърце на сцената в Операта"}
{"url": "https://standartnews.com/kultura/futbol-uspokoyava-iliana-kodzhabasheva-405013.html", "text": "„Не съм от хората, които обичат да говорят за себе си, но съм добър слушател\", сподели Илиана Коджабашева с Ива Софиянска-Божкова в „Събуди се“. Младата актриса от Народния театър напоследък нашумя покрай своята Люба от „Пътят на честта“. Тя не крие, че двете с героинята й доста си приличат – готови са да дадат подслон и храна на приятел в беда. „По едно време бяха дала ключ на напълно непознато момиче – приятелка на приятелка. Майка ми и баща ми, които иначе са ми свикнали, ми казаха: “Този път попрекали“, разказва Илиана, която е дъщеря на световния шампион в щангите Антон Коджабашев. За ролята в сериала тя се явява на видео кастинг. „Реших да рискувам и изобщо не съжалявам. Лесно влязох в кожата на Люба. Животът е много напрегнат и понякога виждаш, че добрата дума или възможността просто да предложиш присъствието си, да прегърнеш някого, може да донесе само повече любов. Мисля, че всички трябва да бъдем такива“, призовава Илиана. Тя признава, че все още има сценична треска. „Заради това огромно притеснение в един момент дори актьорският ми път беше под въпрос. Успях да се справя със сценичната треска, но това не означава, че не се появява отново. Понякога съм се борила с нея, гледайки футболни мачове – през първите години в Народния изгледах бая футбол. Това ме успокояваше преди спектакъл.“ Страстта й към театъра започва с Мариус Куркински и неговите моноспектакли. „Мисля, че това беше светлият момент на прозрение, че ще се занимавам с тази професия. Отне ми 20 години от това да му бъда просто фен до това да застана рамо до рамо с него на сцената. Никога не съм вярвала, че ще работя с хора като него, Сашо Москов, Теди Москов. Че в рамките на две години ще репетирам толкова интензивно, че да сбъдна мечтата си да играя при всички големи режисьори\", откровена е актрисата.  ", "date": "2019.10.26", "title": "Футбол успокоява Илиана Коджабашева"}
{"url": "https://standartnews.com/kultura/studia-obyavikha-favoritite-si-za-oskar-404990.html", "text": "Някои от студиата, чиито продукции ще се борят за Оскарите, обявиха фаворитите си сред актьорите. Така стана ясно, че голямо надцакване е в пълен ход, въпреки че официалните номинации на Академията ще бъдат оповестени на 13 януари.  От Сони, чиито хит „Имало едно време в Холивуд“ на Тарантино е един от най-ярките претенденти, коментират, че Леонардо ди Каприо трябва да бъде в топ 5 на главните роли, а Брад Пит в топ 5 на поддържащите.  Досега бившият съпруг на Дженифър Анистън и Анджелина Джоли е номиниран 3 пъти. Според анализаторите Пит е с по-големи шансове за статуетка, тъй като Ди Каприо получи сравнително наскоро – през 2016-а за „Завръщането“ на Иняриту.  Другите състезатели на Сони са Матю Рис и Том Ханкс за „Хубав ден в квартала“, като българският зет най-вероятно ще бъде номиниран за поддържаща партия. Претендентите на A24  са Уилям Дефо и Робърт Патинсън във „Фарът“, като новият Батман ще посегне към Оскара за главна роля, а за корифея това би била пета номинация. От Netflix са разпределили доста сигурната бъдеща  плячка така – Антъни Хопкинс и Джонатан Прайс за „Двамата папи“ на режисьора Фернанду Мейрелис (\"Градът на Бога\") и сценариста Антъни Маккартън (\"Бохемска рапсодия\", \"Теория на всичко\"). Гениалният Антъни Хопкинс е Бенедикт XVI, а Прайс, който досега няма номинация за главна роля, е бъдещият папа Франциск. Историята е за съперничеството между тях. Зад стените на Ватикана се води дуел между традицията и модернизма, между греха и прошката, но двамата мъже не само сблъскват своите принципи, но и откриват общата си вяра в бъдещето на институцията. \"Най-трудното нещо е да слушаш. Да чуеш неговия глас. Гласът на Бога\", казва Хопкинс в трейлъра. От Walt Disney и 20th Century Fox обаче искат всички номинации за звездите си. Според тях и двамата им актьори от „Ford против Ferrari“ трябва да бъдат в топ 5 на главните роли – Мат Деймън и Крисчън Бейл. От Warner Bros е излишно да казват каквото и да било – Хоакин Финикс със сигурност ще грабне „Оскар“ за Жокера.  ", "date": "2019.10.26", "title": "Студиа обявиха фаворитите си за „Оскар“"}
{"url": "https://standartnews.com/kultura/kralitsata-na-stsenata-tsetsa-velichkovich-s-vzrivyavashcho-shou-v-mega-megami-405008.html", "text": "\r\n \r\nВ първия ден от месец Ноември, най-успешната сръбска звезда Цеца Величкович ще разтърси гостите на Mega Megami с екслузивно шоу, за което дълго ще се говори! Изпълнителката, държаща рекордите за най-големи концерти на Балканите, ще се включи в тридневното дългоочаквано завръщане на проекта MEGA MEGAMI в зала EFE на хотел Marinela Sofia. \r\nЦеца ще изпълни най-големите си хитове, както и песните от последния си албум „Аутограм“. \r\nОчаква се гостуването на изпълнителката да предизвика същински фурор – Цеца \r\nВеличкович държи и рекордите за 3-те най-големи концерта в тази част на Европа: 2002 г. – стадион Мала Маракана, Белград, над 100 000 души; 2006 г. – Ушче, Белград, около 150 000 души, и най-посещаваното събитие някога на Балканите, 2013 г. – Ушче, Белград, около 170 000 души. \r\nЦеца е и единствената чуждестранна изпълнителка, която прави два концерта в два дни подред в Арена Армеец, София, на които присъстват общо 40 000 души. \r\n \r\n \r\n \r\n20:00 VIP HALLOWEEN Black Party в Street Lounge Hotel Marinela \r\n00:00 HALLOWEEN / ARE YOU AFRAID OF THE DARK – Емануела \r\n \r\n00:00h Цеца Величкович \r\n \r\n21:00 PLAYMATE of the year 2019 FINAL \r\n23:00 Преслава", "date": "2019.10.26", "title": "Кралицата на сцената Цеца Величкович с взривяващо шоу в MEGA MEGAMI"}
{"url": "https://standartnews.com/kultura/lyubo-kirov-praznuva-47-404997.html", "text": "Любо Киров, който празнува днес 47, излиза довечера за голям концерт в столичен клуб, а билети за шоуто отдавна няма. Преди това обаче той прие поздравленията на Орлин Павлов и Влади Ампов-Графа, които бяха записали кратки видеа за „Култ“ по Би Ти Ви. \"Колкото и хората да се съмняват в приятелствата в шоубизнеса,  съм много близък с  хората, с които работим заедно: Влади Ампов-Графа, Орлин Павлов, Мария Илиева – вече повече от 20 години. Конкуренцията не можа да развали приятелството, напротив, сякаш имаме обща кауза. Ние по-скоро си помагаме, отколкото по някакъв начин да имаме съревнование помежду си.\", каза Любо. Той сподели още, че се е променил през годините. \"Станах доста по-организиран. Това преди го нямаше. Пазя се много от буйния нощен живот - така или иначе работим нощем по клубове. Избягвам шумни места, тъй като ми се понатрупва повечко.\" Заедно с китариста Ангел Дюлгеров, заминават на турне в САЩ и Канада - Бостън, Лас Вегас, Чикаго, Монреал, Торонто... \"Правят ми се концерти – те са онази завършена форма, в която артистът би искал да съществува. Клубовете ми се случваха много през годините, там е друга тръпката. Харесвам големите банди, които свирят зад гърба ми, музикантите на сцената, всичко онова, което е ценно и създава допълнителна емоция на хората – да слушат музиката, изпълнена на живо\", категоричен е той.  ", "date": "2019.10.26", "title": "Любо Киров празнува 47"}
{"url": "https://www.standartnews.com/sport/fetel-blesna-vv-vtorata-trenirovka-404991.html", "text": "Пилотът на \"Ферари\" Себастиан Фетел даде най-бързо време във втората свободна тренировка преди Гран при на Мексико във Формула 1. Германецът постигна 1:16.607 минути в най-бързото си завъртане на  \"Аутодромо Ерманос Родригес\" и изпревари 0.115 секунди победителя от последните две състезания в Мексико Макс Ферстапен с \"Ред Бул\". Трето време във втората тренировка даде Шарл Льоклер с \"Ферари\", който бе с малко по-малко от половин секунда зад Фетел. Пилотите на \"Мерцедес\" Валтери Ботас и Люис Хамилтън постигнаха четвърто и пето време, като британецът, който може да спечели шеста световна титла още в неделя, остана на 0.963 секунди зад Фетел. Пилотът на \"Ред Бул\" Александър Албон катастрофира още в началото на сесията, което позволи на Даниил Квят от \"Торо Росо\" да запише шестото най-добро време в тренировката. По-късно днес са третата свободна тренировка и квалификацията за място на стартовата решетка.", "date": "2019.10.26", "title": "Фетел блесна във втората тренировка"}
{"url": "https://standartnews.com/kultura/misho-belchev-svika-tezhkata-artileriya-za-bulevardt-405022.html", "text": "Михаил Белчев традиционно ще празнува идващия си имен ден в компанията на приятели, колеги и 4000 почитатели на опияняващата музика и омайващата поезия. На 8 ноември бардът на България отново ще влезе в ролята не само на певец, поет и композитор, но и на вдъхновител и организатор на грандиозен концерт – „Булевардът“, посветен на София. В спектакъла на връх Свети Архангел Михаил ще участват представители на тежката кавалерия в музиката и театъра. Естествено, Мишо първо ще хване микрофона за легендарния си хит, на когото е наречено шоуто. „През 1975-а прочетох стихотворението на Миряна Башева, което веднага ме грабна с енергията и философията си, с таланта на своята авторка. Реших да създам мелодия към него. Тогава се събирахме в дома на Миряна на ъгъла на Орлов мост, където си беше истинска творчеста лаборатория – измисляха се творби от всички жанрове, някои се  приемаха, други се отричаха. Занесох си китарката и представих песента. Кристиян Платов, светла му памет, я хареса и каза, че се ангажира с аранжимента. „Булевардът“ бързо доби популярност и стана шлагер – вече почти 45 години. Поколенията сякаш си я предават едно на друго, няма остаряване. Когато Георги Денков направи нов аранжимент за клипа на БНТ, в кадър се появява и моят Косьо – тогава беше във втори клас. Днес неговите компании го карат да им пее „Булевардът“ – а това означава, че не излиза от мода, че и най-младите оценяват достойнствата й. Отдавна е станала емблематична за столицата ни, а аз се гордея, че съм син на София“, разказва Мишо Белчев за евъргрийна си. Той, разбира се, няма как да не обере овации с „Не остарявай, любов“, а със съпругата си Кристина са подготвили страхотни изненади за меломаните. Георги Христов ще излезе със съвсем ново парче, Дони и Нети също творят премиерна продукция специално за 8 ноември. Тони Димитрова и Нели Рангелова ще зарадват народа с глас и чар, Тоника и Стефан Диомов също ще се разпишат. Сред специалните гости са майсторите от „Фондацията“, които ще вдигнат адреналина с „Пак ще се срещнем след 10 години“ по страхотното стихотворение на Мишо Белчев. Неговите строфи от „Сляп ден“ ще пее и Йордан Караджов. Мими Иванова, Ваня Костова и Росица Кирилова ще се изявят с класика като едно истинско МВР. Асен Масларски, който също е в афиша, пък е направил тандем в нотите с Мишо, а той на свой ред е излял душата си в думи, защото всичко това е за пореден дует с Кристина. Познавачите ще аплодират още Хайгашод Агасян, Милица Божинова, Джина Иванова, бенда на Костантин Белчев, Стефан Илчев.  Водещият Драгомир Драганов ще напълни душите с вечно зелени шлагери на покойния Петър Чернев. В НДК ще се случи и нещо съвсем неочаквано – Мариан Бачев ще гастролира с вокалната си формация „Моя любов“. Владимир Карамазов и Теодора Духовникова ще спечелят още фенове с етюди, които засега пазят в тайна. Софийският духов оркестър ще въодушеви публиката с изключителните си изпълнения. „Искаме да доставим духовна наслада на всички, които се вълнуват от изкуството. Всеки, за когото музите имат значение, е необикновен човек“, казва Кристина Белчева. „Да възродим вярата в истинското приятелство, да върнем надеждата в истинската любов, да се обърнем отново към ценностите – това са нашите послания. И да знаем, че няма нищо по-важно от това да се усмихваме на всеки следващ ден, подарен ни от Бога. Затова на 8 ноември ще чуете само песни, които са останали във времето, защото са били във фокуса на бита, на емоциите. Както казваше незабравимият ми боен другар Найден Андреев, с когото започнахме заедно кариерата си, чувствителните лесно ги убиват - но пък тъкмо техните творби са припознати от всяка следваща генерация, тъкмо те пулсират в живота. А не другите – с профанизирания жаргон, който „служи“ на опростачването. Да си забавен е задължително, но изисква грамотност и интелигентност“, категоричен е Мишо Белчев.                 Режисьор на „Булевардът“ е Ники Априлов. И тъй като постановката е и за 140 години от обявяването на София за град номер едно на държавата, някои от декорите ще бъдат в ретро атмосфера, а други ще звучат съвсем модерно. ", "date": "2019.10.26", "title": "Мишо Белчев свика тежката артилерия за „Булевардът“"}
{"url": "https://www.standartnews.com/sport/svetovnata-kupa-v-skite-startira-v-zolden-dnes-404979.html", "text": "Чакането свърши. Стартът на Световната купа по ски е този уикенд по традиция в Зьолден (Ав) с гигантски слаломи. Днес от 11.00 и 14,00 ч (б.в.) ще карат дамите, а в неделя по същото време мъжете. За разлика от последните 2 години, когато стартове при жените имаше, а тези при мъжете бяха отменяни заради лошо време сега синоптиците прогнозират слънце и за 26-и и 27 октомври. Новият сезон в алпийските ски започва с доста промени, които целят повишаване на гледаемостта на състезанията. Алпийската комбинация вече ще е само със супергигантски слалом и слалом с изключение на Венген, където ще има спускане и слалом. Във втората част на комбинацията пръв в слалома ще стартира водачът след скоростната дисциплина, а не както досега 30-ия. Целта освен повишаване на интереса на зрителите е и да се даде лек бонус на състезателите в скоростните дисциплини, които при стартови номера в слалома след 25-и вече ще карат по доста изровено трасе и шансовете им спрямо слаломистите за крайната победа намаляват драстично. Промяна има и в паралелните дисциплини (слалом и гигантски слалом). Там вече ще има квалификация в която ще карат всички участници, а не само по слабите в класирането за СК. В основното състезание ще се кара по нокаут система без  Промяна има и в правото на участие в стартовете за Световната купа. С оглед повишаване на конкуренцията и ограничаване на стартовия списък вече ще имат право да стартират само първите 150 по ранглиста. Ще могат да участват и тези които са в топ 30 на Световната купа на която и да е дисциплини, но не са в топ 150 за съответната дисциплина. Тази промяна важи само за мъжете. По този начин ще се стимулира и участието на състезателите в Европейската купа. Сезонът ще е и за новите герои, защото Кралят Марсел Хиршер и Кралицата Линдзи Вон вече приключиха с активната състезателна дейност. Заедно с тях си тръгна и легендата на норвежците Аскел Лунд Свиндал и немския ас Феликс Нойройтер. При дамите ските свали олимпийската шампионка в слалома от ПьонгЧанг 2018 Фрида Хансдотер (Шв). Българската звезда в алпийските ски Алберт Попов вече е готов за старта в Зьолден. Аби и неговия треньор Иво Борисов направиха доста успешен подготвителен лагер през септември в Ушуая (Арж). Заради новите промени в правилата Алберт ще стартира в Зьолден с номер извън първите 60. Асът ни тренира в Зьолден от 10-ина дни и така имаше време да се адаптира към условията на глетчера Ретенбах. Евроспорт ще излъчва директно всички стартове при мъжете и жените, и тази година.", "date": "2019.10.26", "title": "Световната купа в ските стартира в Зьолден днес"}
{"url": "https://www.standartnews.com/sport/blgariya-veche-s-14-medala-ot-evropeyskoto-po-shchangi-404999.html", "text": "Васил Маринов спечели бронз в изхвърлянето на кат. 102 кг на продължаващото в Букурещ европейско първенство по вдигане на тежести за 20-годишни. Възпитаникът на сливенската школа с треньор Пламен Братойчев записа три перфектни опита: 151, 158 и 161. В изтласкването Васил вдигна 185 и 191, но не успя на 196 кг, с които ставаше трети и в двубоя. В крайното класиране Маринов се нареди четвърти с 352 кг, на 4 кг от бронза. Шампион с 370 кг е Андрей Арльонак от Беларус. \r\nТака българските щанги вече имат 14 медала от първенството в Букурещ, 4 от които в двубоите: Ангел Русев и Божидар Андреев са европейски шампиони, Стилян Гроздев е със сребро, а Валентин Генчев с бронз. Четиримата взеха по три медала в категориите си, към тях Мария-Магдалена Кирева добави сребро, а Васил Маринов бронз в изхвърлянето. \r\nПо-късно днес на подиума в румънската столица ще вдигат още двама българия - братята Христо и Стефчо Христови ще ни представят в кат. 109 кг. при 20-годишните. \r\n \r\nБългарското участие в румънската столица завършва утре, неделя, когато в последния ден на шампионата Джесика Иванова ще излезе на подиума в кат. над 87 кг при 23-годишните.", "date": "2019.10.26", "title": "България вече с 14 медала от европейското по щанги"}
{"url": "https://standartnews.com/biznes/bananite-mozhe-da-poskpnat-do-5-leva-405037.html", "text": "Експерти  прогнозират, че  цената на килограм банани може да нарасне чувствително и около Коледа килограмът да доближи 5 лева. Причината е, че в световен мащаб плодовете са атакувани от унищожителна плесен, която на този етап не може да бъде спряна, и продукцията на банани драстично намалява. Реколтата сега е с над 28% по-малка от предвиденото. Болестта е най-широко разпространена в Латинска Америка, която е най-мащабният износител  за целия свят. Заради плесента през последните месеци доставките на банани значително намаляват и тежкото положение вероятно ще засегне и България от средата на ноември. У нас консумацията на банани е най-голяма около коледните и новогодишните празници и логично тогава търсенето е най-сериозно. Очаква се обаче след ноември цената на плодовете да се покачи сериозно поради сериозния дефицит. Плесента поразява бананите от вида кавендиш - 99% от продукцията по света е именно от този вид, като износът му се оценява на 13 милиарда долара годишно. Това е и най-популярният сорт. Болестта се пренася чрез малки части почва и може да залепне за гумите на камионите, фермерското оборудване и обувките на работниците. Трудно може да бъде ограничена, а и в плантациите в Латинска Америка не се полагат достатъчно усилия за нейното ограничаване.", "date": "2019.10.26", "title": "Бананите поскъпват, мори ги плесен"}
{"url": "https://standartnews.com/kultura/mishel-narichakha-me-yadosana-chernokozha-zhena-404984.html", "text": "„Аз съм обикновен човек, озовал се на необикновено пътешествие“, казва Мишел Обама в „Моята история“. Бившата първа дама на САЩ, което е от най-вдъхновяващите жени на планетата,  написа автобиография, превърнала се в световен бестселър, преведен на 44 езика с общ тираж от над 8, 5 милиона копия.  Вече и на български четем за жената, която има огромна заслуга за това Белият дом да е по-гостоприемен и отворен, която се превръща във важен защитник на правата на момичетата в Съединените щати, из основи променя отношението на семействата към здравословния и активен живот и подкрепя съпруга си, докато той превежда Америка през някои от най-мъчителните ѝ периоди. В изключително завладяващата си и дълбоко лична книга тя  хронологично споделя събития и емоции, белязали живота ѝ – от детството в южната част на Чикаго; през годините като изпълнителен директор, когато балансира между ролята на майка и тази на работеща жена; до времето, прекарано на най-известния адрес на планетата.   безпощадна честност и живо остроумие Мишел описва триумфите и разочарованията, но признава, че винаги е живяла по собствените си правила. Предлагаме ви откъс от бг изданието на „Софтпрес“. „Като малка имах много простички желания. Исках куче. Исках къща, в която да има стълби – два етажа за едно семейство. Незнайно защо исках комби с четири врати вместо двувратия буик – най-голямата гордост и радост на баща ми. Казвах на всички, че когато порасна, ще стана педиатър. Защо? Защото обичах малките деца и бързо забелязах, че този отговор се харесва на възрастните. О, лекарка! Какъв добър избор! В онези дни ходех с плитки, постоянно командвах по-големия си брат и успявах, незнайно как, да получавам винаги отлични оценки в училище. Бях амбициозна, макар да нямах точна представа към какво се стремя. Сега мисля, че това е един от най-безполезните въпроси, които възрастен може да зададе на дете: Какъв искаш да станеш, когато пораснеш? Като че ли порастването има граници. Като че ли в определен момент човек става нещо и това е краят. Досега в живота си съм била адвокат. Била съм вицепрезидент на болница и директор на неправителствена организация, която помага на младите да градят смислена кариера. Била съм чернокожа студентка от работническо семейство в престижен колеж предимно за бели. Била съм единствената жена и единствената афроамериканка във всякакви компании. Била съм булка, стресирана майка и съсипана от мъка дъщеря. И доскоро бях първа дама на Съединените щати – позиция, която официално не е работа, но въпреки това ми даде платформа за изява, каквато не бях и сънувала. Тя ме изправи пред много предизвикателства и ме накара да се смиря, окриляваше ме и ме смачкваше, понякога едновременно. Едва започвам да осъзнавам какво се случи през тези последни години – от 2006-a, когато съпругът ми за първи път заговори, че може да се кандидатира за президент, до студената утрин тази зима, когато се качих в лимузината с Мелания Тръмп, за да я придружа на церемонията по встъпването в длъжност на съпруга ѝ. Беше невероятно приключение. Когато си съпруга на президента, Америка ти се показва във всичките си крайности. Ходех на благотворителни вечери в частни домове, които приличат повече на художествени галерии; къщи, където хората се къпят във вани от скъпоценни камъни. Виждах се със семейства, изгубили всичко в урагана „Катрина“, които плачеха и благодаряха дори за работещ хладилник и готварска печка. Срещнах много повърхностни и лицемерни хора, но и учители, войнишки съпруги и много други с невероятно силен дух. Видях деца – много деца, по целия свят – които караха сърцето ми да се къса и ме изпълваха с надежда и които, слава богу, съвсем забравяха за поста ми, щом започнехме заедно да ровим в пръстта на някоя градина. Откакто неохотно навлязох в обществения живот, бях превъзнасяна като най-влиятелната жена в света и охулвана като „ядосана чернокожа жена“. Искаше ми се да попитам своите врагове коя част от тази фраза има най-голямо значение за тях – „ядосана“, „чернокожа“ или „жена“? Позирах усмихната до хора, които наричат съпруга ми с ужасни епитети по националната телевизия, но все пак искат да имат рамкиран спомен с него над камината. Чувах за калните дебри на интернет, в които битуват съмнения за всичко, свързано с мен – включително това дали съм жена, или мъж. Един действащ конгресмен се присмя на задника ми. Бях наранявана. Бях бясна. Но през повечето време се опитвах да отминавам всичко със смях... ... Осем години живях в Белия дом – място с повече стълби, отколкото мога да преброя, плюс асансьори, боулинг и частна цветарница. Спях в легла с италиански чаршафи. Храната ни се приготвяше от екип готвачи от световна класа и ни се поднасяше от професионалисти, по-високо квалифицирани от персонала на всеки петзвезден ресторант или хотел. Агенти на Сикрет Сървис със слушалки, пистолети и каменни лица охраняваха вратите ни и полагаха всички усилия да не смущават семейния ни живот. В крайна сметка свикнахме – горе-долу – със странното величие на нашия нов дом и с постоянното безшумно присъствие на други хора. В Белия дом нашите момичета играеха на топка по коридорите и се катереха по дърветата на Южната морава. Там Барак седеше до късно нощем в Стаята за преговори, за да подготвя брифинги и чернови, и там Съни, едно от нашите кучета, понякога акаше на килима. Можех да стоя на Балкона на Труман и да гледам туристите, които си правят селфита и надничат през желязната ограда, опитвайки се да отгатнат какво се случва вътре. Имаше дни, когато се задушавах от факта, че прозорците ни трябва да стоят затворени от съображения за сигурност и няма как да глътна чист въздух, без да причиня суматоха. Имаше дни, когато се стъписвах пред красотата на белите магнолии, разцъфнали навън, пред необятността на държавните дела или величието на военен салют. Имаше дни, седмици, месеци, когато мразех политиката до дъното на душата си. И имаше моменти, в които красотата на тази страна и на нейния народ ме караха да занемея“.", "date": "2019.10.26", "title": "Мишел: Наричаха ме „ядосана чернокожа жена“"}
{"url": "https://standartnews.com/svyat/facebook-puska-novinarski-razdel-404975.html", "text": "\"Фейсбук\" (Facebook) въвежда новинарски раздел в мобилното си приложение. В него ще има новинарски заглавия, подбрани от журналисти, а медиите ще получават пари за използването на техните материали, съобщи Асошиейтед прес. \r\n \r\nСоциалната мрежа отдавна е в конфликт с медиите, които се оплакват, че тя се възползва от споделянето на техните материали, без да им плаща. Tова може да се окаже голяма стъпка за платформа, която от дълго време се затруднява да се справи с дезинформацията. \r\n  \r\nНовата секция ще включва заглавия от \"Уолстрийт джърнъл\", \"Вашингтон пост\", \"Бизнес инсайдър\" и други. Когато потребителят кликне на някое от заглавията, той ще бъде отведен директно на уебсайта или приложението на медията - нещо, което издателите изискват от \"Фейсбук\" от години. \r\n  \r\nКомпанията не пожела да каже на кои медии ще се плаща и по колко, а само посочи, че ще се плаща на \"редица издатели за достъп до цялото тяхно съдържание\". \r\n ", "date": "2019.10.26", "title": "Facebook пуска новинарски раздел"}
{"url": "https://standartnews.com/svyat/kakv-obraz-izgrazhda-rusiya-v-blizkiya-iztok-404980.html", "text": "Тепърва предстои да разберем доколко съдбоносни за Сирия за решенията, договорени по време на продължилите рекордните близо седем часа преговори в Сочи между президентите на Русия и Турция Владимир Путин и Реджеп Ердоган. Доколко траен ще се окаже мирът на североизток зависи от това в каква степен Дамаск, Анкара и Москва ще изпълнят поетите от тях ангажименти. Засега е ясно, че имаме сделка между Асад и Ердоган при посредничеството на Путин и вероятно не без съгласието на Тръмп - нещо, което до неотдавна беше трудно да си представим. Всяка една от страните по сделката получи по нещо, но не всичко, което би искала. Ердоган гарантира пред Асад, че Турция уважава единството и териториалната цялост на Сирия и се съгласи да ограничи периметъра на зоната за сигурност до 150 км по протежението на границата и до 30 км във вътрешността на страната. Асад получи контрол над нови райони, но прие, че турската армия може да остане за известно време на сирийска територия, за да атакува кюрдите там, ако е необходимо. А Русия намери правното основание за това - подписаният през 1998г. между Анкара и Дамаск протокол от Адана. Парадоксално на пръв поглед турската военна операция в Североизточна Сирия се оказа истински „Извор на мира“. Тя принуди кюрдите да се договорят с режима на Асад и то не къде да е, а в руската авиобаза „Хмеймим“. Изправени пред чуждия агресор те трябваше да изберат по-малкото зло за тях в лицето на Башар Асад, отлагайки за неопределено време плановете си за по-широка автономия. Изтеглянето на американските войски от района беше умело използвано за целите на руската пропаганда. Русия за пореден път получи възможността да покаже на страните от Близкия изток и на света, че тя е всичко онова, което Съединените щати не са. Носи мир и стабилност, а не война и разруха като американците. Не изоставя съюзниците си, както постъпиха те с кюрдите, а докрай защитава сирийския президент. Москва е надежден и предвидим партньор за разлика от Вашингтон, чиято политика е хаотична и непоследователна. Руснаците спазват нормите на международното право и устава на ООН, американците налагат със сила някакви измислени от тях правила и т.н. Русия постепенно се настанява там, откъдето Съединените щати по една или друга причина си тръгват. Тя изгражда образа си на незаобиколим фактор в Близкия изток не само и не толкова благодарение на военната си мощ, колкото на способността си да поддържа добри отношения и да се договаря с всички регионални играчи, които често пъти са в конфликт помежду си: Израел и Иран, Иран и Саудитска Арабия, Сирия и Турция. Дипломатическите и военните успехи на Москва в Близкия изток са факт, но те не винаги срещат разбиране в самата Русия. Все по-често се чуват критични гласове, които поставят въпроса за цената на тези успехи. Това е разбираемо, доколкото реалните доходи на руснаците продължават да падат пета поредна година, а икономическият пробив, за който обича да говори президентът Путин, така и не се вижда на хоризонта.", "date": "2019.10.26", "title": "Какъв образ изгражда Русия в Близкия изток"}
{"url": "https://standartnews.com/svyat/mzh-zagina-ot-lapite-na-bezsmrtna-mechka-404993.html", "text": "Жител на руската Кемеровска област в източен Сибир загина от мечка, след като не съумя да я убие, съобщи местният в. \"Кузбас\". Според изданието 65-годишният мъж излязъл на лов и се сблъскал със звяра. Не могъл да се спаси с бягство, а разполагал само с малокалибрена пушка. Няколко пъти той стрелял, но куршумите не сторили нищо на мечката и само я разярили. Накрая тя се нахвърлила върху ловеца и го убил. Вечерта синът на ловеца тръгнал да го търси заедно с приятел. Те тръгнали по следите и също се срещнали с мечката. Мъжете два пъти стреляли срещу нея, след което се качили на едно дърво и оттам се обадили в селото. Наложило им се обаче да чакат помощ чак до три часа през нощта, когато при тях дошъл съселяни, който карал трактор. Едва след това те слезли от дървото. На 23 октомври ловци открили застреляната мечка и тялото на жертвата ѝ. ", "date": "2019.10.26", "title": "Мъж загина от лапите на безсмъртна мечка"}
{"url": "https://standartnews.com/svyat/kradla-byaga-pogreshka-s-politseyska-kola-404987.html", "text": "Полицията в канадския град Уиндзор арестуваха крадла, която погрешка седнала в полицейска кола, обърквайки я със собствената, съобщи Windsorite. Полицията била извикана от един магазин от аутлет веригата Windsor Crossings, който алармирал за появата в него на крадла. На местопроизшествието бил изпратен детектив в цивилно облекло. Той спрял край входа на магазини и останал в колата, която нямала опознавателни знаци, изчаквайки крадлата да излезе отвътре. Когато жената наистина изляза, тя отишла направо към полицейската кола и седнала на задната седалка. Детективът излязъл от колата, представил ѝ се като служител от полицията и арестувал заподозряната заедно с откраднатото от нея. 35-годишната жена не за пръв път извършвала престъпление. Обикновено тя се маскира с кърпа, която носи на главата си като хиджаб, а откраднатите вещи крие в детското столче, покрита с одеяло на задната седалка. По-рано бе съобщено за английски крадец, който се самонаранил в село Брендън, графство Даръм. Въоръжен с тухла, той понечил да разбие шофьорското стъкло на паркирала кола, но тухлата отскочила и му размазала лицето. ", "date": "2019.10.26", "title": "Крадла бяга погрешка с полицейска кола"}
{"url": "https://standartnews.com/svyat/novi-shokirashchi-podrobnosti-okolo-kamiona-kovcheg-404995.html", "text": "Още виетнамски семейства обявиха днес, че техни роднини може би са сред 39-те жертви, открити мъртви в контейнера на камион в Югоизточна Англия, предаде Асошиейтед прес. \r\n \r\nБританската полиция първоначално обяви, че загиналите вероятно са китайци, но призна, че „нещата са в развитие“. \r\n \r\nБащата на 20-годишния Нгуен Дин Луонг във Виетнам каза, че се бои, че синът му е сред мъртвите. Той каза пред АП, че не се е свързвал с него от миналата седмица, когато момчето казало на баща си, че ще се присъедини към група в Париж, която се опитва да достигне до Англия. \r\n \r\n„Той често се обаждаше вкъщи, но от миналата седмица, когато говорихме за последно, от него няма никаква вест. Казах му, че може да отива където иска, стига да е безопасно, и да не се безпокои за пари, аз имам грижата за това“, каза Нгуен Дин Гиа. БГНЕС БГНЕС Бащата обясни още, че синът му е напуснал дома в централната провинция Хатин през 2017 г., за да работи в Русия, а по-късно в Украйна. През април 2018 г. пристигнал в Германия, а после във Франция. Казал на семейството си, че иска да отиде във Великобритания. \r\n \r\nПо-големият брат на Луонг - Фам Дин Хай, каза, че Луонг имал татуировка на дясното си рамо, изобразяваща молещи се ръце върху кръст. Семейството добави, че е съобщило тази информация на местните власти. БГНЕС Виетнамското посолство в Лондон съобщи вчера, че е влязло във връзка с полицията относно изчезнала жена, смятана за една от мъртвите в камиона. Говорител на посолството каза, че е получило обаждане от семейство във Виетнам, което твърди, че тяхната дъщеря не се е обаждала след откриването на камиона с труповете. \r\n \r\nБи Би Си съобщи вчера, че е в контакт с шест виетнамски семейства, които също се страхуват, че техни близки са сред жертвите. Роднините на 26-годишната Фам Ча Ми казали на телевизията, че не могат да установят контакт с нея от вторник вечерта, когато за последно получили СМС, в който тя съобщава, че се задушава: \r\n \r\n„Извинявайте много, мамо и татко... Моето пътешествие в чужбина приключва неуспешно. Мамо, обичам ви много тебе и татко. Умирам, защото не мога да дишам... Мамичко, толкова съжалявам“, написала тя. БГНЕС Католическият свещеник Данг Ху Нам от малкото градче Йен Тхан в централната виетнамска провинция Нгеан, на 300 км южно от Ханой, изрази пред Ройтерс мнение, че повечето от жертвите в камиона вероятно са от този затънтен аграрен район на страната, занимаващ се с отглеждане на ориз. Отецът каза, че е във връзка с няколко семейства на загиналите в камиона. \r\n \r\n\"Целият район потъна в скръб. Все още събирам данни за всички семейства на жертвите и довечера ще отслужа молитвена служба за тях. Това е катастрофа за нашата община\", заяви той. БГНЕС Над потъналото в мъгла и подгизнало от дъждове градче високоговорители вече разнасят молитви за загиналите в камиона. \r\n \r\nНякои от почернените семейства твърдят, че след трагичната вест от Великобритания трафикантите са им върнали парите за проваления нелегален трафик на близките им. Едно семейство съобщи, че става дума за 38 000 долара. \r\n \r\nВиетнамското външно министерство, цитирано от Ройтерс, съобщи днес, че е инструктирало посолството си в Лондон да съдейства на британската полиция за идентификация на жертвите. \r\n \r\nКитай обяви, че все още не може да потвърди националностите и самоличностите на жертвите, обявени първоначално за негови граждани. Във виетнамското интернет пространство циркулират предположения, че жертвите може би са пътували с фалшиви китайски паспорти. БГНЕС „Полицията каза, че спешно се извършва работа по установяването на самоличността на жертвите, но засега тя не може да бъде потвърдена“, заяви китайски консулски служител в Лондон, цитиран от АП. \r\n \r\n„Искам да подчертая, че каквато и да е тяхната националност, този инцидент е огромна трагедия, която насочва вниманието на международната общност към въпросите на нелегалната имиграция“, допълни той. \r\n \r\nГоворителката на китайското външно министерство Хуа Чунин каза, че китайските власти търсят информация и от полицията в Белгия, тъй като превозният контейнер е пристигнал с ферибот от Зеебрюге до Пърфийт, Англия, рано в сряда и е бил натоварен от шофьор на камион и откаран на няколко мили от там до Грейс, на 32 км източно от центъра на Лондон. \r\n \r\nСмята се, че камионът, който е регистриран в България от името на компания, притежавана от жена ирландка, е тръгнал от Северна Ирландия до Дъблин, откъдето се е качил на ферибот за Уелс, а после е прекосил южна Великобритания, за да поеме контейнера. \r\n \r\n25-годишният шофьор е арестуван по подозрение в убийство. Вчера британската полиция арестува още трима души, заподозрени за убийство и заговор за трафик на хора. БГНЕС", "date": "2019.10.26", "title": "Нови шокиращи подробности около камиона-ковчег"}
{"url": "https://standartnews.com/svyat/zhp-transportt-v-london-blokiran-405021.html", "text": "Железопътният транспорт в Лондон  е блокиран заради инцидент  съобщава Би Би Си. Градските власти предупредиха пътуващите от и до гара „Юстън“ да очакват огромни закъснения на влаковете в събота. Причината – в петък спасители бяха извикани, за да помогнат на мъж край гара „Уембли“, който „навлязъл на релсите“. От транспортна полиция съобщиха, че нарушителят е добре, но случилото се сериозно наруши графика на влаковете. Някои композиции бяха спрени насред релсите. Други въобще не тръгнаха или имаха закъснения от над 90 минути. Хаосът продължи и в събота като влаковете от лондонския овърграунд, Нортуестърн рейлуей, Нешънъл рейлуей и още няколко други компании имат големи закъснения.", "date": "2019.10.26", "title": "Жп транспортът в Лондон блокиран"}
{"url": "https://standartnews.com/svyat/microsoft-poluchi-dogovor-za-10-miliarda-404996.html", "text": "Пентагонът предостави на софтуерния гигант Майкрософт (Microsoft) договор за облачни услуги на стойност 10 млрд. долара, информира Асошиейтед прес, цитира Канал 3. Търгът за огромния проект, известен като ДЖЕДИ (JEDI - Joint Enterprise Defense Infrastructure), изправи един срещу друг водещи технологични гиганти като Майкрософт, Амазон (Amazon), Оракъл (Oracle) и Ай Би Ем (IBM). Огромният договор привлече повече внимание от обичайното, а в ранните етапи на процеса се разнесоха спекулации, че победителят ще бъде Амазон. Оракъл и Ай Би Ем оттеглиха офертите си и официално оспориха тръжната процедура миналата година. По-късно Оракъл оспори процедурата и в съда, но загуби делото. Министърът на отбраната Марк Еспър се оттегли от процедурата по-рано тази седмица, позовавайки се на конфликт на интереси, тъй като синът му работи за една от компаниите, подали първоначално оферти. Новата система ще съхранява и обработва големи количества класифицирани данни, давайки възможност на въоръжените сили на САЩ да използват изкуствен интелект, за да ускорят планирането на военни действия и да повишат боеспособността си. Министерството на отбраната подчерта, че процедурата е била справедлива и е отговорила на указанията за възлагане на обществени поръчки. Сделката е голяма победа за облачната платформа на Майкрософт Ежа (Azure), която отдавна се опитва да настигне пазарния лидер Амазон уеб сървисиз (Amazon Web Services).", "date": "2019.10.26", "title": "Microsoft получи договор за $10 милиарда"}
{"url": "https://standartnews.com/svyat/rusiya-obvini-sashch-v-mezhdunaroden-banditizm-405016.html", "text": "В \"международен бандитизъм\" Москва обвини днес Вашингтон. Това се случи, след като САЩ обявиха намерението си да защитава петролните полета в Източна Сирия, контролирани от кюрдските милиции, които ги отвоюваха от бойците на джихадистката група \"Ислямска държава\". \"Това, което прави в момента Вашингтон - да завземе и да постави под въоръжен контрол петролните полета в Източна Сирия, е чисто и просто израз на международен бандитизъм\", заяви днес руското министерство на отбраната в комюнике, цитирано от АФП и БТА. \"Абсолютно нито едно находище на въглеводороди (...), разположени на територията на Сирийската арабска република, не принадлежи на терористите от \"Ислямска държава\" и още по-малко на \"американските защитници на терористите от Ислямска държава\", а само на Сирийската арабска република\", се допълва в комюникето на руското министерство на отбраната. Междувременно турските власти са уверили външния министър на Германия Хейко Маас, че присъствието на въоръжените сили на Анкара в Северна Сирия е само временно решение. Той се срещна с турския си колега Мевлют Чавушоглу. \"Очакваме Турция да остане на територията на Сирия за кратко. Ние говорихме за това днес и то отново беше потвърдено\", каза Маас. В петък шефът на Пентагона Марк Еспър обяви намерението на САЩ да защитават сирийските петролни полета в Дейр аз Зур, които са най-големите в страната и се намират близо до иракската граница. Там са разположени близо 200 американски войници. Американска военна колона се върна от територията на Ирак в сирийската провинция Хасака, съобщи държавната агенция САНА в Дамаск, цитирана от световните агенции. Според данни на агенцията в състава на колоната влизат десетки военнослужещи, военна техника и хеликоптери.", "date": "2019.10.26", "title": "Русия обвини САЩ в \"международен бандитизъм\""}
{"url": "https://standartnews.com/svyat/strogi-pravila-za-elektricheskite-trotinetki-vv-frantsiya-405023.html", "text": "След стотици инциденти, довели до смъртта на няколко души, Франция въвежда нови правила за електрическите тротинетки, съобщава БГНЕС. От събота водачите трябва да имат навършени най-малко 12 години, за да управляват превозното средство и нямат право да карат на тротоара. Скоростта ще бъде ограничена от следващата година. Електрическите тротинетки, някои от които могат да развиват скорост от над 50 км/ч набират все по-голяма популярност, с оглед на факта, че са природосъобразни и не произвеждат вредни емисии. Други мерки, предвидени от френските власти, включват: - Карането на тротинетки по тротоара ще бъде забранено освен в специални зони, където ще могат да бъдат бутани от водачите; - На водач ще се полага само по една тротинетка, а употребата на мобилен телефон ще е забранена, докато се кара превозното средство; - Водачите няма да имат право да се движат в насрещното движение и ще трябва да използват велоалеите, където това е възможно; - Водачите нямат право да използват слушалки или хендсфрий докато управляват тротинетката; - От юли 2020 година скоростта на тротинетките се ограничава до 25 км/ч; - Водачите, които се движат по високоскоростни пътища, трябва да носят каска и светлоотразително облекло; - Движението на електрически тротинетки по черни пътища се забранява напълно. Всяко нарушение на тези правила ще се наказва с глоба от 135 евро, а превишаването на скоростта носи глоба от 1500 евро. Проблемът с изоставени тротинетки в парковете и по улиците на Париж се превръща в сериозен проблем. Причината – никой не се съобразява със забраната, въпреки че е предвидена глоба от 35 евро за всяко безстопанствено превозно средство.", "date": "2019.10.26", "title": "Строги правила за електрическите тротинетки във Франция"}
{"url": "https://standartnews.com/svyat/pendarovski-predlaga-sreshcha-na-vrkha-za-zapadnite-balkani-405036.html", "text": "Сигурността на Западните Балкани значи и сигурност на Европа, а Северна Македония и Албания нямат алтернатива освен членство в ЕС. Това заявиха президентите на двете държави - Стево Пендаровски и Илир Мета на пресконференция в Тирана, съобщи македонската агенция МИА. По информация на БНТ на тази среща Северномакедонският президент предлага страните от Западните Балкани да проведат извънредна среща на върха, за да обсъдят разширяването на ЕС и добросъседските отношения и да обсъдят всички алтернативи за интеграция в ЕС. Ако бъде договорено, домакин на срещата на върха ще бъде Северна Македония. Стево Пендаровски е информирал албанския си колега Илир Мета за срещата на ръководството в Скопие. Северна Македония има консенсус да продължи по европейския път и да организира предсрочни парламентарни избори. Двамата държавни глави се договориха да насърчат всички политически участници да продължат по европейската програма, а лидерите на ЕС заявиха, че преговорите със страни в региона са инвестиция в стабилност и просперитет. Отношенията между Скопие и Тирана македонският президент определи като отлични, а сътрудничеството - като интензивно и ползотворно. Пендаровски и Мета бяха категорични, че доброто политическо сътрудничество трябва да продължи, но акцентът в бъдеще трябва е върху икономиката. Припомняме, на 18 октомври 2019 г. на заседание на Европейския съвет бе  за присъединяване на Северна Македония и Албания към ЕС. Датата за начало на преговорите за членство в ЕС на Македония и Албания ще бъде  . Тя предстои да се проведе през май 2020 г. в Загреб в рамките на Хърватското председателство.", "date": "2019.10.26", "title": "Пендаровски предлага среща на върха за Западните Балкани"}
{"url": "https://standartnews.com/svyat/dva-trupa-otkriti-v-kino-v-kholandiya-405024.html", "text": "В центъра на холандския град Гронинген служителите на кино Pathé били ужасени, когато в съботната сутрин влезли в един от салоните и открили на седалките два трупа. Това съобщи местната полиция, цитирана от Блиц. Според холандските медии става дума за убийство и е започнато разследване. Полицията блокира паркинга на мултиплекса, без да позволява на хората, паркирали там, да си вземат колите, съобщи RTV Noord. Pathé е верига в Холандия с повече от две дузини кина, мултиплексът в Гронинген има 9 салона и събира почти 1700 души. Припомняме, че само преди дни стана ясно и за друга зловеща случка с трупове, но във Великобритания. Тази сряда 39 души, сред които и един тийнейджър, бяха намерени мъртви в ремаркето на камион в индустриален парк в Есекс.", "date": "2019.10.26", "title": "Два трупа открити в кино в Холандия"}
{"url": "https://standartnews.com/svyat/kyuchyuk-pak-e-vitseprezident-na-evropeyskite-liberali-405000.html", "text": "  Евродепутатът Илхан Кючюк бе избран за втори път за вицепрезидент на европейските либерали с най-висок резултат. Това е третият избор на г-н Кючюк, като два от тях са с най-висок резултат от всички кандидати. Между 24 и 26 октомври столицата на Гърция – Атина се проведе 40-ия Конгрес на Партията на Алианса на либералите и демократите за Европа под надслов „Мисията възможна. Ренесанс на либерализма”. Събитието събра близо 1000 делегати, които проведоха задълбочени дискусии по важни за бъдещето на Европа теми, сред които опазването на околната среда, ролята на Европа на глобалната сцена и защита на правовата държава. По време на конгреса, бе избрано и ръководство на партия АЛДЕ. След преизбирането на председателя на Ханс ван Баален се състоя и избор за шест вицепрезиденти, на който евродепутата на ДПС/Обнови Европа Илхан Кючюк получи внушителната подкрепа от 84% от гласовете, което го постави на първо място сред всички кандидати. „Резултатът, който получих е преди всичко международно признание за Движението за права и свободи. През годините ние се утвърдихме като най-европейската и най-либерална партия както в България, така и в централна и източна Европа. С работата си в Европейския парламент и либералните институции доказахме, че сме системен и предвидим партньор и може да ни се гласува доверие. Ето защо, и на предстоящите местни избори в България утре, хората трябва да направят своя осведомен и ценностен избор. Дали да подкрепят политици с ясни програми за развитие и европейска легитимация или да се доверят на ширещия се популизъм без цел и посока”, заяви Кючюк. В Атина ДПС бе представено на годишния конгрес от делегация в състав - Илхан Кючюк, заместник-председател на АЛДЕ и ръководител на делегацията на ДПС в групата „Обнови Европа“ в Европейския Парламент, зам.-председателя на групата „Обнови Европа“ Искра Михайлова, евродепутата Атидже Алиева-Вели и Биршен Ибрямова, изп.-директор на фондация „Либерална интеграция“. Делегацията взе участие в дискусиите с колеги от либералното семейство и обсъждането на предложените за Конгреса резолюции, както и при избора на ръководство на партия. Приветствия при откриването на конгреса бяха отправени от лидерите на либералното политическо семейство, включително министър-председатели и еврокомисари.  ", "date": "2019.10.26", "title": "Кючюк пак е вицепрезидент на европейските либерали"}
{"url": "https://standartnews.com/svyat/lovets-strelya-po-elen-toy-go-napada-405040.html", "text": "В американския щат Арканзас елен нападна ловец. Мъжът е загинал по време на лов, пише БГНЕС. Той е отстрелял елен и смятал, че животното е мъртво. Инцидентът станал около град Йървил. 66-годишният Томас Александър се прицелил в мъжки елен. Когато приближил животното, за да се убеди, че то е умряло, еленът го нападнал и ловецът получи няколко прободни рани. Ловецът успял да се обади на роднини, които се свързали със спасители. Те го откарали в болница, но там Александър издъхнал. \r\n \r\nВ предписания местните власти съветват, че преди да се доближи улучено животно, трябва да се изчака 30 минути. Целта е ловецът да се убеди, че то не се мърда. Очевидно Александър не е спазил този съвет. Жител на руската Кемеровска област в източен Сибир пък загина от мечка, тъй като не успял да я убие. Според местен вестник, 65-годишният мъж излязъл на лов и се сблъскал с животното. Не могъл да се спаси с бягство, а разполагал само с малокалибрена пушка. Няколко пъти той стрелял по мечката, но куршумите не й сторили нищо, а само я разярили още повече. Накрая тя се нахвърлила върху ловеца и го убила. След като мъжът не се прибрал, синът му тръгнал да го търси заедно със свой приятел. Вървейки по следите, също срещнали мечката. Мъжете два пъти стреляли срещу нея, след което се качили на едно дърво и оттам се обадили в селото. Наложило им се обаче да чакат помощ чак до три часа през нощта, когато при тях дошъл съселяни, който карал трактор. Едва след това, те слезли от дървото. Дни по-късно ловци открили застреляната мечка и тялото на убития мъж. \r\n ", "date": "2019.10.26", "title": "Ловец стреля по елен, той го напада"}
{"url": "https://standartnews.com/svyat/trmp-se-skara-na-epl-zaradi-buton-405031.html", "text": " Доналд Тръмп се жалва днес, че му липсва физическия бутон на iPhone за приемане на обаждания. Той отправи тази критика в Туитър директно към Тим Кук, президента на \"Епъл\" (Apple), предаде Франс прес, цитирана от БТА. \"Към Тим: бутонът на iPhone беше много по-добре, отколкото прокарването с пръст!\", написа президентът на САЩ в социалната медия. Тръмп мина от смартфон със системата \"Андроид\" към iPhone през март 2017 година, когато \"Епъл\" се отказа от физическия бутон за приемане на обаждане на моделите си от горната гама в полза на 100-процентовото използване на дисплея с докосване с пръст. Изглежда именно тази промяна е причина за раздразнението на президента на САЩ, а не толкова новият iPhone 11 на \"Епъл\", който излезе на пазара миналия месец, отбелязва Франс прес. Не за първи път Тръмп критикува избора на концепцията на американския технологичен гигант. \"Не мога да повярвам, че \"Епъл\" не направи айфон с по-голям екран. \"Самсунг\" (Samsung) ще се възползва от това. СТИВ ДЖОБС СИГУРНО СЕ ОБРЪЩА В ГРОБА\", написа Тръмп в Туитър през септември 2013 година. През март президентът на САЩ нарече шефа на \"Епъл\" \"Тим Епъл\". Това беше, за да се пести време\", оправда се Тръмп заради това, че е сбъркал името на Тим Кук.", "date": "2019.10.26", "title": "Тръмп се скара на \"Епъл\""}
{"url": "https://standartnews.com/svyat/avstriya-chestva-natsionalniya-si-praznik-405032.html", "text": "На 26 октомври Австрия отбелязва националния си празник в чест на федералния конституционен закон за постоянния неутралитет. През 1955 г. австрийският парламент го приема с цел да утвърди независимостта и да гарантира неприкосновеността на територията на Австрия след Втората световна война. В текста на закона се казва, че Австрия ще съхранява и защитава неутралитета си с помощта на всички средства, с които разполага, и в бъдеще никога няма да влиза в никакви военни съюзи и няма да допуска на нейна територия да бъдат създавани чуждестранни военни бази. Австрия го отбелязва днес с тържествени прояви. Празненствата в столицата Виена започнаха с традиционното полагане на венци на площад \"Хелденплац\" на мемориала на загиналите за свободата на Австрия, както и на мемориала на воините, загинали при изпълнение на своите задължения. В церемонията по полагане на венците участваха президентът Александър ван дер Белен и представители на правителството начело с канцлера Бригите Бирлайн, която е първата жена начело на кабинета в историята на Австрия. След това, под съпровода на военен оркестър, пред държавния глава положиха клетва 1077 новобранци от австрийската армия. Около една десета от новобранците тази година са жени. Традиционно на този ден врати отварят държавните учреждения - парламентът, министерствата и други ведомства. Гражданите получават възможност да общуват пряко с политици и министри. \"Всяка година в Деня на отворените врати между 8000 и 12 000 души посещават сградата на канцлерството. По правило туристите сред тях са малко. Основно посетителите са австрийци\", каза служителят във федералното канцлерство Клаус Майер.  ", "date": "2019.10.26", "title": "Австрия чества националния си празник"}
{"url": "https://standartnews.com/regionalni/gladno-meche-sliza-ot-balkana-za-khrana-405034.html", "text": "Около 2.00 след полунощ мече е видяно покачено на дърво във вилната зона, която се намира в северната част на Сопот. Човекът, който информира, е бащата на момчето, което преди няколко дни на път за дома си видя мечка малко над вилата на спасителите. \r\n„Всяка вечер мечката идва от планината, за да търси храна. Тази нощ я видях в лозето над нас как се катери, защото е гладна. Призовавам ресорните служители да не я убиват, а да я заловят и упоят“, каза Николай Йотов. По думите вече животното не се плаши и от пиратки, защото е хвърлял няколко пъти, но то се връща. \r\nЗа случая са сезирани служители на дирекцията на НП“ Централен балкан“ и Държавното горско стопанство. Какви действия ще бъдат предприети предстои да стане ясно, след като бъде обсъдено с ръководството на парка. Директорът на горското стопанство в Карлово Златю Кличев каза, че трябва да бъде поставен капан на мястото, където мечката идва. Преди няколко дни вероятно друга мечка в северозападната част на града е спукала гумите на джип, паркиран пред вила.", "date": "2019.10.26", "title": "Гладно мече слиза от Балкана за храна"}
{"url": "https://standartnews.com/regionalni/pamporovo-obyavi-30-otstpka-za-ski-sezona-405035.html", "text": "Пампорово стартира сезона с нови и атрактивни проекти и със значителни инвестиции с основната цел да обогатят престоя на всеки турист не само в ски зоната, но и извън нея. Курортът продължава подготовката за ски сезон, изпълнен с интересни спортни, театрални и музикални събития, които да разнообразят културния живот в Пампорово. За първи път още от сега се предоставя възможността за предварителни резервации с отстъпки до 30% от цените за настаняване в различни периоди през сезона, включително и през месец март, както и промоционална цена на лифт картата в определени периоди през януари. За сезона хит остава лифт картата 2в1, която предоставя неограничено каране по пистите на ски зона Пампорово, неограничено каране по пистите на ски зона Чепеларе, безплатен транспорт между двете ски зони и отстъпка за ползване на ултрамодерния нов СПА уелнес център в хотел Перелик. Още от сега Пампорово обявява промоционални периоди за лифт картите през месец януари в дните от 6-ти до 10-ти и от 13-ти до 17 януари 2020 (включително) на цена от 52 лв. за възрастен на ден. Въвеждат се нов вид 6 и 9 дневни лифт карти за делнични дни с възможност за непоследователно ползване, които ще дадат повече гъвкавост и възможност на туристите в курорта да ползват услугата в различни делнични дни. Запазва се традицията за промоционална цена на сезонната лифт карта в предварителна продажба до 01.12.2019 г. на стойност 1025 лв. Въвежда се и нова сезонна лифт карта само за делнични дни на промоционална цена от 700 лв. Гостите закупили един от двата типа сезонни лифт карти ще могат да се възползват от 30% отстъпка за достъп до най-новия ултрамодерен и луксозен СПА уелнес център, който се намира в хотел Перелик. С 15% отстъпка могат да се възползват и всички останали гости на курорта закупили всякакъв друг тип лифт карта. Пампорово и Мечи чал ще запазят семейните пакети с лифт карти, които предоставят намаления от 8 до 12% от цената на ски картите. За първи път  Пампорово обявява месец март за семеен месец с 30% отстъпка от цената на лифт картите, 30% отстъпка от хотелското настаняване в петзвездните хотели Орловец и Перелик и 30% отстъпка от ски услугите след 9 март 2020 г. до края на сезона. Продължават партньорските програми с Българо-американска кредитна банка, БМВ България и Ауто Бавария, А1, ОМВ и АОРА, които предоставят отстъпки между 8 и 17% от цените на лифт картите, ски услугите и хотелското настаняване в избрани хотели в курорта според условията на програмите и политиката на Пампорово АД. През декември, след поредната мащабна реновация в добре познатия емблематичен хотел Перелик*****, врати отваря най-големият в курорта луксозен СПА уелнес център, разположен на три нива и на близо 2 000 кв. м. площ. В съчетание с новия модерен конгресен център в курорта – отново в хотел Перелик, открит това лято с различни по капацитет зали с общо 1200 седящи места, модерно техническо оборудване и подземна топла връзка с луксозните хотели Перелик и Орловец, Пампорово се превръща в нов притегателен център за ски, уелнес и бизнес целогодишно. Пампорово за първи път обявява още от сега специални оферти с 30% отстъпка за делничен престой през януари, февруари и март; предоставят се и отстъпки до 15% за ранни записвания, както и допълнителна отстъпка за дълъг престой. От 29 ноември (Черен петък) в продължение на две седмици, Пампорово ще разиграе през сайта www.pamporovo.me лимитиран брой стаи по предварителна продажба с ваучери чрез т. нар. Сляпа оферта с 50% намаление за настаняване в някой от двата петзвездни хотела Орловец или Перелик без фиксирана дата. Коледната изненада за всички гости на хотел Перелик и туристите в курорта ще бъде откриването на новия СПА уелнес център Перелик, който ще предлага изключително разнообразие от релаксиращи и възстановителни процедури. В най-голямата многофункционална зала на новооткрития конферентен център в хотел Перелик – Pamporovo Convention Center, стартира за първи път културна програма в курорта през ски сезона. Предварително планираната програма включва всяка събота през януари и февруари участието на известни музикални групи и любими изпълнители от българската поп сцена, филми, театрални постановки и мюзикъли.", "date": "2019.10.26", "title": "Пампорово обяви 30% отстъпка за ски сезона"}
{"url": "https://standartnews.com/sport/lestr-s-rekordna-pobeda-v-angliya-404968.html", "text": "Отборът на Лестър буквално разнищи Саутхемптън насред стадион \"Сейнт Мерис\", постигайки победа с умопомръчителното 9:0. Хеттрик за \"лисиците\" отбелязаха  Айозе Перес и Джейми Варди, докато по един вкараха Джеймс Мадисън, Юри Тилеманс и Бен Чилуел. Това се оказа и най-изразителната победа на гостуващ отбор в историята на Висшата лига. ", "date": "2019.10.26", "title": "Лестър с рекордна победа в Англия"}
{"url": "https://standartnews.com/sport/svetovnata-kupa-v-skite-startira-v-zolden-dnes-404979.html", "text": "Чакането свърши. Стартът на Световната купа по ски е този уикенд по традиция в Зьолден (Ав) с гигантски слаломи. Днес от 11.00 и 14,00 ч (б.в.) ще карат дамите, а в неделя по същото време мъжете. За разлика от последните 2 години, когато стартове при жените имаше, а тези при мъжете бяха отменяни заради лошо време сега синоптиците прогнозират слънце и за 26-и и 27 октомври. Новият сезон в алпийските ски започва с доста промени, които целят повишаване на гледаемостта на състезанията. Алпийската комбинация вече ще е само със супергигантски слалом и слалом с изключение на Венген, където ще има спускане и слалом. Във втората част на комбинацията пръв в слалома ще стартира водачът след скоростната дисциплина, а не както досега 30-ия. Целта освен повишаване на интереса на зрителите е и да се даде лек бонус на състезателите в скоростните дисциплини, които при стартови номера в слалома след 25-и вече ще карат по доста изровено трасе и шансовете им спрямо слаломистите за крайната победа намаляват драстично. Промяна има и в паралелните дисциплини (слалом и гигантски слалом). Там вече ще има квалификация в която ще карат всички участници, а не само по слабите в класирането за СК. В основното състезание ще се кара по нокаут система без  Промяна има и в правото на участие в стартовете за Световната купа. С оглед повишаване на конкуренцията и ограничаване на стартовия списък вече ще имат право да стартират само първите 150 по ранглиста. Ще могат да участват и тези които са в топ 30 на Световната купа на която и да е дисциплини, но не са в топ 150 за съответната дисциплина. Тази промяна важи само за мъжете. По този начин ще се стимулира и участието на състезателите в Европейската купа. Сезонът ще е и за новите герои, защото Кралят Марсел Хиршер и Кралицата Линдзи Вон вече приключиха с активната състезателна дейност. Заедно с тях си тръгна и легендата на норвежците Аскел Лунд Свиндал и немския ас Феликс Нойройтер. При дамите ските свали олимпийската шампионка в слалома от ПьонгЧанг 2018 Фрида Хансдотер (Шв). Българската звезда в алпийските ски Алберт Попов вече е готов за старта в Зьолден. Аби и неговия треньор Иво Борисов направиха доста успешен подготвителен лагер през септември в Ушуая (Арж). Заради новите промени в правилата Алберт ще стартира в Зьолден с номер извън първите 60. Асът ни тренира в Зьолден от 10-ина дни и така имаше време да се адаптира към условията на глетчера Ретенбах. Евроспорт ще излъчва директно всички стартове при мъжете и жените, и тази година.", "date": "2019.10.26", "title": "Световната купа в ските стартира в Зьолден днес"}
{"url": "https://standartnews.com/sport/fetel-blesna-vv-vtorata-trenirovka-404991.html", "text": "Пилотът на \"Ферари\" Себастиан Фетел даде най-бързо време във втората свободна тренировка преди Гран при на Мексико във Формула 1. Германецът постигна 1:16.607 минути в най-бързото си завъртане на  \"Аутодромо Ерманос Родригес\" и изпревари 0.115 секунди победителя от последните две състезания в Мексико Макс Ферстапен с \"Ред Бул\". Трето време във втората тренировка даде Шарл Льоклер с \"Ферари\", който бе с малко по-малко от половин секунда зад Фетел. Пилотите на \"Мерцедес\" Валтери Ботас и Люис Хамилтън постигнаха четвърто и пето време, като британецът, който може да спечели шеста световна титла още в неделя, остана на 0.963 секунди зад Фетел. Пилотът на \"Ред Бул\" Александър Албон катастрофира още в началото на сесията, което позволи на Даниил Квят от \"Торо Росо\" да запише шестото най-добро време в тренировката. По-късно днес са третата свободна тренировка и квалификацията за място на стартовата решетка.", "date": "2019.10.26", "title": "Фетел блесна във втората тренировка"}
{"url": "https://standartnews.com/svyat/vlakove-v-rusiya-s-dush-kabina-v-kupeto-405042.html", "text": "По железопътната линия Москва-Белгород в края на ноември ще тръгнат пътнически влакове, в които ще има душ във всяко купе и интернет връзка, включително с флашка, съобщиха руски медии. Новината бе огласена от Пьотр Иванов, директор на компания за пътнически превози на далечни разстояние. Самите вагони са производство на компанията \"Трансмашхолдинг”. В купетата ще има също хладилник, микровълнова печка и сейф. Купетата са оборудвани със сгъваеми масички между долните седалки, което отваря допълнително пространство. В сгънат вид долната седалка легло представляват диван , а горната изглежда като част от стена. Компанията има поръчка до 2025 г за 3700 пътнически вагона, предвиждат се и двуетажни вагони.", "date": "2019.10.26", "title": "Влакове в Русия с душ кабина в купето"}
{"url": "https://standartnews.com/biznes/10-godini-magazini-dm-v-blgariya-405014.html", "text": "Вече почти няма български град, в който да не свети магазин ДМ. Тези магазини са едни блестящи островчета, които повдигат настроението на хората във всеки град, където ги има и им напомнят, че нашето европейско битие е факт. Тези дни немската фирма ДМ празнува 10 години от своето присъствие на българския пазар. Странно защо , но не без причина първият магазин е открит във Видин на 29 януари 2009 г. Очевидно известната немска педантичност и любов към реда е приела, че навлизането й в България трябва да започне от един от най-западните наши градове. Всъщност магазините в Източна Европа са дъщерни дружества на ДМ Австрия, което не е кой знае колко по-различно от гледна точка на логика и традиции. Магазините ДМ навлизат в цялата страна и вече са 80 на брой, като в тази година са открити 7 нови магазина – 3 в София, в Костинброд, и по един в Пловдив, Варна, Бургас и Русе. Много от старите магазини са регенерирани и площта им се е увеличила. Разхубавяването им е една от сериозните грижи на ръководството на фирмата. Магазините са приветливи и светли с ЛЕД осветление, с любезни продавачки, готови да помогнат при всеки появил се въпрос. Отличителна и важна за този бизнес е линейните метри продуктова площ или дължината на регалите, т.е. поставките върху които са подредени продуктите , както и обема на фирмената площ. В момента у нас ДМ магазините са разположени на площ от около 24 хиляди кв.м. или колкото три и половина футболни игрища. На 24 октомври 2019 г. българското ръководство на ДМ представлявано от петимата управляващи директори даде прес – конференция. Лектори бяха трима от тях – г-н Андрей Петров, ,г-жа Евелина Величкова и г-жа Цонка Иванова. Те отбелязаха, че в тази година оборотът на фирмата е достигнал 152 млн. лв., с 15% повече от миналата , а екипът на фирмата е нараснал с 110 човека или общо е достогнал над 750 служители. Инвестициите на ДМ в България са над 7 млн. лв. за текущата година и са направени най-вече за създаване на нови площи, разхубавяване на магазините и обучение на служителите. За никого не е изненада, че 93% от запитаните граждани в проучване направено от австрийската маркетингова агенция „Спектра” са изразили своето одобрение от работата на тези магазини. Те предлагат стоки необходими за всички, показват нови неща, които могат да се тестват. От ДМ може да се купи не само козметика, но и био продукти за храна и грижа за здравето. Собствената марка продукти в ДМ носят различни имена. Като една от най-успешните е отличена марката „Balea”, чийто продукти са все по-популярни и харесвани. Оценката за „сила на марката” в сектор „Лична грижа”се оценява с определен индекс, който за ДМ е 4,2, което е едно впечатляващо постижение, тъй като всеки индекс над 3 говори за особено силен бранд. Социалната програма на ДМ е подчинена на изискванията на фирмата – майка свързани със зелените политики и изчистване на природата от „постиженията на цивилизацията” – неразтворимите пластмаси, Кампаниите, в които ДМ България участва са подчинени на екологичните проблеми на планетата като „Капачки за усмивки” , на проблемите на майките, чийто деца имат тежки заболявания – „Майко мила” и „Оле, майко”. Екипът на тази прекрасна фирма работи и със SOS –селищата, както и с гилдията на зъболекарите от цяла България в рамките на „Веселите зъбки” , а също и с ръководствата на детски градини от цялата страна в програма „Слънчеви деца, която. възпитава у децата актуалната напоследък здравословна предпазливост от прекомерно излагане на слънце. В нея освен слънцезащитните продукти с романтичното име “Sun dance” , ДМ подарява няколко големи шатри, които вече са разпънати в дворовете на детските градини . Тази мултинационална корпорация води политика за подготовка на кадри за своята дейност чрез програмите на немско езичните страни, които работят в България - немска, австрийска и швейцарска. Тук има една малка изненада – от скоро по настояване на фирма ДМ , Националната агенция по професионално образование и обучение одобри нова професия в България - „дрогерист”. Тя звучи доста ретро и чуждо за нашите уши, но за всички ще бъде полезно в магазините за подобни стоки да можем да намерим лице, компетентно по въпроси свързани със здравето ни, билколечението, и използването на целия регистър от над 14 000 различни артикула. Поддържането на здравето и красотата е основната цел на тази фирма – търговец на дрогерийни стоки. За всяка жена, а често и за мъжете престоя в магазин на ДМ е един ароматен отдих и радост за всички сетива и истинско удоволствие..Скоро тъмните красиви жени на България ще могат да се наслаждават и на специални места в магазините на ДМ – т.н. „грим сесии”, където ще опитват нови продукти. Една класация за най купуваните 10 стоки от магазините веригата ДМ ни връща в българската реалност. Българките се грижат за лицата и косите си – декоративната козметика води листата – спирали за мигли, фон дъо тен, червило , крем или шампоян и боя за коса.. Клиентите са над 1 млн. души. За нашата страна това е огромна популярност. Последните модни тенденции в тази област са любопитни за всички нас. А те са насочени и към жени и към мъже. ДМ подкрепя международната социална организация „Plastic bag”, която стимулира почистването в най-замърсените райони на планетата от пластмаса. Това са Хаити и Индонезия. 13 млн. тона боклуци годишно се изхвърлят от хората в световния океан, като по-голямата чест от тях е пластмаса. След това „ надникване” отблизо в тази особено успешно вградила се в нашите градове фирма за дрогерийни стоки, си даваме сметка, че нейното мото   е станало реална част от живота ни.  ", "date": "2019.10.26", "title": "10 години магазини ДМ в България"}
{"url": "https://standartnews.com/sport/novozelandka-specheli-gigantskiya-slalom-v-zolden-405015.html", "text": "Световната купа по ски алпийски дисциплини стартира днес в Зьолден със сензационна победа на 17-годишната новозеландка Алис Робинсън. Световната шампионка за девойки бе втора след първия манш на гигантския слалом, но с перфектно каране във втория успя да вземе първата си победа за световната купа. Втора само на 0,06 сек остана лидерката от първия манш и носителка на голямата световна купа Михаела Шифрин. Трета на 0,36 сек е миналогодишната победителка в Зьолден Теса Уорли (Фр). Стартът на сезона бе наблюдаван наживо на  на Ретенбах стадион от 14 000 зрители. Участие в гигантския слалом взема 66 състезателки от 19 нации. За Нова Зеландия това е шеста победа за световната купа. Досега 4 имаше Клаудия Риглер (слалом 1996-1997 г) и Анелис Кобергер - 1 (слалом 1992 г). Утре стартира и надпреварата при мъжете с гигантски слалом от 11,00 и 14,00 ч (б.в.) с участието на Алберт Попов. Евроспорт ще излъчва директно.", "date": "2019.10.26", "title": "Новозеландка спечели гигантския слалом в Зьолден"}
{"url": "https://standartnews.com/sport/blgariya-veche-s-14-medala-ot-evropeyskoto-po-shchangi-404999.html", "text": "Васил Маринов спечели бронз в изхвърлянето на кат. 102 кг на продължаващото в Букурещ европейско първенство по вдигане на тежести за 20-годишни. Възпитаникът на сливенската школа с треньор Пламен Братойчев записа три перфектни опита: 151, 158 и 161. В изтласкването Васил вдигна 185 и 191, но не успя на 196 кг, с които ставаше трети и в двубоя. В крайното класиране Маринов се нареди четвърти с 352 кг, на 4 кг от бронза. Шампион с 370 кг е Андрей Арльонак от Беларус. \r\nТака българските щанги вече имат 14 медала от първенството в Букурещ, 4 от които в двубоите: Ангел Русев и Божидар Андреев са европейски шампиони, Стилян Гроздев е със сребро, а Валентин Генчев с бронз. Четиримата взеха по три медала в категориите си, към тях Мария-Магдалена Кирева добави сребро, а Васил Маринов бронз в изхвърлянето. \r\nПо-късно днес на подиума в румънската столица ще вдигат още двама българия - братята Христо и Стефчо Христови ще ни представят в кат. 109 кг. при 20-годишните. \r\n \r\nБългарското участие в румънската столица завършва утре, неделя, когато в последния ден на шампионата Джесика Иванова ще излезе на подиума в кат. над 87 кг при 23-годишните.", "date": "2019.10.26", "title": "България вече с 14 медала от европейското по щанги"}
{"url": "https://standartnews.com/regionalni/mestyat-sergiite-na-bachkovskiya-manastir-405044.html", "text": "Светата обител  планира да инвестира в нова база и паркинг, научи TrafficNews. Само преди дни от манастира са подали инвестиционно намерение за изграждане на паркинг и многофункционален поклонническо-приемен център. Новите съоръжения и обекти ще бъдат разположени в рамките на огромния парцел от 213 декара, който принадлежи на манастира. С инвестицията, от Бачковската обител предвиждат и нова съществена промяна, а именно всички павилиони, които от десетилетия са разположени по улицата ще бъдат изместени в новата обособена зона. За да се реализира този проект, игуменът на манастира Епископ Сионий, който се води управител на фирмата възложител, като МОЛ, е заявил молба за изменение на Подробния устройствен план и Плана за регулация и застрояване на парцела, който към момента се води със Земеделска земя с НТП \"друг вид земеделска земя\". В инвестиционното намерение е разписано, че с ПУП-ПРЗ на село Бачково, Община Асеновград, ще бъдат образувани два нови уреголирани поземлени имота, като единият ще бъде отреден за „Паркинг и обществено обслужващи дейности”, а другия за приемна база. Единият УПИ ще бъде с площ от 30 декара и върху него ще бъде организиран паркинг за поклонниците, които посещават манастира. Освен това обаче павилионите, които са по улицата, ще бъдат изместени от съществуващите им места директно в него. Колкото се касае до т.н. многофункционален поклонническо-приемен център, за него ще бъде построена чисто нова сграда. Все още няма яснота точна каква ще бъде функцията на новото звено. Съществуващият параклис „Св. Йоан Кръстител”, който се намира в проектираната за промени територия, ще бъде запазен и ще предвиди неговото обслужване. Припомняме, че в последните 4 години още по времето на бившия игрумен архимандрит Симон, бяха заведени редица дела по повод собствеността на улицата и зоната в нейната регулация от кмета на Асеновград, както и от местен бизнесмен за ползването на паркинг в началото на поклонническия път до манастира. След преминаване през всички инстанции делата бяха отсъдени в полза на манастира, въпреки че обителта не разполагаше с валиден документ за собственост на целия парцел. Именно павилионите станаха и основна ябълка на раздора, тъй като един от най-спорните имоти бе именно 215 дка гори и пешеходния подстъп от Водопада до Клувията, където традиционно са сергиите на търговците. Тогава стана ясно, че църквата прибира под формата на дарение парите от наемите, които са около 30-40 лева месечно за сергия от близо 60-70 обекта. Бившият игуменът обаче посочи, че няма власт да поставя регламенти какво да се продава на метри от религиозната обител. Имаше идея и да се изградят еднотипни каменни сергии, за да се внесе подреденост и по-добър туристически облик на местността.", "date": "2019.10.26", "title": "Местят сергиите на Бачковския манастир"}
