{"url": "http://standartnews.com/lyubopitno/osem_shtastlivi_istoricheski_sabitiya_sluchili_se_na_fatalniya_petak_13ti-370403.html", "text": "За мнозина петък 13-ти е фатална дата, но има и такива, които вярват, че комбинацията от петия ден от седмицата и числото 13 носи щастие. Поне за тях самите. И все пак исторически примери за щастливи събития, случили се именно на тази дата, не липсват. Ето и някои от тях: 1. Церемонията по откриването на Летните олимпийски игри в Атина Тя се състоя на 13-ти август (петък) през 2004 г. Британският отбор спечели общо 30 медала на игрите, включително два златни за Кели Холмс в бяганията на 800 и 1500 метра. 2. Патентован е акордеонът Това се е случило на 13 януари (петък) 1854 г. 3. Във Великобритания е основана първата нудистка колония Британците захвърлили всички дрехи след откриването на Клуба на Северен Девън в Метърел на 13-ти юни (петък) 1930. Нудистката колония е основана от Катрин и Едуард Хемингуей, братовчед на известния писател Ърнест Хемингуей. 4. Открит е надписът Холивуд Надписът, който първоначално е бил HOLLYWOODLAND, е показан в петък, 13-ти юли 1923 г. Той е поставен, за да рекламира жилищното строителство, но бързо се превръща в една от най-големите туристически атракции в света. 5. Бенджамин Франклин произнася една от прочутите си фрази \"В този свят нищо не е сигурно освен смъртта и данъците\". Думите били написани от един от бащите основатели на Америка в писмо до Жан-Батист Льорой на 13-ти ноември 1789 г. Те продължават да са валидни и днес и вероятно винаги ще бъдат. 6. На 13 януари 1128 г. папа Хонорий II издава декрет, с който обявява рицарите тамплиери за божия армия. 7. На същата дата през 1610 г. Галилео Галилей открива Калисто - четвъртия спътник на Юпитер. 8. Отново на 13 януари, но през 1942 г. Хенри Форд патентова първия в света пластмасов автомобил, известен като Соевия автомобил. Плюс един всеизвестен факт - след петък, било то и 13-ти, идва събота След всеки петък 13-ти, идва събота 14-ти, а това означава само едно – уикендът е близо. Така че защо да не забравим за датите, да захвърлим всички тези суеверия...", "date": "2018.04.13", "title": "Осем щастливи исторически събития, случили се на фаталния Петък 13-ти"}
{"url": "http://standartnews.com/kultura/kristian_kostov_izliza_s_equinox_v_amsterdam-370439.html", "text": "Кристиан Костов ще подкрепи  група „Equinox\" - българският представител на „Евровизия\" 2018. Детето чудо, донесло най-големия успех за страната ни на песенния  конкурс досега, излиза с Жана Бергендорф, Владимир Михайлов, Георги Симеонов-JJ, Трей Кембъл и Джони Мануел на промоционалния концерт „Eurovision in Concert\" в Амстердам. „Много се вълнувам. Приемам „Bones\" като продължение на „Beautiful Mess\" и мисля, че ще се чувствам прекрасно на една сцена с другите членове на групата\", сподели Кристиан. Така феновете ще чуят различна версия на песента „Bones\". Българското изпълнение ще бъде едно от 33-те в програмата на най-големия промоционален концерт преди „Евровизия\", който от 10 години се провежда в холандската столица. „Аз самият се надявам рекордът ми да трае само година и група „Equinox\"да го подобри. Това би било прекрасно за всички хора в България, но и голямо признание за нас с Поли Генова като предишни представители. Мечтая да видя „Евровизия\" в нашата страна и всеки български представител има моята най-искрена подкрепа. Надявам се всички хора, които гласуваха за мен миналата година да подкрепят сега и „Equinox\" – допълни младият български изпълнител. Тази година България ще участва под номер 10 в първия полуфинал на „Евровизия\", който ще се проведе на 8 май. За българската песен ще могат да гласуват телевизионните зрители в Испания, Португалия, Великобритания, Чехия, Белгия, Австрия, Ирландия, Кипър, Гърция, Израел, Швейцария, Финландия, Беларус, Литва, Албания, Исландия, Азербайджан, Естония, Армения, Хърватия и Македония. Ако „Equinox\" се класира за Големия финал, зрителите ще чуят българската песен още веднъж на 12 май. Българската национална телевизия ще излъчи и трите конкурсни вечери от 22:00 часа, пряко от португалската столица Лисабон.", "date": "2018.04.13", "title": "Кристиан Костов излиза с „Equinox\" в Амстердам"}
{"url": "http://standartnews.com/sport/machovetecom__top_futbolni_prognozi_i_ekspertni_revyuta_na_bukmeykari-370420.html", "text": "В сайта за футболни анализи Machovete.com може да намерите топ   всеки ден. Екипът на сайта предлага прогнози за най-интересните мачове за деня като се съобразява с това към кои срещи има най-голям интерес от залагащите. На началната страница на сайта може да видите актуалните футболни прогнози за днес и предишния ден. Иначе в горната част на страницата има падащо меню, от където може да разберете за кои първенства се предлагат прогнози. В Machovete.com Топ футболни прогнози за двубоите от Шампионска лига и Лига Европа ще намерите винаги. Това са двата водещи клубни турнири в Европа и няма как да се пропусне публикуването на анализи за тези срещи. Също така посетителите на сайта всеки уикенд могат да четат прогнози за двубоите от българското първенство, Висша лига, Примера Дивисион, „Лига 1\", „Бундеслига\", Серия „А\". Залозите за тези срещи са най-популярните опции на футбол, които лесно могат да бъдат открити във всички букмейкъри. В сайта не се предлагат нетрадиционни залози като отбор да вкара в двете полувремена, даден тим да спечели и двата отбора да отбележат гол и т.н. Тук залозите са на най-известните опции на футбол като Гол/Гол, Над 2.5 гола и Краен изход. Machovete.com е и много добър сайт за ревюта на онлайн букмейкъри. Може да научите много за водещите сайтове за спортни залози в България. Има експертни ревюта, които могат да помогнат на всеки начинаещ в залозите да разбере повече за онлайн букмейкърите. За ревютата на букмейкъри обаче ще ви дадем повече информация в края на нашата статия, като първо нека ви разясним повече за футболните прогнози в този портал за футболни залози и онлайн букмейкъри. С какви коефициенти са футболните прогнози в Machovete.com? Всеки един уважаващ себе си сайт за футболни прогнози няма как да предлага залози с коефициенти 1.20 или 1.30 или пък по-ниски от тези ставки. Футболните прогнози в Machovete.com винаги са с коефициент поне над 1.50. Средният коефициент на прогнозите е 1.80, като на такива коефициенти залагат професионалните играчи. Ако имате успеваемост над 65% на прогнози с такива коефициенти, то вие ще сте на печалба, като това е основната цел на сайта. Всички футболни прогнози са много добре анализирани и прогнозата е подкрепена с много факти, които да ви убедят, че това е правилният избор за срещата. Всеки играч, който се стреми към успехи в спортните залози, трябва да залага на мачове на сингъл с коефициенти около 1.8-1.90, а доста от прогнозите на сайта Machovete.com са точно с такива ставки, а дори понякога и по-високи. Вие обаче никога няма да откриете неразумни футболни прогнози с коефициент 4.00 – 5.00 или по-висок. За мачовете на кои отбори най-често са футболните прогнози? Machovete.com предлага топ футболни прогнози, така че доста често вие ще откриете анализи и прогнози за двубоите на водещите отбори в Европа като Реал Мадрид, Манчестър Юнайтед, Ювентус, Байерн Мюнхен, Пари Сен Жермен, Барселона, Ливърпул и т.н. Най-голям интерес за залагане има към двубоите на големите клубове, така че и сайтът се стреми всеки уикенд да предлага прогнози за срещите на тези отбори. Разбира се трябва да се обръща и внимание на по-малките клубове, така че ако смятаме дадена прогноза за сигурна на техен мач, то няма да пропуснем да публикуваме обоснована прогноза за срещата и да ви помогнем да спечелите от двубоите на по-малко залаганите отбори. Кога се публикуват футболните прогнози? Още от предния ден вие може да намерите мачове за залагане. Ако например двубоите се играят в събота, то на сайта Machovete.com ще откриете срещите с анализ и прогноза още в петък вечер. Така вие ще имате време да обмислите добре какво да заложите за следващия уикенд. Използвайте топ футболните прогнози Machovete.com, за да имате по-добри опции за залагане и да не се чудите какви прогнозите да направите. Ако все пак залагате на вашите срещи, но и искате да разнообразите с професионални прогнози с добра обосновка, вие може да намерите добри съвети за залагане в сайта. Експертни ревюта на букмейкъри от Machovete.com Какво вече ви съобщихме, сайтът има и специални раздели за водещите букмейкъри. В менюто в горната част на страницата, вие ще видите раздел \"Букмейкъри\" и от там може да цъкнете на желания от вас букмейкър, за който се интересувате. Например в началото на ревюто за Бет365 вие може да намерите много важна информация - как да си направите сметка и какви са правилата и условията на букмейкъра. Също така ще научите, че Бет365 предлага отлични коефициенти, добри бонуси и има лиценз за България. Общо взето това е най-важното, което се интересува един играч в сайтовете за спортни залагания. Също така в дясната част на страницата вие може да видите съдържанието на ревюто - какви са основните параграфи и каква информация може да намерите. Например от статията ревю за Бет365 в Machovete.com всеки играч може да се информира как се прави депозит и теглене, какви спортни залози има, как се представя букмейкъра в залози на живо, добра ли е мобилната версия и какви игри се предлагат на покер и казино. Ако отворите   или друг от букмейкърите, също ще намерите подобна информация. Всяко ревю е много добре подредено и съдържа най-важната информация. За Ефбет пък ще научите в горната част на ревюто, че има много добър дизайн, предлага доста бонуси и също има лиценз за България. Вие винаги може да прочетете и подробното ревю за Ефбет, което включва как се прави регистрация, какви са възможностите за депозит, бонус за нов клиент, спортни залози, залагане на живо, казино и другите основни компоненти на сайта за залагане. Същото важи и за другите три букмейкъри, за които има ревюта - Betfair, 1xBet и WinBet. Всеки играч има възможността да разбере какви бонуси предлагат тези сайтове за спортни залагания, каква е процедурата по откриване на сметка и как се прави депозит. Разбира се има и много информация за спортните залози, другите видове игри като казино и виртуални спортове, като естествено се споменава и за мобилната версия, тъй като в днешно време голям процент от хората използват телефон, за да правят своите залози.", "date": "2018.04.13", "title": "Machovete.com - топ футболни прогнози и експертни ревюта на букмейкъри"}
{"url": "http://standartnews.com/regionalni/muzey_v_chiprovtsi_stava_dom_na_kilima-370395.html", "text": "От дни усилен ремонт тече в историческия музей на Чипровци. Разположен на историческия хълм, той е най-посещаваната дестинация в града. Над него се намира православната църква „Свето Възнесение\", останките от католическата  „Санкта Мария\", паметникът на великия българин Петър Богдан. Сега от само в  една зала, славата на града – уникалните килими, стават акцент на експозицията, съобщи директорът на музея Анита Комитска. На 5 и 6 май, когато ще се състои  петото издание на фестивала на килима, посетителите ще видят новата експозиция. В най-голямата зала - №1, ще бъдат показани стари и нови образци на килимарското изкуство. Те са създавани от 17 век до наши дни. Изненадата е артинсталация, която пресъздава изработката на уникалните настилки – от преденето на вълната, багренето, тъкането до готовия килим. Ще има и стан, на който тъкачка ще демонстрира подреждането на нишките и запечатването им с тупицата. В момента се издирват биографиите на прочутите килимарки – живи или вече отишли си от света. Така ще пресъздадем образа на жената зад стана, обяснява  Анита Комитска. Досега в музея са били показвани килими, тъкани през 18-ти и 19-ти век. Началото – 17-тия век и миналия 20-ти, ги няма. В новата експозиция ще има и килими от 20-ти век, когато много екземпляри  са били купени за Япония, Нова Зеландия, Австралия, за почти всички европейски държави. Без чипровски килим от 50 години насам не си тръгват и посланици и гостуващи  у нас държавници от много страни. Не е необичайно местни майсторки да тъкат килими за домовете на нашите първи държавници. Изборът на модел е предоставен на съпругите им. За пръв път ще бъдат показани и 12 стари килима, закупени от антикварни магазини в страната.Те са от 18-ти век. Музеят няма килими от 17-ти век. Водим преговори с Националния етнографски музей да ни предостави  един от най-старите модели – Бахамския, който може да остане в нашата колекция за определено време, допълни директорът. Чипровският музей е създаден преди 30 г. по повод  300-годишнината на Чипровското въстание срещу турците. Досега зала №1 е показвала неговата история. Килимите стават символа на Чипровци, те са признати за световно културно наследство от ЮНЕСКО. Затова е редно да станат акцент  на нашия музей, обясни Комитска. Експонатите  от останалата част от историята на Чипровци – въстанието, рударството, златарството, също остават в музея. На същото мнение е и кметът Пламен Петков. Той и сегашните общинари виждат бъдещето на града в килимите. След обявяването на изработката им за световно културно наследство, интересът към тях се засилва. Останалите малко добри килимарки заработват добри пари – цената на килимите се вдига – квадратен метър гони 600 – 650  лв. Килимите идват от древността и разкриват света на хармония, мъдрост и доброта на своите създатели, твърди Анита Комитска, която  е изследовател на уникалните тъкани. Само тъкачки с вродено чувство за съчетание на багрите, ритъм и завършек могат да създават сложните модели. Учените още спорят от кога в Чипровци се тъкат килими. Известно е, че още прабългарите донасят високо развита цивилизация и напреднало тъкачество.  Но усиленото такъне на килими в Чипровци започва след разгрома на въстанието от 1688 гдина. То преминава през три периода. Първият е от края на 17-ти до края на 18-ти век. Малко известно е, че искрящите в червено днес килими в началото са били в кафяви, бежови, сини и зелени цветове. Основният модел е „бакамските\" или „гарибалда\". От  края на 18-ти век започва т.н. декоративен период, в който по килимите се появяват чудни фигури-символи, а основни цветове стават червеният и синият. След Освобождението започва т.н. орнаментален период, в който килимите се отличават  със симетрично разположени дребни орнаменти, с многоцветие. Майсторките на килимите добавят, че те имат не само естетическа сила, но и магическа. Те смятат, че който има чипровски килим в дома си, е застрахован от зло. В такива домове царуват обичта и добротата. През последните години големите майсторки тъкат икони и картини на известни художници с техниката на килимите. Ненадмината между тях е Сийка  Тачева. Тя първа изтъка образа на  чудотворната света Богородица Чипровска, подарена на папа Йоан Павел Втори. Оригиналът на тази икона има легендарна история. Тя е донесена от монаси – францисканци в Чипровци през 1366 годзина. Поставят я в католически параклис, чието място днес не е известно. Но на два пъти иконата изчезва от мястото си и я намират в храстите на хълма, който днес е известен като Историческия. Затова през 1371 г. жителите на селището решават на това място да преместят параклиса. Иконата останала в него и била приета за покровителка на Чипровци. Когато след въстанието разбитите чипровчани побягват, те я вземат със себе си. Още 63 години е тяхна пазителка. Изгаря заедно с храма на град Алба Юлия през 1751 година. Сийка Тачева изтъка и картини на Майстора и неговите невести с техниката на килимите. И други тъкачки изработват картини и пана. Чипровският килим навлиза в нов период, който историците още не са назовали по име. * * * * * Общината в Чипровци обяви конкурс за лого на прочутите килими. Преди дни той бе отчетен и специална комисия обяви резултатите. Приет бе проектът на Цветелина Димитрова от София. Тя използва  елементи от модела „Канатица\", който се смята за пазител на семейството. Те са в червени и черни цветове, а шрифтът на текста е взет от стари датирани килими. Комисията постави на второ място логото на  Марина Накова от Монтана, на което е изобразено растилащ се червен чипровски килим с най-характерните си символи. Третата по успех – Катрин  Симеонова, е изобразила част от бакамски килим – един от най-старите. Сред символите е и триъгълникът – продължение на рода и традициите. И ученичка от  Велико Търново – Кристина Петкова, предложи лого за килимите на Чипровци и получи поощрителна награда.", "date": "2018.04.13", "title": "Музей в Чипровци става дом на килима"}
{"url": "http://standartnews.com/kultura/pocheten_askeer_za_vasil_mihaylov-370437.html", "text": "Васил Михайлов ще получи \"Аскеер\" за цялостно творчество на 24 май в Театъра на българската армия, където играе вече половин век. Големият актьор, който тези дни черпи за 80, е сред създателите на арт наградите във военната трупа. Да припомним, че през март той отказа да вземе Икара на Съюза на артистите. Състезанието за статуетката на Чапа и за пликчето с пари от спонсорите очаквано е най-ожесточено между мъжете с водещи роли - така, както беше и на Икарите. Един срещу друг са изправени трима приятели - Деян Донков за Калигула в Народния и за Хари в „Палачи\" на Театър „София\", Захари Бахаров като Бай Славе в „Чамкория\" на \"199\" и Юлиан Вергов като адвоката  Басов в „NеоДачници\" на Народния. Трудно е да се правят прогнози. При дамите с главни персонажи няма изненади: Александра Василева в „NеоДачници\" срещу Теодора Духовникова в „Лисичета\" и Мария Стефанова в „Три високи жени\" - и трите спектакъла са на Народния, който влиза в битката с 14 номинации. Логично е да победи Мария Стефанова. При господата с поддържащи партии конкуренцията е между Александър Хаджиангелов в „Петел\", Малин Кръстев в „Зимата на нашето недоволство\" и Явор Бахаров в „Редки тъпанари\". Най-силен е Малин Кръстев. При жените с поддържащи персонажи също не може да се прогнозира, тъй като и трите правят силни роли - Ана Пападопулу в „Лисичета\", Василена Атанасова в „Зимата на нашето недоволство\" и Стефка Янорова в \"След репетицията\". За изгряваща звезда ще се състезават Веселин Петров в „Кралят Елен\", Делян Илиев за режисурата на „Три сестри\" в Смолян, Неда Спасова в „Бесове\". Журито за режисьорите трябва да избира между Бина Харалампиева за „Лисичета\", Галин Стоев за „Танцът Делхи\" и Иван Пантелеев за „NеоДачници\". В категорията \"Най-добро представление\" конфигурацията е почти същата - но с „12-те гневни\" вместо \"Лисичета\". Една от следните три дами ще получи \"Аскеер\" за пиесата си - Оля Стоянова за „Цветът на дълбоките води\", Неда Соколовска за „Закачане\", Йоана Мирчева за „Изход\". Номинираните художници за декори и костюми са Васил Абаджиев, Марина Райчинова, Свила Величкова, Нина Пашова, а композиторите са Асен Аврамов, Мишо Шишков-син и Петър Дундаков.", "date": "2018.04.13", "title": "Почетен \"Аскеер\" за Васил Михайлов"}
{"url": "http://standartnews.com/kultura/desetki_zvezdi_na_poklonenie_pred_toncho_rusev-370436.html", "text": "Десетки естрадни звезди, почитатели, близки и колеги дойдоха в зала „България\" в София днес, за да си вземат последно сбогом с големия композитор Тончо Русев. Лили Иванова изпрати букет с бели калии. Тончо Русев написа музиката за някои нейни незабравими песни - \"Ти сън ли си\", \"Този свят е тъй прекрасен\", \"Танго със спомена\", \"Панаири\", \"Обичам те\". В зала \"България\" да се прости с маестрото дойде и посланикът на Украйна в България Микола Балтажи. Венец изпрати и голямата звезда Филип Киркоров. Тончо Русев почина на 10 април, 10 дни преди да навърши 86 години. Написал над хиляда песни, спечелил десетки престижни награди на български и международни музикални конкурси, Тончо Русев оставя ярка следа в българската естрадна музика. Първи прага прекрачи певецът Веселин Маринов – той отказа да говори пред журналисти. Изпълнителят Панайот Панайотов определи днешния ден като изключително тъжен за българската поп музика. \"С него си отиде една епоха, отива си вече епохата на мелодичния шлагер. Днес ще се помоля господ Бог, неговия създател, нашия създател да му изпрати светлина, за да намери пътя към дома, за да не се лута. И друго, какво да кажа? Една светла душа, която пренасити българския ефир с мелодична песен. Аз не знам вие давате ли си сметка какво означава това, но тъй като аз съм вътре в кухнята на поп музиката от много отдавна ви казвам, че днес казваме сбогом на българската шлагерна песен и казваме добре дошла на другия жанр\", коментира певецът. Композиторът Хайгашод Агасян каза, че е щастлив от факта, че е имал възможността лично да познава големия Тончо Русев и изрази възхищението си от таланта и богатото наследство, което остава. Сподели и завета, който му оставил Русев. \"Когато бях студент, преди много години, се опитах да говоря с него. \"Бате Тончо, а бе, млад съм, но чувствам, че имам енергия и искам да бъда по-бързо оценен\". Знаете един млад човек иска по-бързо да се реализира. Той каза: \"Виж какво, моето момче, Хайго, пиши честно и почтено и запомни, че ще дойде един ден, в който ще подаваш само нотите\". Викам, бате Тончо ще дойде ли такъв ден? \"Ако пишеш честно и почтено преди всичко спрямо себе си ще дойде\", разказа композиторът. Сред дошлите да се простят с него бяха и Михаил и Кристина Белчеви. „Българин, приятел, талантлив човек, усмихнат, с много хубаво чувство за хумор. Един истински българин. Всичко това го доказа с песните си и с отношението си към поезията в песента. България губи обикновено. Уж не е паднало едно знаме наше във войните, но ние губим хора\", коментира композиторът. \"Това е едно място, което ще остане празно, няма как да бъде запълнено. Но въпросът с какво ще го запомним не е точен, защото аз мисля, че той не може да бъде забравен с тези толкова много песни, които непрекъснато влизат и продължават да влизат в бита на хората, в сърцата, в душите, които вълнуват, без които не можем. Те продължават и в следващите поколения, което е прекрасно. Той е толкова необятно талантлив човек, че просто не може да бъде забравен и няма да бъде забравен\", заяви певицата Кристина Белчева. Недялко Йорданов сподели, че целият му живот е свързан с Тончо Русев, а последната му песен е по негови стихове. \"Само преди няколко месеца той написа последната си песен по едно мое стихотворение \"Молитва\" и така се шегувахме. Казваше: \"Недялко, Недялко, навремето написахме \"Остаряваме бавно\", а сега трябва да напишем \"Отиваме си бързо\". Ето такъв човек беше. Добър, незлоблив, да не говорим за таланта му, няма друг такъв. Много ми е мъчно и усещам, че едва сега в тоз момент усещам каква загуба е това. Винаги така става в живота – трябва да си отидеш, за да усетят. Радой Ралин имаше едно стихотворение, което завършваше така: „Защо вървим така полека, трупът ли ни се свиди. Защо обикваме човека, когато си отиде\", цитира Йорданов. За група „Сигнал\" в случващото се виждат една символика, заяви фронтменът на групата Йордан Караджов. \"Точно преди 40 години тук в зала „България\" представихме песента \"Може би\" и след 40 години, за голямо наше съжаление, го изпращаме към вечния му дом. Още за съжаление казвам, че с него си отиде една епоха на прекрасната българска музика и за съжаление никой повече няма да повтори това, което правеше през живота си\", категоричен е Караджов. Да се сбогува с композитора дойде и бившият министър на културата Вежди Рашидов. На въпроса какво губи България, той отговори: \"С песните му ще го запомня, защото той е велик, в това което е правил цял живот. Човек е голям с това, което може. Първо няма как да го забравим, не само да го запомним. Вчера гледах един филм. Просто един мозък не може да не може да поеме как един човешки живот може да направи целия му живот да е в хитове. Така че нека да гледаме по-весело. Аз предлагам на този ден като се прощаваме с този великан да си оставим тананикането и да продължим да си тананикаме неговите прекрасни песни. Това може би е най-хубавото, което може да направим за него, да носим в паметта си звуците, които той ни е оставил като хармония\", каза Рашидов. Според Развигор Попов, Тончо няма да бъде забравен, защото много млади изпълнители са се обърнали към творчеството на по-старите композитори, сред които е и той. Убеден е, че песните му ще звучат в нови версии, ще бъдат много подновявани и ще звучат и в бъдеще в ефира.", "date": "2018.04.13", "title": "Десетки звезди на поклонение пред Тончо Русев"}
{"url": "http://standartnews.com/sport/posledniyat_zhrebiy_v_shampionskata_liga-370411.html", "text": "Последен! Такъв е жребият за полуфиналите в Шампионската лига, който може да гледате днес, пряко по bTV Action от 14:00 ч. Сезонът се изтърколи почти на един дъх и вече е време нещата да станат сериозни. Място сред четирите най-добри европейски клубни отбора си извоюваха с пот, сълзи и... драматизъм. Четвъртфиналите ни върнаха във времената на онзи романтичен футбол, когато определението \"гранд\" не играеше роля. За това в урната днес ще присъстват имената, както на добре познати големи тимове със статут на фаворити, така и на отбори, превърнали се в герои за вечер. В Нион днес представители ще имат \"Реал\" Мадрид, \"Байерн\" Мюнхен, \"Ливърпул\" и \"Рома\". \"Реал\" бе на път да отпадне сензационно, след като пропиля натрупания аванс от 3 гола в първия мач срещу \"Ювентус\". И точно когато целият футболен свят се бе настроил за продължения, съдията даде дузпа за настоящия носител на трофея, а Роналдо не сбърка. Така испанският гранд си осигури място сред най-добрите 4 за 8-ми пореден път. \"Байерн\" Мюнхен е в тази фаза за 19-и път. Този път те минаха някак тихомълком, но ефективно през \"Севиля\". Сега баварците на Юп Хайнкес се надяват, че ще избегнат \"Реал\", защото през 2014, 2015 и 2016 г.  именно испански тимове спираха похода на тима към титлата. \"Рома\" изглежда като най-желания съперник, но само за хора, които не са гледали мача на \"вълците\" срещу \"Барселона\". Не всеки тим има сили да обърне резултата срещу Меси и компания и да се класира на полуфинал в Шампионска лига след цели 34 години прекъсване. Едва ли някои от отборите иска да бъде гост на врящия казан \"Олимпико\", дори и с преднината на \"Барса\". \"Ливърпул\" - клубът, печелил 5 пъти трофея от надпреварата, се завръща на полуфиналите след 10 години пауза. Юрген Клоп успя да направи своята магия на 2 пъти срещу \"Манчестър Сити\" и победи с 3:0 и 2:1 в реванша, необезпокояван от космическия бюджет на съперника си. Сега е време за нова жертва. Първите мачове от полуфиналите ще се изиграят на 24 и 25 април, а реваншите - на 1 и 2 май. Тях ще може да гледате пряко в каналите на bTV Media Group.", "date": "2018.04.13", "title": "Последният жребий в Шампионската лига"}
{"url": "http://standartnews.com/mneniya/da_zapalim_tsigara_predi_voynata-370441.html", "text": "Въпреки че е 2018-та година, през последните седмици на мнозина им се струва, че сме направили скок във времето назад. У нас отново се говори за досиета и Държавна сигурност, а Москва и Вашингтон пак са на ръба на войната, само че този път не студена. Убеждението, че машината на времето се е затъркаляла назад се подсили и от огласената идея на вицепремиера Валери Симеонов да отмени забраната за пушене в заведенията. Това накара много хора да си представят как ще стоят в задимени ресторантчета и капанчета, ще пафкат папироси и на две ракии ще бистрят напрегнатото международно положение – истинско дежа вю. Идеята на  Симеонов предвижда да се пуши в обособени помещения в заведенията. Колкото и да не ни харесва,  голяма част от българите са пушачи, каза вицепремиерът. Това е вярно, но още повече като им се създават нужните условия за това? При положение, че сме една от най-боледуващите нации в света, а по смъртност сме направо шампиони. Още повече, че забраната за пушене у нас е едва на крехките пет години. След много колебания и чудения парламентът прие това решение през 2012 г. Тогава не се размина без протести на собственици на заведения, които се тюхкаха, че забраната ще затрие бизнеса им. Единствено статистиката може да каже дали това е така и какви са били загубите им. Факт е обаче, че въпреки първоначалният вой и на самите пушачи, те лека-полека приеха новите реалности. Свикнаха да излизат за по цигара навън и да се съобразяват със забраната. Разбира се, Валери Симеонов е прав, че често тя не се спазва. \"Не мога да разбера защо се създават закони, които не се спазват и се нарушават на всяка крачка\", възмути се вицепремиерът. И призна, че се пуши дори и в парламента. С което сложи диагнозата за най-големия проблем в държавата. А именно, че И напъните след всеки скандал или трагедия да ги прекрояваме обикновено е прах в очите. Защото проблемът не е, че законите са толкова калпави, а че няма нужният контрол и политическа воля, за да се спазват. Другият голям проблем е нерешителността на властта при всеки опит за реформа. Крачката напред винаги се съпътства от две назад и като резултат тъпчем на място. Последният пример е с идеята за реформа на ТЕЛК, която се отложи за неопределено време след като ядоса инвалидите и бе разпердушинена от експертите. Ако кабинетът се върже на акъла на Симеонов за връщане на пушенето по заведенията, това ще затвърди убеждението, че у нас всяко чудо е за три дни. Иначе е ясна политическата аритметика от номера с цигарите, която вероятно в НФСБ си правят. В Австрия връщането на пушенето наля вода в мелницата на Партията на свободата, която като част от новото правителство отказа тоталната забрана. Това обаче е популизъм на дребно и повечето хора го разбират. А и Патриотите рискуват ретро идеите да станат техен патент. От връщането на казармата и строителните войски до пушенето. Все пак добре е да има и крачка напред. Като призива на Симеонов да се забрани рекламата на хазарта, която набива в главите на млади и стари, че вместо да се работи е по-добре да се търкат билетчета. От друга страна почитателите на черния хумор в нета са прави, че ако господарите на Белия дом и Кремъл са решили да премерят сили и да си пускат ракети и бомби, няма никакво значение къде и как ще се пуши. Защото целият свят ще изпуши и то не в преносния смисъл на думата.", "date": "2018.04.13", "title": "Да запалим цигара преди войната"}
{"url": "http://standartnews.com/biznes/energopro_s_nova_denonoshtna_telefonna_liniya-370440.html", "text": "ЕНЕРГО-ПРО въвежда нова денонощна телефонна линия за въпроси и сигнали - 0700 800 61. На него клиентите на ЕНЕРГО-ПРО Продажби могат да получат информация за дадена сметка, за реда и начините за заплащане на електрическата енергия, за нови промоции и кампании и пр. Досегашният номер 0700 161 61 се запазва, но за клиентите на Електроразпределение Север. На него те могат да подават сигнали за аварии, да проверят сметка или да получат информация за присъединяване към мрежата и да отправят запитване как да излязат на свободния пазар.", "date": "2018.04.13", "title": "ЕНЕРГО-ПРО с нова денонощна телефонна линия"}
{"url": "http://standartnews.com/kultura/varnaha_bronzovata_balerina_pred_narodniya-370438.html", "text": "Монтираха обратно скулптурата на бронзовата балерина във фонтана в Градската градина пред Народния театър. Тя се завърна на мястото си, след като през ноември младеж в нетрезво състояние се подпря и я събори. Извършителят беше задържан за 24 часа и освободен на следващия ден без дори да плати глоба. Близо пет месеца отне на експертите да оценят щетите и да я реставрират. Бронзовата скулптура е собственост на Градската галерия, където до момента се съхраняваше.", "date": "2018.04.13", "title": "Върнаха бронзовата балерина пред Народния"}
{"url": "http://standartnews.com/kultura/v_kato_dve_kapki_voda_rokat_povede_sreshtu_chalgata-370422.html", "text": "Изначален хамлетовски въпрос излезе отново на дневен ред покрай шоуто „Като две капки вода\": рокът или чалгата имат по-благодатна почва у нас. Малко или много го поставиха певецът Славин Славчев като Брайън Джонсън, фронтменът на AC/DC, актьорът Иван Юруков като Дейвид Бауи срещу сърдечната, но неадекватна поп фолк изпълнителка Софи Маринова. Публиката даде най-много точки на Славин, който разтресе каскета на Джонсън с глас, който развълнува меломаните и стана поледител на конкретната вечер. Битката между стиловете в случая е с променлив успех - няма обяснение в множественото число, а по-скоро в конкретиката. У нас няма по-любимата банда от австралийските рокаджии и не само че и децата куфеят на песните им, но и цифрите са доказателство – концертът им на стадион „Васил Левски\" с 60 000 публика и досега е ненадминат по посещаемост. Така, че какво значми тук някаква си Тита. Дуелистите Обичайните заподозрени имитатори са актьори, поп и рок изпълнители и поп фолкаджии. И в живота, и на сцена, и в тв шоу е важно да си добър ентъртейнър. Не толкова да си безупречно красив или със сладкопоен глас. Мадона е безусловен пример за това. Когато в интервю по телевизията я закачили, че не може да пее добре, тя понаместила очилата, направила неприличен жист и заявила: \"Кажете го на банковата ми сметка\". Това е и есенцията на „Като две капки вода\" по Нова. Да има добра имитация, без вокалните дадености да са на световно ниво, нито пък актьорското майсторство да е за „Оскар\". И така в битка вече шест сезона се надпреварват всевъзможни интерпретатори от няколко жанра. По-лесно, разбира се, е на актьорите - за тях е ежедневие да влизат в образ. Участието им в подобно шоу носи финикийски знаци, поле за изява, където да се впускат в нетипчни преживявания, удоволствие. А след появата им в \"Като две капки вода\" театрите, в които играят, са фул. До ден днешен „Ревизор\" и „Парижката Света Богородица\" в Театър \"София\" с Калин Врачански, победител в по-предния сезон, се радват на пълен салон. Прави впечатление във всичките издания на шоуто е, че участват все класни актьори - така наречените мечки. Сред тях са Деян Донков, Башар Рахал, Герасим Георгиев-Геро, Стефан Рядков, Стефания Колева, Невена Бозукова. От другата страна на барикадата често са поп фолк певци, чиято аудитория не се приспива със сонети, а посреща зората, мятайки салфетки във въздуха в подходящото заведение. В шоуто са се изявявали Азис, Преслава, Десислава, а сега и Софи и Константин. Тоест - хората, известни само с малките си имена. Десислава се представи интересно като Райна Кабаиванска. Чудно е, че макар чалгата да се смята за масова хипноза, досега няма победител във формата. Статистиката показва, че са печелили Рафи, Невена Бозукова, Ненчо Балабанов, Калин Врачански. Третите обичайни заподозрени са рокаджиите или поп певците, които също се представят изненадващо добре. В този сезон до момента рокът удържа – Славин Славчев отвя антилопата Тита в изпълнение на Софи. Той спечели и като Фреди Меркюри, най-великият за мнозина рок певец на планетата. Иван Юруков като Дейвид Бауи също беше безупречен, а преди това и като Мерилин Менсън - също точка в полза на по-елитарната музика. Поп фолк певецът Константин беше леко пооплют в социалните мрежи за представянето си като Пол Макартни. Той обаче спечели с образа си на Наско от Б.Т.Р. – още един знак, че рокът е предпочитан, макар и изпълнен от фолкаджия. Обаче за обобщения е още рано. И май ще излезе, че всеки е в образа, който най-пасва на натюрела му. В мрежата коментарите са, че шоуто си струва само заради Юруков и Славин. Добавят някой път и Софи Маринова - заради това, че е забавна и неподправена. Тоест макар участниците да са 8, тези имена са вероятните поледители, а винаги е имало и някои за пълнеж. Антилопа и газела Софи Маринова няма нищо общо с наложения от Тита, а и от лирическата й героиня образ. Ромската перла никога не е била мъжемелачка, кокона, кифла или да й е пукало за мейнстрийма. Което не значи, че не обича да бъде ухажвана. Софи, типично за представител на ромите, се вълнува от чувства, от принца, от семейството. Тя е първична и с уникален глас, затова хората я харесват и коментират, че участието й в шоуто е терапия от смях. Софи забрави текста на парчето и типично в нейн стил си призна: \"Ужас, Тита, помагай\", смеейки се. Тази неподправеност й донесе повече точки. После прошепнала в ухото на Рачков: \"ПаднА ли от смях?\". За артистизъм при нея е трудно да се говори, защото хората с по-естествено поведение  трудно се учат на маниери. Но пък тя е една от любимките, където и да се появи. Направи реверанс пред рока – превърна се в Клаус Майне от „Скорпиънс\", много топло, много необикновено изпълнение. „Нагласиха ме добре гримьорите, откривам си грешки, измислям си думи, не мога хем да чета, хем да пея на английски. В къщи по-добре ми се получаваше, тук се притеснявам. Хареса ли ти, мен\", пошегува се тя с Фънки. След това беше и Джъстин Бийбър - все образи далечко от душевния й комфорт. Истинско постижение за нея е да пее на английски, но  хубаво изпълни парчето. На моменти си личеше орнаментиката на фолка, но за нея почти всичко в експериментите й е простено. Високият й глас, който може да чупи прозорци, ако се съчетае в рок дует със Славин – това ще е събитие, нещо, което си струва и прекрасно помирение на жанровете. Някакъв фен пише за Софи под изпълненията й: \"И тази, и миналата седмица феноменалната Софи не беше оценена достойно нито от журито, нито от зрителския вот! Тя е перлата в короната на предаването, а беше пета-шеста дори след Гери-Никол и русата Златка?! Явно е предимство да имаш недостатъци!\". Софи е най-харесваният герой в това шоу, защото е музикант по душа и супер забавна без дори да го подозира явно понякога Като Зиги Иван Юруков звънтеше като струна в изпълнението на Бауи - с перфектен грим и добро пеене. Актьорът от Народния, който преди година се задоми, е сред най-аплодираните от зрителите по принцип дотук в шоуто. Той е професионалист, хваща много добре движенческата партитура на героите си и успява някак деликатно да покаже колко е талантлив. Той изпълни първият хит на Бауи Space Oddity, а костюмът и различните очи като хъски  придаваха още към пълноценното покриване с образа. Това е времето на глем рока с пищния андрогинен образ на Зиги Стардъст - едно от превъплъщенията на Бауи, с което години съжителства. Британският музикант, един то най-великите в историята, се жени за модела Иман под звуците на \"Калиманку Денку\" в изпълнение на Янка Рупкина. Юруков успя да се превърне и в мацка – покойната гениална Ейми Уайнхаус. Актьорът съумя да представи излъчването на меланхоличната и същевременно бунтарски настроена певица. Възпитаник на Стефан Данаилов, Юруков стана масово известен от участието си в „Столичани в повече\", а тази година бе сред номинираните за „Икар\" за играта си в „Лисичета\" в Народния театър. Там е дует с Теди Духовникова, с която пък разказва любовна история и в „Дъвка за балончета\".  В следващата задача от шоуто  актьорът, който тази години има юбилей – 40,  ще влезе в образа на Мастера си. Коцето Макартни Говори се, че образите и песните са предварително договорени. Ако е така, то Коцето се позакопа с Пол Макартни. \"Бийтълс\" са далеч от жанра, в който българинът се изявява и всяка  грешчица дразни. Да не говорим само за пеенето - нито му хвана излъчването, нито имаше прилика, въпреки че гримьорите обикновено работят за отличен в това шоу, нито предаде онази светла мечтателност. И няма как човек, изкарващ си прехраната с дрезгав клас сред хилядите чаши в заведенията, да се прехвърли току–така на вълната на гениалната музика на Ливърпулската четворка. Визията му по-скоро приличаше на Емил Димитров. Коцето обаче е харесван от българската аудитория още в сезоните на „Биг брадър\", един от които и е печелил. Той също като Софи демонстрира неподправеност, хашлашка непринуденост - изглежда като човек от народа, а такива герои по принцип побеждават в подобни формати у нас. Да не забравяме случаите с Део и Орлин Павлов. Да удариш от Меркюри до Азис Славин Славчев беше прекрасна Лили Иванова, за което си спечели овации и констатации, че заслужава да е на финал. Някои го упрекнаха, че му липса атристизъм, но както казахме, шоуто е за имитации - нито е само за гласове, нито е само за актьорлък. Така че ако уцели със златна среда повече зрителски сърца, като нищо ще спечели, защото понякога хората гласуват за това, което изпъква. А че може да е пластичен, Славин показа и като Майкъл Джексън, труден именно в хореографиите си. Като Брайън Джонсън от AC/DC, любимият „постоянен ток\" на меломаните, беше много на мястото си, в свои води и това също си каза думата. „Не е лесно да си Брайън Джонсън от AC/DC, дори и да си Славин Славчев\" – написаха на Фейсбук страницата на \"Като две капки вода\". Победи и като Фреди Меркюри - изпълнението на Somebody To Love в оригинална тоналност, емоцията в мимиките и жестовете, автентичната визия изправиха на крака публиката. Наложи му се да бъде и Кристина Агилера. И не само това – той влезе под кожата и на Азис. Той пък бил възхитен от имитацията на Славин Славчев и написал в социалната мрежа: \"Браво на Славин! Едно чудесно представяне и вълшебно изпълнение\".", "date": "2018.04.13", "title": "В „Като две капки вода\": Рокът поведе срещу чалгата"}
{"url": "http://standartnews.com/biznes/nap_sakrashtava_250_proveryavashti-370435.html", "text": "Близо 250 свои служители освобождава от 1 май Националната агенция за приходите (НАП). Съкращенията са резултат от закриването на звената \"Оперативни проверки\" към териториалните дирекции, съобщиха от агенцията. Това става известно три седмици след акцията на ГДБОП срещу организираната престъпна група в дирекцията на НАП в София, занимавала се с изнудване на търговци и други корупционни практики, когато бяха арестувани 20 души, 11 от които  получиха обвинения. Акцията на ГДБОП няма нищо общо с предстоящите съкращения на 250 служители, отрекоха обаче от ръководството на НАП. Оттам подчертаха, че \"по реформата на \"Оперативни проверки\" се работи от една година\". От НАП не отрекоха, че една от причините за закриването на \"Оперативни проверки\" наистина е корупционният риск, тъй като структурата била децентрализирана, имало проблеми при избора на фирми за проверка и нямало ротация на служителите, някои от които правели инспекциите по свое усмотрение. Друга причина за закриването на звеното била слабата му ефективност и дублирането на работата му с тези на спецзвеното \"Фискален контрол\". От 1 май именно \"Фискален контрол\", което следи движението на рискови стоки, ще поеме изцяло дейността на \"Оперативни проверки\". От година и половина то също прави оперативни проверки на фирми и е издало 4 пъти повече актове. Фискален контрол\" е централизирано звено, така че селекцията на фирмите за проверки вече ще се прави обективно, категорични са от НАП. Заради новите, вече разширени функции на \"Фискалния контрол\" НАП обяви конкурс за попълване на звеното с нови 150 служители. На него могат да се явят и съкратените от \"Оперативни проверки\", обясниха от НАП. Така чисто формално служителите на агенцията ще намалеят от 1 май само със стотина души.", "date": "2018.04.13", "title": "НАП съкращава 250 проверяващи"}
{"url": "http://standartnews.com/balgariya/ananiev_tarsim_konsensus_po_printsipnite_postanovki_za_meditsinskata_ekspertiza-370423.html", "text": "Мисля, че днес постигнахме едни добри резултати – с ясно начертани задачи в близките дни. Това каза министърът на здравеопазването Кирил Ананиев по време на срещата му с експерти на министерството и представители на организациите на хората с увреждания. \"По отношение на срещата от днес, искам да благодаря на колегите от национално-представителните организации за хора с увреждания за изключително конструктивния и професионален тон и за предложенията, които те направиха по отношение на 2 проекта на нормативни акта – Правилника за устройството и организацията на работа на органите на медицинската експертиза, регионалните картотеки на медицинската експертиза и самата наредба за медицинската експертиза. Това, което мога да съобщя е, че ние направихме много сериозна крачка по отношение на консенсуса по принципните постановки, които са залегнали както в устройствения правилник и най-вече в наредбата за медицинската експертиза\", допълни още той.\"Има още няколко момента, които трябва да изчистим – един от тях е свързан с медицинска експертиза на лицата с множество тежки заболявания – това е приложение 2. Създали сме необходимата организация и ще постигнем консенсус, убеден съм, и по този въпрос\", каза още Ананиев. „Ние още днес ще качим правилника за устройството и организацията на работа на органите на медицинската експертиза, тъй като нямаме никакви различия по отношение на този правилник. С днешна дата, правилникът се връща отново на сайта на МЗ. По отношение на правилника медицинската експертиза ние се обединихме около повечето принципи от наредбата като останаха 2 въпроса, които в рамките на 30 дни трябва да изясним. Първо до 10 дни МЗ ще предостави информация на Национално-представителните организации на хората с увреждания каква е промяната между старата наредба и предложения нов проект на новата наредба по отношение на Приложение номер 1\", заяви здравният министър. „След като колегите от организациите получат тази информация ние ще качим за обществено обсъждане и самата наредба. След тази дата ще продължим експертно да работим по окончателната редакция на наредбата за медицинска експертиза като ще отразим и промените в текстовете, които са свързани с хората с множество тежки заболявания, което беше един от основните проблеми, които изразиха нашите партньори. Мисля, че днес постигнахме едни добри резултати – с ясно начертани задачи в близките дни. С оглед да финализираме в рамките на 30 дни проекта на наредбата, да мине общественото обсъждане и да тръгне към Министерски съвет, защото тази наредба работи за инвалидите и се очаква от хората с увреждания\", допълни министър Ананиев.", "date": "2018.04.13", "title": "Ананиев: Търсим консенсус по принципните постановки за медицинската експертиза"}
{"url": "http://standartnews.com/balgariya/nakazvat_14_sluzhiteli_na_zatvorite_zaradi_izbyagalite_retsidivisti-370424.html", "text": "Да бъде потърсена дисциплинарна отговорност на 14 служители от Софийския затвор – 12 от тях на изпълнителски и двама на ръководни длъжности. Това е едно от предложенията, които е направила назначената комисия, изясняваща фактите и обстоятелствата около бягството на двамата лишени от свобода на 3 април т.г. в София. Това стана ясно от думите на заместник-министър проф. Николай Проданов, който обяви резултатите от проверката в Софийския затвор, съобщиха от пресцентъра на Министерство на правосъдието. На брифинг днес в Министерството на правосъдието ресорният заместник-министър проф. Николай Проданов обяви резултатите от проверката до момента. На пресконференцията присъстваха временно преназначеният на длъжността главен директор на Главна дирекция „Изпълнение на наказанията\" старши комисар Васил Миладинов и главен инспектор Ивайло Йорданов – началник на сектор „Охрана и сигурност в затворите\". „Установени са редица нарушения по надзорно-охранителния режим от страна на длъжностни лица, най-вече неизвършване на личен обиск и претърсване на багаж\", заяви проф. Проданов. Той допълни, че е констатиран занижен контрол по носене на постовата служба и са налице слабости от организационен характер. По думите на проф. Проданов е установено още, че съответните длъжности лица са били наясно с високата обществена опасност, която са представлявали двамата лишени от свобода. По отношение на внесеното оръжие в затвора, проверката не е установила еднозначно как е било пренесено в корпуса на затвора и работата в това отношение ще продължи. Проф. Проданов заяви още, че комисията е излязла с общо 12 конкретни препоръки, които имат за цел повишаване на ефективността на надзорно-охранителната дейност.", "date": "2018.04.13", "title": "Наказват 14 служители на затворите заради избягалите рецидивисти"}
{"url": "http://standartnews.com/balgariya/3_dni_bezplatni_ochni_pregledi_v_novata_vision-370443.html", "text": "3 дни безплатно ще преглеждат в най-голямата очна клиника в София – „Vision\". Специалистите ще консултират в новата й, 5-етажна база, на 16, 17 и 18 април 2018 г. Желаещите могат да се запишат на телефони: 0700 89 003 и 0887 31 44 79. Най-голямата и модерна очна клиника в България има 46 кабинета, оборудвани с най-модерната апаратура за ранна и прецизна диагностика, 7 операционни зали, специален сектор за най-малките пациенти и ВИП зона. Новооткритата база на „Vision\" се намира в столичния ж.к. „Дружба\", на бул. „Цветан Лазаров\" 86, до метростанция „Дружба\".", "date": "2018.04.13", "title": "3 дни безплатни очни прегледи в новата „Vision\""}
{"url": "http://standartnews.com/balgariya/plevenchani_se_oplakvat_ot_agresivni_bezdomni_kucheta-370416.html", "text": "Плевенчани се оплакват от агресивни безстопанствени кучета. От началото на месеца досега нападнатите и нахапани са десетки. В квартал \"Скобелев\" почти през ден някой става жертва на кучешката агресия. Мария Павлова е ухапана по крака, има шест рани, едната от които зараства трудно и трябва да й се поставят инжекции. 13-годишният Иво Дочев също е бил нападнат и ухапан по крака, както и Лора Панкова, която пет пъти ще трябва да получи ваксина против бяс. Това са разказите само на част от пострадалите през последния месец. Водят ни при четириногите, с които делят междублоковото пространство, и заради които се разхождат с кучегони. \"Съпругата ми минава всяка сутрин по долната улица за работа, защото я е страх от бездомните кучета тука. На тази улица те са от години\", посочи Орлин Петров. Миналата година са хванали две кучета и са ги кастрирали. Женската обаче не я хванали. Почти във всеки блок има някой, който се бори за свободата на четириногите. При появата ни, хората, които уж добре се грижат за животните, се заключват зад вратите на домовете си. Недоволството на гражданите обаче расте. В отворено писмо до институциите, подкрепено с подписка, настояват за незабавни действия от страна на общината. \"Многократно през годините сме подавали сигнали, жалби, но те останаха неразгледани до момента или не се взеха никакви мерки за да се разреши проблема\", посочи Петьо Чакъров. Кметът признава за проблема с кучетата, но не е съгласен с обвиненията. Обясни, че е в ход процедура по изграждането на постоянен приют, който по план е трябвало да бъде готов още през 2015 година. В момента разполагали с ограничени механизми. \"Кучетата, които биват залавяни според това дали са агресивни се евтаназират. Тези, които не са, се маркират, обезпаразитяват, ако това не е извършено, маркировката и кастрацията, и се връщат на местата откъдето са хванати съгласно изискванията на националното законодателство\", обясни Георг Спартански, кмет на община Плевен. На публична среща с гражданите тази вечер кметът ще очаква и техните предложения за справяне с проблема. Докато се търсят решения, женското куче от квартал \"Скобелев\" отглежда поредно поколение. Така регистрираните официално 1870 бездомни кучета за миналата година, неофициално вече са с шест повече.", "date": "2018.04.13", "title": "Плевенчани се оплакват от агресивни бездомни кучета"}
{"url": "http://standartnews.com/balgariya/borisov_polititsite_na_balkanite_razbraha__patyat_e_kam_es_i_nato-370417.html", "text": "Политическият елит на Балканите разбра, че единственият път е към ЕС и НАТО. Това каза премиерът Бойко Борисов след среща с председателстващия Съвета на министрите на Босна и Херцеговина Денис Звиздич. „Говорихме за Западните Балкани, за Балканите като тема. Работи се активно, появяват се нови идеи. Босна и Херцеговина винаги, когато става приказва в България като темата сигурност, се е говорило за радикален ислям за ислямски бойци, които идват или са там. Премиерът Звиздич отговори какви мерки и какво са свършили нашите колегите от Босна и Херцеговина\", заяви Борисов. „Много е трудно и егоистично, но се надявам с общи усилия да убедим колегите в Европа че не можем да казваме че след 20 години ще приемем държавите от западните Балкани. Трябва да им дадем перспектива и то реална. И преди година изглеждаше невъзможно темата Западни Балкани и въобще тези разговорим да водим на най-високо ниво в момента. От една страна съм оптимист и нещо, което много ме радва - политическият елит на Балканите разбра че единственият път е към ЕС и НАТО. Трябва да се работи много бързо и да използваме тази инерция, която създадохме за тези няколко месеца\", коментира още премиерът.", "date": "2018.04.13", "title": "Борисов: Политиците на Балканите разбраха - пътят е към ЕС и НАТО"}
{"url": "http://standartnews.com/balgariya/zamministar_prodanov_byagstvoto_na_pelov_i_kolev_e_po_vina_na_neopitni_sluzhiteli_na_zatvora-370413.html", "text": "Днес ще бъдат оповестени заключенията от доклада на специално създадената работна група, която трябваше да установи как на територията на Централния софийски затвор са внесени оръжията, помогнали на двама затворници – Колев и Пелов, да избягат. Това съобщи в ефира на \"Хоризонт\" заместник-министърът на правосъдието Николай Проданов. Той коментира темата в аванс за слушателите на Националното радио, като уточни, че докладът на комисията е бил готов вчера, когато е бил и крайният срок: \"Документът представя механизма, по който е извършено бягството – тоест какви са последователните крачки на двамата престъпници, така че от спалното помещение най-накрая да се озоват на свобода. И разбира се, е концентриран и върху недостатъците в организацията и върху човешките грешки, които са способствали за това бягство\", каза Проданов, като призна, че има грешки от страна на надзорно-охранителния състав и допълни: \"Правила има мисля предостатъчно – на всеки един пост например в затвора има една специална инструкция, в която е казано какви са правата и задълженията на конкретния постови надзирател./.../ Вероятно част от тези задължения обаче не са изпълнени. Някои от тях може би не са изпълнени както трябва и тук можем да направим връзка може би с липсата на опит нашите служители, може би и с проблеми в тяхната подготовка\". Проданов уточни, че става въпрос за млади хора, които са били на смяна в затвора по време на бягството: \"За млади хора става въпрос по принцип. Въпросното отделение, което в края на краищата е отговорно за бягството, са все млади хора\". \"В доклада са посочени конкретни имена на служители, които според комисията са допуснали грешки в своята работа. Комисията излиза с предложение спрямо тези наши служители да се заведат дисциплинарни производства. Аз мисля, че не бива да правим публични все още техните имена. Нека да се заведат дисциплинарните производства, нека да се види конкретно кой какво е правил и какво не е правил – тоест действие – бездействие и когато се стигне до някакъв край на дисциплинарните производства, тогава бихме могли да оповестим и конкретните имена\". Не е ясно на този етап как оръжието е било внесено на територията на затвора, каза още заместник-министърът:  \"Огнестрелното оръжие е проникнало, разбира се, отвън... по някакъв канал и за известен период от време то е било някъде укривано. В последния момент – тоест в деня на бягството, то е било в спалното помещение./.../ По отношение на хладното оръжие, вариантите са още по-многобройни, защото едно хладно оръжие може наистина да се изработи и ние до момента не сме наясно дали това е фабричен нож или самоделка. Но това не е толкова важно, важно е как е могло огнестрелно оръжие да попадне в ръцете на престъпник, при положение че нашите надзиратели носят службата в затвора не само без оръжие, но те нямат у себе си белезници, нямат и палки, всъщност нямат нищо\", коментира Проданов. Той обясни още, че в повечето страни по света огнестрелно оръжие вътре на територията на затворите не се носи: \"Тъй като съотношението между затворниците и надзирателите във всеки затвор е в полза на затворниците, разбира се – тоест може да се стигне до ситуация, при която по чисто физически път неколцина затворници да нападнат надзирател, да му вземат оръжието и по този начин да се въоръжат. По друг начин стои въпросът с помощните средства. Аз и досега си мисля, че не би било зле нашите служители на територията на затвора да имат и белезници в себе си, да имат и палки, и да ги носят постоянно. Тук обаче има съображения (против – бел. ред.), свързани с достойнството, с честта на лишените от свобода. А що се отнася до някои по-усъвършенствани помощни средства, там основният проблем е тяхната висока цена – така нареченият \"тейзър\" струва 4000 лева заедно с необходимите допълнения. Към настоящия момент се оказва, че има по едно такова оръжие във всеки един от 12-те затвора у нас\". Заместник-министърът каза още, че в по-голямата част от Централния затвор има видеонаблюдение, като има и места, като килиите, където такова наблюдение няма. \"Не трябва да изпадаме в такъв технически фундаментализъм, защото ролята на техниката е донякъде – ако го няма човешкият фактор, техниката си остава една купчина желязо\", подчерта Николай Проданов.", "date": "2018.04.13", "title": "Зам.-министър Проданов: Бягството на Пелов и Колев е по вина на неопитни служители на затвора"}
{"url": "http://standartnews.com/balgariya/detsa_izgoryaha_vav_furgon-370419.html", "text": "Две деца са загинали при пожар във фургон край псело Устина, съобщиха от Областната дирекция на МВР в Пловдив. Сигналът за горящ фургон в землището на село Устина е подаден около 10.40 часа. На място веднага са насочени екипи от пожарникари, които бързо погасили огъня. В болница са транспортирани 18-годишната обитателка на помещението, заедно с 2-годишното й дете. Докато помагал на майката и детето е пострадал също 41-годишният собственик на имота и на отдадения под наем фургон. По данни на майката, при пожара са загинали другите й две деца – момиченце на 6 години и момченце на 4 години. Местопроизшествието е запазено. Извършва се оглед от служители на Районно управление на МВР – Стамболийски. Причините за възникване на инцидента са в процес на изясняване.", "date": "2018.04.13", "title": "Деца изгоряха във фургон"}
{"url": "http://standartnews.com/balgariya/sabota_e_den_na_traur_zaradi_zhertvite_na_trakiya-370432.html", "text": "С решение на Министерския съвет 14 април, събота, е обявен за ден на национален траур за жертвите от тежката катастрофа на автомагистрала „Тракия\". Това съобщиха от правителствената пресслужба. Правителството изказва своите съболезнования на близките на загиналите. В тяхна памет националните флагове на всички държавни институции ще бъдат свалени наполовина.", "date": "2018.04.13", "title": "Събота е ден на траур заради жертвите на \"Тракия\""}
{"url": "http://standartnews.com/balgariya/borisov_podnese_saboleznovaniya_na_blizkite_na_zhertvite-370425.html", "text": "Поднасям искрените си съболезнования на близките на загиналите в днешната тежка катастрофа на АМ „Тракия\", написа премиерът Бойко Борисов в профила си във фейсбук. Надявам се всички пострадали бързо да се възстановят. От страна на болниците и институциите са предприети всички мерки за оказване на помощ на нуждаещите се, допълни той.", "date": "2018.04.13", "title": "Борисов поднесе съболезнования на близките на жертвите"}
{"url": "http://standartnews.com/balgariya/topvestibg__vsichki_novini_sa_tuk_izberete_kade_da_gi_chetete-370426.html", "text": "Topvesti.bg  е уникална за България платформа, която събира на едно място новините от всички медии, както и най-четените и коментирани постове във Фейсбук и Туитър. Не е нужно да губите излишно време, просто избирате категорията, която ви интересува и там е всичко най-актуално. Topvesti.bg ви предлага и възможността сами да решите от кой сайт да прочетете новината, която представлява интерес за вас. За по-важните вести избирате от над 200 сайта! На един клик разстояние сте и от най-ексклузивното съдържание в социалните мрежи. Само в topvesti.bg  можете да видите коя новина вълнува най-много потребителите във Фейсбук и коя се коментира най-много, без изобщо да е нужно да имате профил там. Най-интересните постове в Туитър също са подбрани за вас, имате възможността да влезете директно в мрежата и отново не е необходимо да притежавате регистрация! Тук са както споделени новини от сайтовете, така и туитове на популярни личности, които предизвикват голям интерес сред потребителите. В topvesti.bg  още гледате популярни видеа от телевизионните предавания, слушате радио и имате шанса да сте сте в крак с всичко случващо се по света и у нас. Ние сме подбрали новините за вас, вие избирате къде да ги четете!", "date": "2018.04.13", "title": "Topvesti.bg – всички новини са тук, изберете къде да ги четете"}
{"url": "http://standartnews.com/balgariya/prokuraturata_razsledva_katastrofata_na_trakiya-370430.html", "text": "Окръжна прокуратура-София разследва инцидента край Вакарел. Разследването на произшествието на автомагистрала \"Тракия\" се осъществява под наблюдението на Окръжна прокуратура София. На място работи екип от разследващи полицаи от Областна дирекция на МВР - София, под ръководството на дежурен прокурор, както и на заместник на окръжния прокурор, съобщи заместник-окръжният прокурор на София. Продължава извършването на оглед на местопроизшествие, като паралелно с това се провеждат и разпити на свидетели. Предприети са действия и за изземване на необходимата документация от фирмата – превозвач, собственик на автобуса. Създадена е необходимата организация за незабавно назначаване на необходимите експертизи – на първо място съдебномедицински експертизи на пострадалите лица. Действията на прокуратурата са в пълна координация с органите на МВР. Започналото досъдебно производство е за престъпление по чл. 343 ал. 4 от Наказателния кодекс – нарушаване на правилата за движение по пътищата при управление на МПС, от което по непредпазливост за причинени смърт и телесни повреди на повече от едно лице.", "date": "2018.04.13", "title": "Прокуратурата разследва катастрофата на \"Тракия\""}
{"url": "http://standartnews.com/svyat/rusiya_obvini_velikobritaniya_za_himicheskata_provokatsiya_v_siriya-370444.html", "text": "Министерството на отбраната на Русия разполага с доказателства за пряко участие на Великобритания в организирането на \"провокацията\" с предполагаемата химическа атака в сирийския град Дума. Това заяви днес говорителят на министерството генерал Игор Конашенков, цитиран от ТАСС, Ройтерс и АФП. По думите на генерала ведомството е открило участници в заснемането на режисираната химическа атака, които са разказали развитието на събитията. \"Днес на разположение на руското военно ведомство са и други доказателства, които свидетелстват за непосредственото участие на Великобритания в организирането на тази провокация в Източна Гута\", каза Конашенков. Той уточни, че от 3 до 6 април върху членове на \"Белите каски\" е бил оказван силен натиск от Лондон за по-бързо изпълнение на подготвената предварително провокация.", "date": "2018.04.13", "title": "Русия обвини Великобритания за \"химическата\" провокация в Сирия"}
{"url": "http://standartnews.com/balgariya/prezidentat_pozhela_vazstanovyavane_na_postradalite-370431.html", "text": "Изказвам искрени съболезнования на семействата и близките на загиналите при трагичната катастрофа на магистрала „Тракия\" днес. Както аз, така и цялото ни общество, сме съпричастни с болката и скръбта ви. Това написа държавният глава Румен Радев в официалната си страница във \"Фейсбук\" по повод инцидента на автомагистрала \"Тракия\", при който загина 6 души, а над 20 бяха ранени. \"Желая леко възстановяване на всички пострадали. Благодаря на всички медицински екипи, които помогнаха на ранените и полагат грижи за лечението им\", допълва още президентът.", "date": "2018.04.13", "title": "Президентът пожела възстановяване на пострадалите"}
{"url": "http://standartnews.com/balgariya/tamplierska_marka_za_900ya_yubiley_na_ritsarite-370433.html", "text": "Първата в света тамплиерска марка за 900-годишнината от основаването на ордена ще бъде валидирана във вторник. Това ще стане в присъствието на ген. майор (о.р.) Румен Ралчев, Велик Приор на Велик Приорат България и президентите на българския и световния съюз на филателистите - Спас Панчев и Тайиенг Хуангъ. С пускането на марката рицарите и дамите дават старт на серията инициативи за отбелязване на 900-я юбилей, съобщи за \"Стандарт\" ген. Ралчев. На тържествената церемония са поканени министърът на транспорта и съобщенията Ивайло Московски, народни представители, общественици, рицари и дами от цялата страна. Марката е дело на художника Ясен Гюзелев. На нея са изобразени деветимата рицари, основали ордена на тамплиелите през 1 118 г., съобщи Ралчев. Центалната част на марката се вади. Именно тя е предназначена за изпращане. На нея са двама от рицарите основатели, изобразени заедно на кон. Това е и емблемата на най-могъщия орден още от Средновековието. Юбилейната марката е третата, която Орденът у нас валидира. Тя ще бъде в тираж 10 000 бройки. Честванията на юбилея ще са в цялата страна до края на годината, съобщи още ген. Ралчев. Под егидата на 900-ия юбилей ще премине и Международният фестивал на великденската хората песен, който Велик Приорат България организира вече за трета поредна година. Хорове от България, Сърбия, Словения и Гърция ще се надпяват в неделя в аулата на СУ \"Св. Кл. Охридски\". Специално участие ще има Гергана Николаева - мецосопрано, която е една от видните дами на Ордена. Входът е безплатен, а рицарите и дамите канят всички софиянци да се насладят на уникалните гласове на участниците.", "date": "2018.04.13", "title": "Тамплиерска марка за 900-я юбилей на рицарите"}
{"url": "http://standartnews.com/balgariya/rozhdenichkata_fandakova_startira_nova_kampaniya-370442.html", "text": "Столичният кмет Йорданка Фандъкова изненада гостите на рождения й ден в четвъртък с нетрадиционен купон. Първият сюрприз беше, че ги покани на площадката на софийския завод за отпадъци. После лично ги разведе, екипирани с предпазни каски и жилетки, да разгледат модерното предприятие. Другата изненада беше в менюто за празника. Дошлите да поздравят сочения за най-успешен кмет у нас бяха нагостени с вкусотии, за които човек трудно може да предположи, че са направени от бракувани храни. Всъщност те са напълно годни за консумация, но заради смачкани опаковки и лош търговски вид са били предвидени за изхвърляне. \"Спасените\" храни бяха превърнати в нещо не само вкусно, но и красиво, от кулинарните звезди от \"Бон апети\" Лора и Стоян. Фандъкова използва личния си празник, за да обяви новата кампания на общината, която трябва да насърчи столичани да изхвърлят по-малко храна. Всъщност става дума за международна инициатива TRiFOCAL London, подета от кмета на британската столица Садик Хан. \"Над 670 хиляди тона годишно е храната, която изхвърляме – този факт ни накара да се включим в кампанията за разумно пазаруване и намаляване на пилеенето на храна. 10 европейски града, сред които Лондон, Брюксел, София, Барселона, Осло, Милано, се включихме в кампанията под патронажа на кмета на Лондон Садик Хан\", заяви  Фандъкова при обявяване на проекта. \"Нашата основна цел е да превърнем отпадъците в ресурс и това вече се случва. Само преди 10-ина година София депонираше 100% от отпадъците си. Днес ние депонираме едва 17%. Това е огромен напредък, който не се вижда в нашето ежедневие, но който има изключително голям ефект върху околната среда\", добави кметицата. И призова столичани да бъдат по-отговорни към храната и количествата, които се изхвърлят ежедневно. \"Нека да пазаруваме разумно и заедно да намалим храната, която се пилее\", заяви Фандъкова. Столичната община започва информационна кампания, която да насърчава намаляването на хранителните отпадъци. Тя ще има четири основни насоки - разумно пазаруване и прецизност при купуването на количества храна, правилно съхранение на продуктите за максимално удължаване на годността им, насърчаване на творческия подход при приготвяне на ястията и максимално оползотворяване на изостаналите продукти. В новата кампания партньори на общината са Credo Bonum Foundation и магазини BILLA. Лице на инициативата пък ще бъде волейболната легенда Владо Николов, треньор на стотици деца и баща на четири. Общината стартира и експериментален проект с доброволци - 300 семейства, които в продължение на една година ще изхвърлят разделно боклука си, като разделянето става още в дома им - в различни контейнерчета, разказа  зам.-кметът по околната среда Йоана Христова. Тя обясни, че може да се помисли върху предложението да се намалява данък смет за квартали, които събират разделно отпадъците си. Приказен парк ще изникне в най-скоро време край завода за боклук на гара Яна. В него ще има магнолии, брези, върби, липи, японска вишна и дори череши и ябълки. Дръвчетата са подарък за рождения ден на столичния кмет Йорданка Фандъкова. Тази година тя призова да не й се подаряват цветя, а дървета, които да бъдат засадени. Над 30 са фиданките, получени преди ден в кметството. След тях има дори ацер - японски клен и къдрава леска. 3-4 са магнолиите, бели и розови, има и елхички. Кметицата е получила зелени дарове за кмет направили не само служителите в общината, но и десетки столичани. Те отрупали кметството с най-прекрасни видове рози и орхидеи за засаждане. Специалистите по озеленяване в столична община ще преценят, които и дръвчетата и цветята да бъдат засадени в парка край завода за боклук и кои в градските градини около \"Московска\" 33. От 2014 г. всички биоотпадъци в София (храни от ресторанти, общински детски градини, пазари, търговски вериги) и зелените отпадъци (клони, листа, трева) се събират разделно и се преработват. Инсталациите за зелени и биоотпадъци са част от софийския завод за боклук. През 2017 г. са събрани разделно и преработени почти 14 хил. тона зелени и над 8 500 хранителни отпадъци. От тях са произведени 2 109 MWh електроенергия и 8 876 тона компост, от който 21 тона са предоставени безплатно на гражданите, които са платили своята такса битови отпадъци. От 2015 г. София има завод за отпадъците, което поема целия битов отпадък на столичани. Само миналата година в него са преработени над 356 хил. тона. Хартията, пластмасата, металите и стъклото се изваждат от смесения отпадък и се рециклират. През 2017 г. са рециклирани над 12 500 т материали и са произведени 61 хил. тона РДФ гориво. Кметът Йорданка Фандъкова включи и децата в кампанията за намаляването на хранителните отпадъци. Столична община, веригата \"Билла\" и фондация Credo Bonum организираха конкурс за детска рисунка. Целта му би да се намери  хранителен супергерой - духовит и забавен, който ще разказва колко е важна да пазаруваме разумно, да съхраняваме правилно храната си, да готвим така, че да използваме всичко останало в хладилника и разбира се - да изхвърляме храната отделно от опаковката й. Героят ще бъде адаптирам във всички рекламни материали на компанията, а семейството на детето победител, което ще стане ясно до дни, ще получи ваучер за пазаруване в Билла за 100 лв.", "date": "2018.04.13", "title": "Рожденичката Фандъкова стартира нова кампания"}
{"url": "http://standartnews.com/svyat/savetat_za_sigurnost_na_oon_se_sabira_izvanredno_za_siriya_po_iskane_na_rusiya-370404.html", "text": "Съветът за сигурност на ООН ще се събере днес на ново извънредно заседание, поискано от Русия за обсъждане на заплахата за международния мир от евентуални въздушни удари на САЩ и съюзниците им срещу Сирия, предаде Асошиейтед прес, цитирана от БТВ. Русия е поискала генералният секретар на ООН Антониу Гутериш да даде информация пред Съвета, но за днес не е предвидено Гутериш да информира Съвета и не е ясно кой би могъл да го стори, отбелязва АП, цитирана от БТА. Откритото заседание на Съвета ще започне в 10 ч. нюйоркско време (17 ч. българско). Американският президент Доналд Тръмп вече отправи предупреждение. „Гледаме много сериозно и много, много внимателно на тази ситуация. Много е лошо, че светът ни поставя в подобна позиция. Както казах сутринта, свършихме чудесна работа с \"Ислямска държава\", напълно ги унищожихме, но сега трябва да вземем някои допълнителни решения. И ще го направим сравнително скоро\", посочи той. Великобритания ще подкрепи Съединените щати. Премиерът Тереза Мей получи зелена светлина от кабинета. Разговаряла е по телефона с Доналд Тръмп. Двамата са единодушни, че е необходим международен отговор, с който да бъде възпряна употребата на химически оръжия в Сирия. Франция все още обмисля. „Имаме доказателство, че миналата седмица в Сирия са били използвани химически оръжия, най-малкото хлор, от режима на Башар Асад. Когато му дойде времето, ще преценим кое е най-полезно и ефикасно\", заяви френският президент Еманюел Макрон. В събота експерти на Организацията за забрана на химическите оръжия започнат проучване в сирийския град Дума, за да разследват предполагаемата газова атака.", "date": "2018.04.13", "title": "Съветът за сигурност на ООН се събира извънредно за Сирия по искане на Русия"}
{"url": "http://standartnews.com/svyat/velikobritaniya_e_izvarshila_efektivna_kiberataka_sreshtu_id-370410.html", "text": "Великобритания е извършила \"голяма нападателна кибер кампания\" срещу \"Ислямска държава\", обяви директорът на Правителствената централа за комуникации (Government Communications Headquarters - GCHQ), цитиран от Би Би Си. Според Джереми Флеминг, който е бивш агент на МИ5, резултатът от офанзивата е с \"широк обхват\" и тя е намалила възможностите на групировката да координира атаките си и да разпространява пропаганда. В публична реч в Манчестър пред конференция по кибернетична сигурност той каза, че операцията е \"прекалено деликатна, за да бъде обсъждана\", но е показала колко ефективна може да бъде една насочена кибератака. Шефът на GCHQ отправи критики към Русия заради нейното, по думите му, \"недопустимо кибер поведение\", което е \"растяща заплаха\" за Обединеното кралство и неговите съюзници. Той спомена безразборните атаки с вируса NotPetya срещу Украйна, който после се разпространи по света. Впоследствие Лондон и Вашингтон обвиниха за това кибернападение руски военни, което Москва отрече. Според Флеминг руснаците не играят по правилата, като \"замъгляват границите между престъпните и държавните действия\", предаде Би Би Си.", "date": "2018.04.13", "title": "Великобритания е извършила ефективна кибератака срещу ИД"}
{"url": "http://standartnews.com/svyat/shefat_na_shvedskata_akademiya_se_ottegli_ot_posta_si_zaradi_seks_skandal-370415.html", "text": "Секс скандал разтърси Шведската академия, която връчва Нобеловата награда за литература. Пожизненият секретар на институцията Сара Дануис се оттегли от поста си. Организацията стана обект на остри критики след като шведски вестник публикува свидетелства на 18 жени, пострадали от сексуално насилие или тормоз от мъжа на поетесата Катарина Фростенсон. Той получавал субсидии за управляван от него културен център за изложби и пърформанси в Стокхолм. 56-годишната Сара Даниус, която беше пожизнен секретар на Шведската академия, каза при оттеглянето си, че скандалът е опетнил престижа на Нобеловите награди.", "date": "2018.04.13", "title": "Шефът на Шведската академия се оттегли от поста си заради секс скандал"}
{"url": "http://standartnews.com/svyat/mayka_nameri_dashterya_si_v_sotsialna_mrezha_sled_20_godini_tarsene-370414.html", "text": "Майка намери дъщеря си в социална мрежа след търсене, продължило над 20 години. Хадиджат Хайбулиева от Дагестан смятала детето си за мъртво. Невероятната развръзка на историята е предшествана от големи страдания. Жената се омъжила на съвсем млада възраст и е била подложена на истински тормоз от страна на свекърва си – тя се отнасяла ужасно с нея, обиждала я, заключвала я в къщата и дори я биела. Една нощ Хадиджат решила, че не може да живее повече в такива унижения и избягала от дома си, оставяйки новороденото си бебе, съпруг и свекърва. Малко по-късно размислила и се върнала да вземе детето си. Близките на мъжа й казали, че дъщеря й вече не е сред живите. Съкрушената майка не успяла да се сбогува с бебето си, нито открила гроба му. Заради това Хадиджат никога не загубила надеждата, че детето й е живо. Започнала голямо издирване. „Вероятно няма сиропиталище в цял Дегестан, което не съм посещавала в търсене на дъщеря си\", разказва майката. Нейните близки дори смятали, че е загубила ума си. Един ден чудото се случило, след като тя си направила регистрация в руска социална мрежа за издирване на близки. Дъщеря й Халимат случайно попаднала на съобщението, свързала факти от живота си и семейната си история и разбрала, че това е нейната майка. Двете си уредили среща и Хадиджат разбрала още с първия поглед, че пред нея стои детето й. „Когато хванах ръката й, не исках да я пускам повече\", разказва изпълнената с щастие Хадиджат.", "date": "2018.04.13", "title": "Майка намери дъщеря си в социална мрежа след 20 години търсене"}
{"url": "http://standartnews.com/svyat/kitay_znachitelno_shte_razshiri_dostapa_do_pazara_si-370428.html", "text": "Ваши превъзходителства държавни и правителствени ръководители, ръководители на международни организации, министри, настоящи и бъдещи членове на борда на директорите на форума Боао, скъпи гости, дами и господа, приятели, Днес Хайнан ни посреща със зелени планини, син океан, нежен бриз и топли слънчеви лъчи. В тази красива пролет се събираме тук за Годишната конференция на Азиатския икономически форум Боао. Такава среща на приятели, както стари, така и нови, винаги е страхотно събитие, което ми дава повод да цитирам текста на една народна песен от Хайнан:  \"Измина доста време откакто се срещнахме за последен път и се надявам, че ще измине още много, преди да се разделим\". Позволете ми да започна като отправя от името на китайското правителство, на народа и от мое име искрено \"Добре дошли\" на всички скъпи гости, присъстващи на форума, и сърдечни поздравления за откриването на конференцията. От създаването си, с фокус върху Азия и глобалната перспектива, форумът Боао бе домакин на активни дискусии и излезе с много ценни \"предложения Боао\", които спомогнаха за постигането на консенсус в Азия насърчиха сътрудничеството, икономическата глобализация и подобриха изграждането на общност с общо бъдеще за човечеството. Форумът току-що направи голяма промяна в Съвета на директорите и бих искал да използвам тази възможност, за да изкажа сърдечна благодарност на напускащите членове и искрени поздравления към новите. Темата на тазгодишната конференция е \"Отворена и новаторска Азия за свят на по-голям просперитет\". Тя е в съответствие с тенденцията на времето и отразява очакването на всички страни. Сигурен съм, че вашите дискусии тук ще доведат до много прозрения. Има исторически събития, които ни дават мъдростта и силата да се движим напред. Тази година се отбелязват 40-годишнината от реформата и отварянето на Китай към света, и 30-годишнината от създаването на провинцията и специалната икономическа зона Хайнан. Именно тези две събития дадоха живот и просперитет на Хайнан и го превърнаха от изостанал и отдалечен остров в един от най-откритите и динамични региони в Китай, което му предостави възможност да постигне феноменален социален и икономически растеж. Точно както слънчевите лъчи се отразяват в капката вода, развитието на дадена страна може да бъде олицетворено от отделен район. Хайнан е важен исторически свидетел на реформата на Китай и отварянето му през последните четири десетилетия. Благодарение инициативата на г-н Дън Сяопин‎, Третата пленарна сесия на 11-ия ЦК на ККП през 1978 г. беляза началото на историческото пътуване на Китай към реформи и отваряне към света Нашите усилия започнаха от селските райони към градовете, от пилотните програми до националните проекти и от преструктурирането на икономиката до цялостното задълбочаване на реформите. Реформите и отварянето през последните четири десетилетия оказаха огромно въздействие върху Китай. С общи и решителни усилия китайският народ добави славна глава към епичното развитие на страната и нацията. - През последните четири десетилетия китайският народ значително ускори и увеличи производителността чрез упорита работа и непоколебим дух. Небето възнаграждава онези, които работят упорито, а пролетните цветове дават плод през есента. Концентрираното усилие в националното развитие и непоколебимият ангажимент за реформиране и отваряне на китайския народ донесоха огромни промени в страната. Китай се превърна във втората по големина икономика в света, най-големият промишлен производител, най-големият търговец на стоки и притежател на най-големите валутни резерви. През последните 40 години БВП на Китай има средногодишен ръст от около 9,5% в сравними цени, а външната търговия отбеляза годишен скок от 14,5% в щатски долари. Китайският народ вече не живее в недостиг и бедност, а се радва на изобилни запаси и умерено проспериращ живот. Според сегашните стандарти на ООН над 700 милиона китайци са излезли от бедността, което е повече от 70% от общия брой на всички в света за същия период. - През последните четири десетилетия китайският народ проправи пътя на социализма с китайски характеристики чрез решително проучване с пионерски дух. Китайският народ притежава както силно осъзнаване на националните реалности, така и глобална визия. Ние защитаваме независимостта и самоувереността, като в същото време прегръщаме отвореността и печелившите сътрудничества. Поддържаме социалистическата система, като същевременно се придържаме към посоките на реформи, за да развием социалистическата пазарна икономика.  Като \"пресичаме реката, усещайки камъните\", ние засилихме планирането на най-високо ниво. Проучихме новите обстоятелства, разгледахме новите проблеми, когато се появиха, и съответно обобщихме опита, като по този начин проправихме пътя на социализма с китайски характеристики Успешната практика на китайския народ е доказателство, че има повече от един път, водещ към модернизацията. С правилната насока и с непрестанните усилия всички пътища ще ни отведат до Рим. - През последните четири десетилетия китайският народ продължи да върви напред и да демонстрира силата на нацията, като поддържаше темпото на прогреса. Ние сме нация, търсеща истината с отворен ум. Нашите усилия да отворим съзнанието си напреднаха заедно с усилията за реформиране и отваряне към света. Нашето търсене на нови идеи и експерименти укрепват взаимно. Толкова голяма е силата на водещата визия. Нашата нация е смело ангажирана със самореволюцията и самореформата, постоянно подобрява системата на социализма с китайски характеристики и продължава да преодолява институционалните и систематични пречки за развитието. Толкова голяма е силата на институционалната гаранция. Нашата нация е предприемчива и пионерска, с безпрецедентна мотивация, инициативност и креативност. Толкова огромна е силата на 1,3 милиарда китайци, които движат историята напред като учители на своята нация и истински герои. - През последните четири десетилетия китайският народ прегърна света с отворени обятия и активно даде своя дял. Реформата и отварянето е велик процес, в който Китай и светът постигат заедно развитие и напредък. Китайският народ направи отварянето фундаментална национална политика, преследваше развитието с отворени обятия и постигна голям преход от изолацията и полуизолацията до всестранната откритост. В този процес Китай е поел отговорността си като водеща страна. От \"внасянето\" до \"навлизането в глобален мащаб\", от присъединяването в СТО към инициативата \"Един пояс, един път\", Китай има значителен принос за смекчаване на азиатската финансова криза и световната финансова криза. Като допринася с над 30% за световния ръст през последните години, Китай се превърна в основна котва и двигател на световната икономика и в положителна сила за постигането на напредък на благородната кауза за глобален мир и развитие. Днес китайският народ може с гордост да каже, че реформата и отварянето към света, втората революция на Китай, ако искате, не само промени дълбоко страната, но и силно повлия на целия свят. Древна китайска класика учи, че небето има собствен закон, а онези, които го прегръщат, ще просперират. Реформата и отварянето на Китай отговарят на стремежа на хората към развитие, иновации и по-добър живот. Отговарят и на световната тенденция към развитие, сътрудничество и мир. Като такава, реформата и отварянето на Китай може и ще бъде голям успех! Четири десетилетия на реформиране и отваряне ни даде много ценни вдъхновения. Най-важното е, че за да постигне обновяване, всяка страна или нация трябва да следва логиката на историята и тенденцията на времето в стремежа си към напредък и развитие. Светът преживява нов кръг на голямо развитие, голяма промяна и дълбоко преустройство. Човечеството все още е изправено пред нестабилност и несигурност. Новият кръг от технологична и индустриална революция носи нови възможности и поднася безпрецедентни предизвикателства. В някои страни и региони хората все още живеят в сянката на войната и конфликтите. Много хора, включително възрастните, жените и децата, страдат от глад и бедност. Промените в климата и основните заразни болести си остават страховити предизвикателства. Човечеството е изправено пред голям избор между откритост и изолация, както и между напредък и регресия. В този сложен и променящ се свят, накъде вървим и къде е бъдещето на Азия? За да отговорим на тези фундаментални въпроси на нашето време, не трябва да оставяме визията ни да бъде блокирана от надвисващи облаци. Вместо това трябва да ги разсеем, за да видим слънцето, както казваме ние, китайците, така че да хванем здраво закона на историята и насоката на развитие на света. Живеем във време на поразителен стремеж към мир и сътрудничество. В свят, стремящ се към мир и развитие, манталитетът на студената война и нулевия резултат изглежда още по-неподходяща. Никъде няма да стигнете, ако се поставите на пиедестал или се опитате да се предпазите от неблагоприятни събития. Само мирното развитие и сътрудничество могат наистина да донесат печеливши резултати за всички Живеем във време на поразителен стремеж към откритост и свързаност. Човешката история показва, че откритостта води до прогрес, докато изолацията те оставя назад. Светът се превърна в глобално село, където нашите интереси са преплетени и икономическият и социалният прогрес са взаимосвързани. За да се насърчи общият просперитет и развитието в днешния свят, нямаме друг избор освен да се стремим към по-голяма свързаност и интегрирано развитие. Живеем и във време на поразителен стремеж към реформи и иновации. Още преди повече от 2500 години китайски философ е казал, че човек не е длъжен да следва отъпкан път, ако иска да помогне на хората и не е длъжен да спазва установени обичаи, ако иска да свърши нещо. Реформата и иновациите са основната движеща сила на човешкия прогрес. Онези, които ги отхвърлят, ще бъдат изоставени и захвърлени на сметището на историята. За да следваме тенденцията на нашето време и за да подобрим благосъстоянието на всички хора, предложих инициативата за изграждане на общност с общо бъдеще за човечеството и оттогава проведох много задълбочени дискусии с различни партии. Радвам се, че това предложение бе приветствано и подкрепено от все повече държави и техните народи. То също така бе вписано във важни документи на ООН. Надявам се, че хората по света ще работят заедно към тази общност с общо бъдеще за човечеството и ще направят Азия и света мирни, спокойни, проспериращи, отворени и красиви. - С мисълта за бъдещето, трябва да се отнасяме един към друг с уважение и като равен с равен. Трябва да поддържаме петте принципа за мирно съвместно съществуване, да уважаваме социалната система и пътя на развитие, избрани независимо от всяка страна, да зачитаме основните си интереси и основни тревоги и да следваме нов подход към отношенията между отделните държави, включващи диалог, а не конфронтация, и партньорство вместо съюз. Трябва да се въздържаме от търсене на господство и да отхвърлим играта с нулев резултат. Трябва да се въздържаме от разоряването на съседа и да отхвърлим политиката на властта или хегемонията на силния, който тормози слабия. Вместо това трябва правилно да управляваме различията и да работим заедно за постигането на мир - С мисълта за бъдещето, трябва да насърчаваме диалога и да споделяме отговорността. Трябва да действаме с визията за обща, всеобхватна, кооперативна и устойчива сигурност и да поддържаме твърдо международния ред и система, подкрепени от целите и принципите на Хартата на ООН. Трябва да се предприеме интегриран подход за противодействие на традиционните и нетрадиционните предизвикателства в областта на сигурността, а координацията трябва да се засили както на двустранна, така и на многостранна основа. Трябва да гарантираме, че различните механизми за сигурност се координират помежду си по всеобхватен и допълващ начин, вместо да се подбиват взаимно. Това ще ни доведе до всеобща сигурност. - С мисълта за бъдещето, трябва да се ангажираме в сътрудничество за постигането на печеливши резултати за всички. Трябва да запазим ангажимента си към откритост, свързаност и взаимоизгода, да изградим отворена глобална икономика и да засилим сътрудничеството в рамките на Г20, АТИС и други многостранни рамки. Трябва да насърчаваме либерализацията и улесняването на търговията и инвестициите, да поддържаме многостранната търговска система и съвместно да насърчаваме новите технологии новите индустрии и новите форми и модели на бизнес. По този начин ще направим глобализацията на икономиката по-отворена, приобщаваща, балансирана и полезна за всички. - С мисълта за бъдещето, трябва да поддържаме приобщаването и да търсим хармония без еднаквост. Трябва да укрепим двустранното и многостранното сътрудничество в областта на културата, образованието, туризма, младежта, медиите, здравеопазването, намаляването на бедността и други области. Трябва да насърчаваме взаимното обучение сред цивилизациите, тъй като това ще ни помогне да изградим мостове на приятелство, да стимулираме социалния прогрес и да опазим мира в региона и извън него. - С мисълта за бъдещето, трябва да се отнасяме с уважение към природата и да ценим планетата си. Важно е да имаме визия за зелено, нисковъглеродно и устойчиво развитие и да уважаваме, приспособяваме и опазваме природата. Трябва да увеличим обмена и сътрудничеството, да обменяме опит и да посрещаме заедно предизвикателствата, свързани с изменението на климата, опазването на околната среда, икономията на енергия и намаляването на вредните емисии. Трябва да се стремим да постигнем още по-голям напредък по пътя към устойчивото развитие, включващ увеличаване на производството, по-висок жизнен стандарт и здравословни екосистеми, така че бъдещите ни поколения да могат да се наслаждават на синьото небе, чистата вода и тучните планини. 19-ият Национален конгрес на ККП , който се проведе през октомври миналата година, въведе социализма с китайски характеристики в нова ера и изготви план за превръщането на Китай в голяма съвременна социалистическа страна във всяко отношение. Тази нова ера на социализма с китайски характеристики бележи нова глава в обновяването на Китай и усилията му за споделен просперитет с останалата част от света. Всяка възраст и поколение имат свои предизвикателства и мисии. Китай измина дълъг път, но трябва да преодолее новите предизвикателства, с които ще се сблъска. В тази нова епоха китайската нация ще продължи да се подобрява чрез реформи. Ще продължим да полагаме усилия за постигането на напредък във всички реформи и ще превъзмогнем всички предизвикателства срещу които се изправим. Смело и решително ще се справим с дългогодишните проблеми и ще преодолеем пречките на личните интереси, за да видим осъществяването на реформата.  Китайският народ ще продължи да предприема смели стъпки в областта на иновациите, за да стимулира развитието. Следвайки философията за развитие, ориентирана към хората, и новата визия за развитие, ще модернизираме нашата икономическа система, ще задълбочим структурната реформа на предлагането и ще прилагаме по-бързо стратегиите на развитие, насочени към иновации, съживяване на селските райони и координирано регионално развитие. Ще продължим да работим за целенасочено намаляване на бедността и за насърчаване на социалното равенство и справедливост, за да дадем на хората по-голямо чувство за удовлетворение, щастие и сигурност. Китайският народ ще продължи да увеличава откритостта и да разширява сътрудничеството си. Ще продължим да се ангажираме с стратегията за отваряне за печеливши резултати за всички. Ще обръщаме еднакво внимание на \"внасянето\" и \"навлизането в световен мащаб\" и ще подготвим нова основа за още по-голямо отваряне чрез връзки, които се движат на изток и на запад, по сушата и по море. Ще приемем политики за насърчаване на либерализация и улесняване на търговията и инвестициите с висок стандарт и ще проучим откриването на пристанища за свободна търговия с китайски характеристики. Китайският народ ще продължи да работи заедно с останалата част от света и ще даде по-голям принос за човечеството. Китай ще се придържа към пътя на мирното развитие, активно ще се стреми към глобални партньорства, ще подкрепя силно мултилатерализма и ще участва активно в реформирането на системата за глобално управление. По този начин ще можем да изградим нов тип международни отношения и да популяризираме общество с общо бъдеще за човечеството. Без значение какъв напредък сме постигнали в развитието си, Китай няма да застраши никого не се опитва да отмени съществуващата международна система или да търси сфери на влияние. Китай ще остане все толкова решен да изгради световен мир, да допринесе за глобалния просперитет и да поддържа международния ред. Изчерпателно проучване на световните траектории на развитие показва, че икономическата глобализация е необратима тенденция на нашето време. В съответствие с това заключение в моя доклад до 19-ия Национален конгрес на ККП подчертах, че Китай ще продължи да се придържа към основната си национална политика за отваряне и развитие с широко отворена врата. Искам да подчертая за всички, че вратата на Китай няма да бъде затворена, а ще се отвори още по-широко! Това, което се случи, доказва, че отварянето е било ключово за икономическия растеж на Китай през последните 40 години и в същото време високото качество на развитие на китайската икономика в бъдеще може да се постигне само с по-голяма откритост. Отварянето е стратегическо решение, взето от Китай въз основа на неговата нужда от развитие, както и от конкретни действия, предприети от Китай за по-голяма икономическа глобализация по начин, който да бъде от полза за хората по целия свят. Китай ще приеме следните основни мерки за продължаване на откриването: Първо, значително ще разширим достъпа до пазара. През тази година ще бъдат въведени редица важни мерки. По отношение на услугите, по-специално на финансовите, в края на миналата година беше направено важно предложение за мерки за повишаване тавана за чуждестранни капиталови инвестиции в банките, в ценните книжа и в застрахователната индустрия. Ще гарантираме, че тези мерки ще бъдат осъществени и в същото време ще направим повече стъпки към по-нататъшно отваряне, включително ускоряване отварянето на застрахователната индустрия, облекчаване ограниченията за създаването на чуждестранни финансови институции в Китай и разширяване обхвата на дейността им, за да създадат повече области на сътрудничество между китайските и чуждестранните финансови пазари. По отношение на производството ние отворихме този сектор с малък брой изключения за автомобили, кораби и самолети. Сега тези отрасли също са в състояние да се отворят. В бъдеще ще облекчим възможно най-скоро ограниченията за чуждестранни капиталови инвестиции в тези индустрии, в частност при автомобилната. Второ, ще създадем по-привлекателна инвестиционна среда. Тя е като въздуха, а само чистият въздух привлича повече инвестиции отвън. В миналото Китай разчиташе основно на предоставянето на благоприятни политики за чуждестранни инвеститори, но сега ще трябва да заложим повече на подобряването на инвестиционната среда. Ще подобрим привеждането в съответствие с международните икономически и търговски правила, ще увеличим прозрачността, ще укрепим защитата на правата на собственост, ще утвърдим върховенството на закона, ще насърчим конкуренцията и ще се противопоставим на монопола. През март тази година създадохме множество нови агенции, например Държавната администрация за регулиране на пазара, като част от голямото преустройство на държавните институции, чиято цел е да премахне системните и институционални спънки, които пречат на пазара да играе решаваща роля в разпределението на ресурсите и да даде възможност на правителството да изпълни по-добре своята роля. През първите шест месеца на годината ще завършим преразглеждането на негативния списък относно чуждестранните инвестиции и ще приложим изцяло управленска система, въз основа на предварителното национално третиране и отрицателния списък. Трето, ще засилим защитата на правата върху интелектуалната собственост (ПИС). Това е централната част на системата за подобряване защитата на правата на собственост и това би осигурило най-голям тласък за конкурентоспособността на китайската икономика. По-силна защита на ПИС е изискването на чуждестранните предприятия, а още повече на китайските. Тази година възстановяваме Държавната служба за интелектуална собственост, за да подсилим редиците на нейните служители, да засилим правоприлагането, да увеличим значително разходите за нарушителите и да отключим напълно възпиращия ефект на съответните закони. Ние насърчаваме нормалния технологичен обмен и сътрудничество между китайски и чуждестранни предприятия и защитаваме законните ПИС, притежавани от чуждестранни предприятия в Китай. В същото време се надяваме и чуждестранните правителства да подобрят защитата на китайските ПИС. Четвърто, ще поемем инициативата да разширим вноса. Вътрешното търсене е съществена движеща сила за икономическото развитие на Китай и основно изискване за нас да посрещнем постоянно нарастващата нужда на хората за по-добър живот. Китай не търси търговски излишък; имаме истинско желание да увеличим вноса и да постигнем по-голям баланс на международните плащания по текущата сметка. Тази година ще намалим значително тарифите за внос на автомобили и за някои други продукти. Ще внесем повече продукти, които са конкурентни и необходими на нашите хора. Ще се стремим към по-бърз напредък за присъединяване към Споразумението на СТО за държавните поръчки. Надяваме се, че развитите страни ще спрат да налагат ограничения върху нормалната и разумна търговия с високотехнологични продукти и ще отпуснат контрола върху износа на тази търговия с Китай. През ноември тази година в Шанхай ще проведем първото Китайско международно изложение на вносителите. Това не е просто още едно изложение в обикновения смисъл, а основна политическа инициатива и ангажимент, взети по собствена инициатива за отваряне на китайския пазар. Приятели от цял свят са добре дошли да участват в изложението. Искам да подчертая, че по отношение на всички тези основни инициативи за отваряне, които току-що обявих, имаме всичкото намерение да ги превърнем в реалност рано, а не късно. Искаме резултатите от нашите усилия за отваряне да дадат ползи възможно най-бързо за всички предприятия и хора в Китай и по света. Убеден съм, че с тези усилия китайският финансов сектор ще бъде много по-конкурентоспособен, капиталовият ни пазар ще продължи да се радва на здравословно развитие, изграждането на система от съвременни индустрии ще бъде ускорено, пазарната ни среда значително ще се подобри и ПИС ще бъдат ефективно защитени. Накратко, Китай ще навлезе в нова фаза на отваряне. Преди пет години предложих инициативата \"Един пояс, един път\".  Оттогава над 80 държави и международни организации подписаха споразумения за сътрудничество с Китай. Тази инициатива може да е идея на Китай, но нейните възможности и резултати ще бъдат от полза за света. Китай не прави геополитически сметки, не се стреми към изключващи блокове и не налага сделки на други. Трябва да се отбележи, че тъй като \"Един пояс, един път\" е нова инициатива, съвсем естествено е да има различни гледни точки. Докато страните възприемат принципа на широка консултация, съвместен принос и споделени ползи, със сигурност можем да засилим сътрудничеството и да решим различията. По този начин можем да превърнем \"Един пояс, един път\" в най-широката платформа за международно сътрудничество в съответствие с тенденцията за икономическа глобализация и в полза на всички наши хора. Една китайска поговорка казва: \"Планината се формира от натрупване на земя, а океанът - чрез натрупване на вода\". Щастието и светлото бъдеще няма да се появят автоматично; успехът идва само при онези, които имат кураж и постоянство. Нека се посветим на откритост и печеливши за всички резултати, смело да променим и разчупим нова земя и непрестанно да се стремим към общност с общо бъдеще за човечеството и по-добро утре за Азия и света! В заключение, пожелавам на Годишната конференция на Азиатския икономически форум Боао огромен успех. Благодаря ви!", "date": "2018.04.13", "title": "Китай значително ще разшири достъпа до пазара си"}
{"url": "http://standartnews.com/svyat/germaniya_shte_udalzhi_granichniya_kontrol_po_granitsata_si_s_avstriya-370406.html", "text": "Германия ще удължи граничния контрол по границата си с Австрия и след 12 май. Вчера германският вътрешен министър Хорст Зеехофер съобщи, че е поискал разрешение за това от Европейския съюз. Силно се надявам, че това искане, продиктувано от политиката за сигурност, ще бъде удовлетворено, каза той в Париж. Още през март канцлерът Ангела Меркел подкрепи запазването на граничния контрол. Страните от Шенгенското пространство могат да извършват контрол по вътрешните граници на Европейския съюз само когато има сериозна заплаха за обществото или за вътрешната сигурност, напомня ДПА. Германия въведе граничния контрол през септември 2015 г. заради масирания приток на бежанци, влизащи от Австрия. Проверките се извършват по трансграничните магистрали и на различни места по границата. „Бихме предпочели да има охрана на външните граници на Европейския съюз, така че да не се налагат проверки по вътрешните граници – каза Зеехофер на среща с френския си колега Жерар Колон. – Но докато не е гарантирана охрана по външните граници, трябва да охраняваме и контролираме вътрешните граници на някои места\". Сега временен контрол по вътрешните граници се извършва в шест страни от Шенгенската зона, добавя ДПА.", "date": "2018.04.13", "title": "Германия ще удължи граничния контрол по границата си с Австрия"}
{"url": "http://standartnews.com/svyat/i_holandiya_otkaza_da_voyuva_v_siriya-370445.html", "text": "Холандия не възнамерява да се присъедини към евентуална военна операция срещу Сирия, въпреки че нейното правителство вероятно е употребило забранени химически оръжия. Това съобщи днес холандският министър-председател Марк Рюте, цитиран от Ройтерс. \"Ние имаме разбиране за възможна реакция, но на този етап не се предвижда участие на Холандия\", каза Рюте. Преди това и Германия отказа да участва във военна операция в Сирия.", "date": "2018.04.13", "title": "И Холандия отказа да воюва в Сирия"}
{"url": "http://standartnews.com/balgariya/cheren_petak_13i_shest_zhertvi_v_katastrofa_kray_vakarel_obnovyava_se-370418.html", "text": "Тежка катастрофа стана с пътнически автобус на АМ „Тракия\", на 27-ми км преди София. Според МВР,  броят на загиналите са 6, сред които и дете, около 20 са ранени. Автобусът се е обърнал край Вакарел. Към 11.25 часа в полицията е получен сигнал за пътния инцидент. Катастрофиралият автобус е на фирмата „Юнион Ивкони\". По първоначална информация Рено е ударило странично автобуса и той се е обърнал. Организирани са медицински и екипи на пожарната и полицията за оказване на помощ на пострадалите пътници. 11 линейки са на място, 6 от тях вече пътуват с пострадали към болниците в София. Изпратените на място линейки ми подават данни, че има починали, над 20 са пострадалите, съобщи впоследствие говорителят на Центъра за спешна медицинска помощ (ЦСМП) – София Катя Сунгарска пред Фокус. „Изпратили сме 14 линейки към мястото на инцидента, което е огромно количество. Вече 4-5 от тях са на място\", посочи тя. „Инцидентът се е случил на 27 км на АМ „Тракия\" след Траянови врата, преди Ихтиман\", уточни Катя Сунгарска. „Доколкото имаме информация, не мога да кажа колко е коректна, автобус се е преобърнал и е затиснал кола\", коментира тя. „Ще транспортираме пострадалите към „Св, Анна\" и „Пирогов\", ако се наложи и във ВМА\", каза още говорителят на ЦСМП. * * * * * \"Наш автобус по направление Бургас–София е ударен от лек автомобил на автомагистрала „Тракия\" и при удара е избутан от пътя\", заяви   пред Фокус. Атанасов уточни, че автобусът е пътувал по направление Бургас – София и е тръгнал сутринта. Автобусът е нов и не се е движел с превишена скорост. „Това, което знаем към момента, е, че лек автомобил се е ударил странично в автобуса, поради което автобусът е излязъл от пътното платно. Това е по първоначална информация - лекият автомобил се е завъртял и е ударил автобусът странично, поради което той е напуснал пътното платно. Искам да изкажа съболезнования на загиналите. Съдействам по всякакъв начин. Организирали сме колегите, които в момента са на работа, да мог ат да дарят кръв. Призовавам всеки, който може, да даде кръв за пострадалите, за да можем да облекчим и работата на лекарите\", заяви Атанасов.„Не е имало превишена скорост, автобусът се е движел с 93 км/ч, това показват данните по GPS-a. Автобусът е произведен август 2017 г. т.е. той е на по-малко от година. Като техническо състояние няма как да коментирам каквото и да било, тъй като той е чисто нов. Прегледан е и съвсем скоро е влязъл в техническа експлоатация\", добави той. По думите му шофьорът на автобуса е с 12-13 години професионален стаж като шофьор. * * * * * , за да се осигури бърз достъп на линейките. От столичната полиция призоваха водачите да не използват \"Цариградско шосе\", тъй като това е най-бързият подход към София от мястото на инцидента. * * * * * Министърът на транспорта Ивайло Московски разпореди  . По разпореждане на премиера Бойко Борисов министърът на вътрешните работи е прекратил посещение на ГКПП Капитан Андреево, където беше планирана визита на холандски депутат, и пътува към мястото на тежкия пътен инцидент на автомагистрала \"Тракия\", съобщиха от пресцентъра на МВР. * * * * Три жени са постъпили във  след катастрофата с автобус на автомагистрала „Тракия\". Те са без опасност за живота. * * * * * Четирима души, сред които и дете, са приети в   след катастрофата на автомагистрала „Тракия\". Това каза проф. Асен Балтов, изпълнителен директор на „Н. И. Пирогов\"= „Имаме организация създадена, чакаме още пострадали. До момента е прието едно дете с гръдна и коремна травма\", каза проф. Балтов. По думите му детето вече е в операционната. „Бързаме да бъде направено дрениране на белия дроб, за да може дишането да се възстанови\", допълни той и уточни, че на детето му предстоят още изследвания. * * * * Десет са пациентите в Спешното отделение на   София, пострадали при катастрофата до Вакарел. Това съобщиха от пресцентъра на болницата. Трима са мъже и седем - жени. Първият е транспортиран до болницата в 12,05 ч. Четирима от пострадалите са в тежко състояние, със съчетани травми, като на двама се правят операции по спешност. * * * * Шест души са загинали на място, а 22 лица са в болнични заведения в София след катастрофата на АМ \"Тракия\". За състоянието на пострадалите тепърва ще получаваме информация. Това каза пред журналисти главният секретар на МВР  . „В 11.18 часа е получен сигнал за настъпилото пътнотранспортното произшествие. Незабавно са изпратени и екипи. В рамките до 10 минути първите полицейски автомобили са били на място\", каза той и уточни, че на място вече е имало други участници в движението, помагали на пострадалите. Маринов коментира, че пожарната е задействана 2 минути по-късно и от Ихтиман е тръгнал пожарен екип. * * * * * Очакваме до около час да започне изместването на автобуса, за да може в петъчния ден да осигурим нормална пропускливост на АМ „Тракия\", каза регионалният министър  . „АПИ и поддържащата фирма „Автомагистрали\" заедно с МВР, „Пътна полиция\" и пожарната осигуриха максимално бърз достъп на линейките за извозване на пострадалите в инцидента\", посочи той. „В 12.00 часа АПИ започна действия по блокиране на магистралата, първоначално с пренасочване на трафика. В 13.30 успяха да разрежат мантинелите заедно с пожарната, за да осигурят движение в една лента, за да може да започне отпушването на образувалата се 7-км колона\", обясни министърът. „Според анализите инфраструктурата е в изключително добро състояние от гледна точка на асфалтово покрие, маркировка, мантинели. Пътната инфраструктура не е причина за трагичния инцидент\", заяви министърът. * * * * * Водачът, който е управлявал автобуса, има валидна карта за квалификация до 2019 година, валидно удостоверение за психологическа годност до 2020 година и валидна дигитална карта, заяви транспортният министър  . „Водачът по наши данни притежава всички необходими изисквания, за да може да извършва тази дейност\", посочи той. „Инцидентът е изключително тежък. Много въпроси могат да се зададат, когато такива нещастия се случат\", коментира Ивайло Московски. „Органите разследват все още, не е категорично, до момента официалната версия до момента е, че в случая има пътен инцидент с друго превозно средство\", обясни той. * * * * * Пострадалото дете при катастрофата на АМ „Тракия\" веднага е закарано в „Пирогов\" и е в тежко състояние - веднага е влязло в операция, разказа   – София. „Аз работя от 24 години в „Бърза помощ\" и петък винаги е бил най-трудният ден. Дали защото е петък 13-и или е просто съвпадение, но се случи нещо, което нас ни потресе. Свършихме си работата по най-правилния начин. Страданието за пострадалите ще остане, мъката за близките ще е завинаги, но все пак има и такива събития в живота\", каза още д-р Гелев. \"Пет жени и един мъж са починалите до този момент при катастрофата на АМ „Тракия\", хоспитализирани са 22 души\", обобщи ситуацията той. \"В крайна сметка сме организирали спасяването на тези хора по най-бързия възможен начин и линейката от Ихтиман е била в 11.30 часа на мястото на инцидента. В 11.45 часа два екипа от София са пристигнали – нашите реанимационни екипи, които са извършвали триажа на място. Мобилизирали сме до 25-ата минута 14 общо екипа - една линейка от Ихтиман, една от Елин Пелин и една от Костенец, а останалите 11 са от София. Те са взели общо 21 души, а 22-рият, който е постъпил в болница „Св Анна\", е дошъл със собствен превоз\", каза още той и уточни, че има шест починали – пет жени и един мъж. „Половината от тези 21 души са в изключително тежко състояние и са постъпили в различните болници – „Св. Анна\", „Пирогов\", ВМА, „ИСУЛ\", „Токуда\", „Софиямед\". Организационно това спасяване на тези хора беше проведено изключително добре, имахме пълно съдействие от страна на полицията с осигуряване на коридор за линейките и пълно съдействие от страна на директорите на болниците. В „Пирогов\" десет операционни бяха освободени и чакаха пострадали, същата е ситуацията и с ВМА и със „Св. Анна\". Колкото и да са ни малко екипите, в този момент успяхме да концентрираме 14 екипа на място, което се намира на 24 км от София, а това е доста трудно. Много искам да благодаря на всички мои колеги, които и в момента се броят за живота на тежко пострадалите\", каза още д-р Гелев. * * * * * Близките на пострадалите при инцидента на автомагистрала „Тракия\" могат да получават информация на телефони - 02 982 5154 и 0889944260, обясни министърът на вътрешните работи  . Хората могат да видят тези телефони на сайта на МВР. Министърът изказа съболезнования на близките на загиналите и поясни, че следствието продължава. Министър Радев увери, че пътуващите по автомагистралата ще се наложи да проявят търпение до час, час и половина, тъй като предстои изправяне на автобуса и транспортиране на загиналите. По отношение на причината за инцидента министър Радев поясни, че тя вече е уточнена с наблюдаващия прокурор. „Има съприкосновение между два леки автомобила и автобуса, който е карал в нормалното платно\", каза Радев. * * * * УМБАЛ „Света Анна\" – София – 10 пострадали - трима мъже и седем жени: Най-тежко пострадали са П.К. (45г. ) и М.Д., които са с политравма - шийна, гръбначна, гърди и корем. - П.У. е с политравма – шийна, гърди, корем. - Г.М. е с политравма – фрактура на хумери, скалпова рана. - Ц.С на 58 г., З.З на 38 г. и Д.Г. на 23 г. са с фрактури на ръцете. - Н,М на 25г. , И.К. и Н.Д на 29 г. са с охлузвания по лицето и тялото. УМБАЛСМ „Н. И. Пирогов\" – 4-ма пострадали: - дете на 13 г. Р. Ч., прието в детската реанимация; - жена Й. С., на 48 г., хоспитализирана в хирургията; - жена Е. Ч. на 49 г., настанена в травматологията; - мъж на 40 г. на Д. Я., обработен и освободен от болницата ВМА – 3-ма пострадали без опасност за живота: - жена Е.Н. на 62 г. - жена И.Б. на 24 г. - жена Ж.Н. на 33 г. Аджибадем Сити Клиник Болница Токуда – 4-ма пострадали в стабилно състояние: - мъж С. Р. на 47 г. - мъж С. А. на 29 г. - жена Д. Д. на 30 г. - жена Д. И. на 43 г. УМБАЛ „Царица Йоанна - ИСУЛ\" – 3-ма пострадали: - момиче Н. И. С. на 19 г. хоспитализирано с комоцио и ще остане под наблюдение - жена С. Д. на 74 г. – с повърхностни рани и напуснала лечебното заведение - жена С. С. К. на 53 г. - с повърхностни рани и напуснала лечебното заведение УМБАЛ „Софиямед\" – двама пострадали: - мъж В. Г. на 33 г. - жена В. С. на 40 г. (пострадала при удар между лекия автомобил, в който е пътувала, и автобуса) Националният център по трансфузионна хематология разполага с достатъчни количества кръв и кръвни съставки, които биха били необходими на лечебните заведения, в които са настанени пострадалите. Подсилени екипи за кръводаряване са в готовност да поемат всички желаещи да дарят кръв.", "date": "2018.04.13", "title": "ЧЕРЕН ПЕТЪК 13-И: Шест жертви в катастрофа край Вакарел /ОБНОВЯВА СЕ/"}
{"url": "http://standartnews.com/balgariya/simeonov_shte_vdiga_zabranata_za_pushene_golyama_chast_ot_balgarite_sa_pushachi-370408.html", "text": "Валери Симеонов ще връща тютюнопушенето в заведенията. За целта депутати от НФСБ ще внесат поправки в Закона за здравето. Те предвиждат да димим в обособени помещения, когато отидем на кафе или на ресторант. \"Законът трябва да отговаря на нормативите, но и на реалните нужди на обществото. Колкото и да не ми харесва, но голяма част от българите са пушачи\", отсече непушачът Симеонов по БНТ, където представи няколко законодателни инициативи на НФСБ. Поправките в здравния закон предвиждат да се възстанови старият режим, но не нацяло. \"Ние запазваме ограниченията да не се допуска в определени места за обществено предназначение като театри, зали. \"Аз съм озверял противник на пушенето, знам, че ще ме намразят тези 240 и повече човека, но пуши се и в парламента. Има едно двуличие. Аз не мога да разбера защо се създават закони, които не се спазват и се нарушават на всяка крачка\", възмути се Валери Симеонов. \"Ако искаме да съдействаме на бизнес, каквато е целта на НФСБ, в туристическите обекти трябва да има възможност тези хора да пушат и да не си гонят клиентите\", категоричен е вицепремиерът.", "date": "2018.04.13", "title": "Симеонов ще вдига забраната за пушене: Голяма част от българите са пушачи!"}
{"url": "http://standartnews.com/balgariya/dazhd_v_planinite_slantse_v_ravninite-370386.html", "text": "Пореден летен ден ни очаква днес. Минималните температури сутринта ще са между 5 и 10 градуса, за София около 7. Ще бъде топло. На места в Дунавската равнина сутринта, а над Черноморието почти през целия ден ще има мъгла. Ще бъде предимно слънчево, след обяд над планинските райони от Западна и Централна България с купеста облачност. Само на отделни места там ще превали и прегърми. Ще духа слаб източен вятър. Максимални температури между 24 и 29 градуса, по-ниски по Черноморието – 8-10, в София около 25. Атмосферното налягане през деня бавно ще се повишава и ще бъде малко по-високо от средното за месеца.", "date": "2018.04.13", "title": "Дъжд в планините, слънце в равнините"}
{"url": "http://standartnews.com/balgariya/edin_ot_balgarite_obvineni_ot_sasht_ne_sam_napravil_nishto_neredno-370409.html", "text": "Не съм направил нищо нередно. Повикаха ни на разпит, явихме се доброволно. Това каза в сутрешния блок на Нова телевизия Искрен Георгиев, който също като Желяз Андреев се оказа, че е издирван от властите в САЩ за нарушаване на ембаргото срещу Сирия. Работех във фирмата от самото начало, от 2010 г., когато отвори врати в София. Длъжността ми беше специалист продажби. Фирмата беше регистрирана и ние бяхме изцяло ангажирани с българския клон. Нашата работа беше да осъществяваме връзка с клиенти. В един период фирмата стигна до 100 човека, от които 40-50 бяха в отдел продажби. През нас минаваха изключително много поръчки. Всичко ставаше под изключително голям стрес. Шефовете ни поставяха нормативи за максимално голям обем приходи за фирмите, заяви Георгиев. Той благодари на хората, които подкрепят Желяз Андреев и на органите на МВР. Отношението, което имаше към нас се различаваше от това, което видяхме към Желяз. Благодарен съм на хората, на медиите и вярвам в българското правосъдие, каза младият мъж. Той уточни, че никой от шефовете във фирмата не го е търсил, след като е станало ясно за проблема с американското правосъдие. Надявам се, че всичко ще се оправи. Призовавам държавата и българските граждани да отстояват правото на справедливост на всеки един наш сънародник, заяви Искрен Георгиев. Вярвам, че справедливостта ще възтържествува и държавата ще защити гражданите си, каза съпругата на Искрен – Мария. Тя уточни, че младото семейство има дете на година и осем месеца. Разчитам на правото. Нашите институции си свършиха работата, заяви адвокат на Искрен Георгиев.", "date": "2018.04.13", "title": "Един от българите, обвинени от САЩ: Не съм направил нищо нередно"}
{"url": "http://standartnews.com/balgariya/chudo_na_bogoroditsa_razhda_hrama_zhivopriemni_iztochnik-370387.html", "text": "----- Празникът обаче има своята предистория, свързана с чудо, извършено от Божията Майка през V в. на мястото, където се намира и до днес изграденият през 1833-1835 г. храм. Преди още да се възкачи на престола, бъдещият император Лъв I, наричан Макелий, разхождайки се по това място, видял един заблудил се слепец. Мъжът помолил младия благородник да му намери вода, за да утоли жаждата си. Лъв \"навлязъл в гъстата гора, търсил тук и там вода и като не намерил, върнал се опечален\". Тогава чул женски глас: \"Не трябваше, Лъве, толкова да се трудиш да търсиш вода, понеже водата е наблизо\". Ободрен от гласа, Лъв подновил търсенето, но то и сега било безрезултатно. И отново се чул гласът: \"Императоре Лъве, влез по-навътре в гъстата гора и ще намериш локва; ще вземеш с шепа от мътната вода и ще утолиш жаждата на слепеца; ще намажеш с калчица слепите му очи и веднага ще познаеш коя съм, понеже отдавна съм на това място\". Така и станало. Изпълнило се не само чудното проглеждане на слепеца, но не след дълго време Лъв станал и император. Още тогава той Майката Божия. След като се изпълнило пророчеството за неговото възкачване на императорския престол на Византия, на мястото, от което почерпил водата, построил великолепен храм. Божията Майка обещала на император Лъв: \"В този храм аз ще изпълнявам молбите на тези, които идват при мен с надежда и непоколебима вяра. И няма да има нищо, което да ми пречи или да не ми се подчини ­ нито бяс, нито болест, превъзхождаща лекарското изкуство\" (цит. по Алис-Мери Талбот, \"Чудотворньiе образьi в константинопольском храме \"Живоносного източника\", Сб. \"Чудотворная икона в Византии и Древней Руси\", Москва 1996 г.). И наистина, тук ставали най-различни чудеса. Синаксарът на празника Живоприемни източник, споменава за император Юстиниан Велики (527- 565), \"който страдал от задръжка на урината, и получил тук изцерение\". В знак на благодарност \"той изградил църквата отново, още по-голяма и по-красива\". Във времето на императорите Василий Македонец и сина му Лъв Мъдри \"станали много чудеса на изцеление от най-различни болести ­ безплодие, червени отоци, червен вятър, кръвоизливи, течения, огница, рани, циреи, рак, кожни болести и др.\". Синаксарът предава и разказа за един възкресен мъртвец от Тесалия, който починал в кораба на път за Константинопол. \"Преди обаче да издъхне, усърдно помолил моряците да го откарат в църквата на извора и преди да го погребат, да излеят върху трупа му три ведра\". Сред онези, които тук изпитали помощта на Божията Майка, били и самият император Лъв Мъдри, който страдал от камъни в бъбреците, съпругата му Теофана и брат му Стефан, страдащ от охтика (туберкулоза). Също и светите патриарси Йоан Йерусалимски Милостиви и Тарасий Цариградски. А следното чудо показало, че Пресвета Богородица пребивава на \"това място отдавна\" и бди над него. След много години при опасност от срутване Майката Божия се явила на събраните в храма богомолци и ги предупредила да го напуснат. \"Когато и последният човек излязъл, храмът се сгромолясал\". Това чудо вероятно е станало при едно от земетресенията, които нанесли сериозни поражения на Константинопол през VIII и IX в. За съжаление храмът заедно с манастира при него пострадали при обсадата на Константинопол от българския цар Симеон през 924 г., който изгорил целия комплекс. Впоследствие обаче, за четири години той бил възстановен в целия си блясък. През 1422 г. при обсадата на Константинопол от султан Мурад II в светата обител бил разположен главният щаб на османските турци. Манастирът с храма най-вероятно е унищожен при превземането на византийската столица през 1492 г. Доказателство за това е свидетелството на френския пътешественик Пиер Жилес, който през 1547 г. посетил Константинопол, вече като столица на Османската империя. В своите пътни бележки той отбелязал, че храмът вече не съществува, но болните продължавали да посещават Живоприемния източник. След като през 1204 г. Византия е разгромена от рицарите на IV Кръстоносен поход и столицата на православния свят Константинопол е превърната в център на новооснованата на нейно място Латинска империя, великите и свръхестествени чудеса, които са ставали в този храм на Майката Божия, секват. от това място продължило и по времето на възстановяването на Византия при император Михаил VIII (1259-1282), който сключил Лионската уния от 1274 г. \"Божествената благодат се върнала над източника във Влахерна само след като Андроник II Палеолог (1282-1328) се отказал от прозападната религиозна политика на баща си Михаил VIII\". През 1833 г. цариградският патриарх Константин I поискал от султана и получил разрешение да изгради отново храма при Живоприемния Богородичен източник, който в продължение на четири века не е съществувал. Вероятно новоизграденият храм, който съществува и до днес, е бил осветен от патриарха на Светли петък, и това празнично събитие влязло в Синаксара. Известно е още и това, че първият, който нарича Божията Майка Живоприемен източник и въвежда това наименование в църковна употреба е преп. Йосиф Песнописец, живял през IX в. Във времето на Никифор Калист се появява и завършеният иконографски тип на Пресвета Богородица­ Живоприемни източник, познат днес в православния свят. В центъра му е фиалата с животворната вода, върху която е изобразена Пресвета Богородица фронтално, с издигнати молитвено ръце, а в медальона на гърдите є е Младенецът Христос, благославящ. В двата горни ъгъла, императорската и патриаршеската фигури и съпровождащите ги велможи и духовни лица изобразяват тържествен вход в храма. Най-ранното запазено изображение извън Константинопол е открито в Мистра, Пелопонес, и е датирано от 1311 г. (А.- М. Талбот). В заключение заслужава да бъде посочена и една друга причина за свързване на празника на Пресвета Богородица ­ Живоприемни източник със Светли петък. Тя е духовна. Изразява я Неаполският и Ставрополски митрополит Варнава (Гръцка православна църква) в своя проповед на този ден. Негово Високопреосвещенство нарича Светли петък, \"отдание на страшния Разпети петък, когато меч пронизва сърцето на Божията майка\" (вж. Лука. 2:35), при вида на нейния невинно страдащ Син\". \"Затова светата Църква мъдро отрежда първия петък след Пасха да бъде празник за възхвала на тази, която роди Живата вода ­ Христос\" (Йоан. 4:10, 14).", "date": "2018.04.13", "title": "Чудо на Богородица ражда храма Живоприемни източник"}
{"url": "http://standartnews.com/balgariya/fiktivnite_naznacheniya_na_bezrabotni_sa_veroyatno_shema_za_dokazvane_na_personal-370412.html", "text": "Фиктивните назначения на безработни на трудови договори в несъществуващи фирми са вероятно част от схема за доказване на персонал. Хипотезата изрази Теодора Дичева от Главната инспекция по труда. Тя посочи, че са имали случаи на назначени по 15-20 заварчици и вероятно това е целта на тези „работодатели\" – да покажат, че при тях работят конкретен брой хора. „Тази схема като ефект за гражданите е, че виждат трудовия си договор на монитор, той не съществува - няма трудово правоотношение, няма и действителен работодател\", коментира тя. Прави се регистрация в регистъра на трудови договори за трудово правоотношение. И когато работник тръгне да получават обезщетение в бюрото по труда в регистъра виждат тази регистрация, че този човек работи.  От 2014 г. има ред, по който проверяваме на такива фиктивни работодатели. По правна процедура служебно даваме информация и НАП прекратява регистрацията, уточни още Дичева. Тя посочи, че прокуратурата трябва да установи откъде изтичат личните данни на засегнатите хора и препоръча да се извади ПИК и така всеки човек да следи какво се случва с данните му. Любомир Иванов, който е един от потърпевшите, е подал сигнал в прокуратурата. Той е бил назначен за 510 лв. като портиер и му се плащат добри осигуровки. Юлиян Русев, също потърпевш е обиколил няколко институции преди да разбере къде да подаде жалба и кой може да прекрати този договор.", "date": "2018.04.13", "title": "Фиктивните назначения на безработни са вероятно схема за доказване на персонал"}
{"url": "http://standartnews.com/balgariya/obrashtaloto_na_tramvay_6_ne_e_stanalo_chastna_sobstvenost-370405.html", "text": "Граждани сигнализираха, че теренът на обръщалото на трамвай №6 до Южния парк е станал частна собственост. Те се позовават на справка в кадастъра. Според главния архитект на район „Триадица\" Иван Шишков обаче твърдението е абсурдно. „Веднага мога да успокоя всички, че този терен не е частна собственост, никога не е бил, а това, че при създаването на кадастралната карта е отразено запис „частна собственост\", без да е отразена никаква собственост като нотариален акт, не го прави частна собственост\", каза Шишков. По думите му след създаването на кадастралната карта през 2016 г. районната администрация работи сериозно по създаването на актове за общинска собственост за всички терени, които са такава общинска собственост. „Този терен е с отделен планоснимачен номер поради простата причина, че той е обграден от трамвайното ухо и бул. „Арсеналски\", така че той, по силата на правилата при създаването на кадастралната карта, то е съвсем логично да бъде с отделен идентификатор\". „Нито имаме създаване на допълнителен имот, нито имаме създаване на някаква частна собственост, нито имаме каквато и да е продажба\", увери архитектът. В отговор на въпрос той посочи, че тече процедура по актуването на този и всички имоти, които следва да имат актове за общинска собственост. „Този имот е част от един стар имот 15, който е бил общинската собственост в рамките на целия парк. При създаването на кадастралната карта от този имот 15 са образувани много имоти, вкл. и този\", каза още Шишков. „Направихме проверка, вкл. в Агенция по кадастъра, за да разберем дали някой е предизвикал каквато и да е инициатива по вписване, по каквото и да било, което може да предизвика съмнение за някаква далавера или опит за измама за придобиване на този имот – нямаме никаква индикация в тази посока\", увери архитектът. Същевременно днес трябва да има решение на експертният съвет какво ще е бъдещето на отсечката от маршрута на трамвая, спряна заради ремонта на тунела при НДК преди две години. Шишков коментира, че проблемът с трамвай №6 е възникнал заради решението за движението през Петте кьошета. Там трябва да се реши основния проблем на връзката на трамвай №7 към бул. „Христо Ботев\" и създаденият впоследствие проблем за живеещите на бул. „Скобелев\", където мотрисите минават съвсем близо до сградите. Архитектът посочи, че с изграждането на третия лъч на метрото транспортната схема на София ще претърпи промени. Махането на трамвай №6 в този район не означава, че ще бъде махнат транспортът, а обратното. Предвижда се пускането на тролей, който вкл. ще обвърже и кв. „Манастирски ливади\", посочи той.", "date": "2018.04.13", "title": "Обръщалото на трамвай №6 не е станало частна собственост"}
{"url": "http://standartnews.com/balgariya/kakvo_vreme_ni_chaka_prez_uikenda-370407.html", "text": "Днес времето отново ще бъде топло за периода. На места в Дунавската равнина сутринта, а над Черноморието - почти през целия ден, ще има мъгла. Ще бъде предимно слънчево, след обяд - над планинските райони от Западна и Централна България - с купеста облачност. Само на отделни места там ще превали и прегърми. Ще духа слаб източен вятър. Максимални температури: 24-29 градуса, в София - около 25 градуса, сочи прогнозата на НИМХ-БАН. Над Черноморието ще бъде хладно, мъгливо, със слаб източен вятър. Максималните температури ще бъдат 9-10 градуса. Температурата на морската вода е 10-12 градуса. Вълнението на морето ще бъде 1-2 бала. Над планините ще бъде слънчево, след обяд - над масивите от Западна и Централна България - с купеста и купесто-дъждовна облачност, и на места ще превали и прегърми. Ще духа слаб юг-югозападен вятър. Максималната температура на височина 1200 метра ще е около 19 градуса, на 2000 метра - около 11 градуса. През почивните дни ще преобладава слънчево и топло за периода време, въпреки че ще започне постепенно понижение на температурите. В събота в следобедните часове над планините и планинските райони в Западна и Централна България ще се развива купеста и купесто-дъждовна облачност и на отделни места ще има краткотрайни валежи с гръмотевици. В неделя вероятността за валежи е по-малка. Вятърът ще бъде югоизточен, слаб до умерен.", "date": "2018.04.13", "title": "Какво време ни чака през уикенда?"}
