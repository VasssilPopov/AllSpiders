{"url": "https://www.standartnews.com/sport/etr-vidya-smetkata-na-lekh-poznan-383162.html", "text": "Етър постигна впечатляваща победа с 3:1 над третия в полското първенство Лех Познан във втората контрола от лагера си в Анталия. Попаденията за победителите отбелязаха Велко Батрович (5), Милчо Ангелов (39) и Даниел Младенов (73), а Марчвински върна едно попадение за поляците в последната минута.", "date": "2019.01.23", "title": "Етър видя сметката на Лех Познан"}
{"url": "https://www.standartnews.com/regionalni/i-v-krdzhali-obyavikha-gripna-epidemiya-383155.html", "text": "И в Кърджали обявиха грипна епидемия. Директорът на РЗИ д-р Виктор Кирчев обясни, че в момента заболеваемостта е над 200 на 10 000. \r\n„Не е достигнат прага от 250 на 10 000 заболели, но в много от най-големите учебни заведения в региона рязко се покачи броят на заболелите и вече е премината границата от 30 %. Затова решихме да не изчакваме повече”, коментира д-р Кирчев. По заповед на директора на РЗИ Кърджали от 24 януари се преустановяват учебните занятия във всички училища в област Кърджали. Най–вероятно това ще продължи до 30 януари. Вземат се мерки за отлагане на планови операции, както и за спиране на детските и женски консултации. Ирина Ангелова  ", "date": "2019.01.23", "title": "И в Кърджали обявиха грипна епидемия"}
{"url": "https://www.standartnews.com/regionalni/arestuvakha-gabrovets-otkradnal-kazan-za-rakiya-383091.html", "text": "29-годишен габровец е арестуван за кражбата на казан за варене на ракия и лула към него. Мъжът се вмъкнал в незаключено избено помещение, където се съхранявало устройството за добиване на концентрат. Кражбата е извършена в нощта на 20 срещу 21 януари. \r\nСобственикът на казана разбрал, че няма с какво да си вари ракията, още на сутринта и потърсил съдействие от органите на реда. Казанът и лулата са открити и иззети.   \r\n ", "date": "2019.01.23", "title": "Арестуваха габровец, откраднал казан за ракия"}
{"url": "https://www.standartnews.com/sport/niki-zhelyazkov-favorit-za-neftokhimik-383163.html", "text": "Бившият национал Николай Желязков най-вероятно ще е новият старши треньор на шампиона Нефтохимик 2010 (Бургас). 48-годишният специалист в момента води успешно румънския гранд Мунисипал (Залъу) и го класира за 1/8-финлите в турнира за “Чалъндж къп”, където отпадна от португалския Бенфика, съобщава \"Спортал\". Шампионът на България Нефтохимик 2010 (Бургас) освободи Найден Найденов от поста старши треньор и води заключителни преговори с Николай Желязков да поеме отново бургаския тим. Бившият централен блокировач вече бе начело на бургазлии преди няколко години. Очаква се до няколко дни Нефтохимик, ако преговорите с Желязков преминат успешно, той да бъде обявен за новия старши треньор на тима.", "date": "2019.01.23", "title": "Ники Желязков фаворит за Нефтохимик"}
{"url": "https://www.standartnews.com/kultura/radoslav-spasov-s-premiera-na-sofiya-film-fest-383113.html", "text": "„Живи комини“, най-новата лента на Радослав Спасов, ще има премиера на „София филм фест“. Продукцията, която вече получи няколко награди - за най-добри подържащи женска и мъжка роли и за музика на „Златна роза”, отвежда зрителите в планинско село, обитавано от столични интелектуалци. Преди смъртта си един от тях, бохем и шегаджия, оставя сценарий за погребението си и видеозаписи, с които го режисира. Купил е и място в гробището, където обаче се натъкват на скала... Междувременно от екрана в кръчмата текат неговите изповеди и шеги и скръбната церемония неусетно прераства във веселие.  „Живи комини“ е сниман в Ковачевица, а прототипи на героите са действително съществуващи личности и с помощта на черти от техните характери режисьорът рисува картина на отминало време – запомнено с различни ценности, морал, отношения, приятелство и силна любов.  Актьорите са Ивайло Христов, Мария Коцева, Никола Додов, Валентин Ганев, Иван Савов, Бистра Кечеджиева-Кунчева, Димитър Коцев-Шошо, Борислав Чучков, Христо Бойчев, Ангелина Славова, Илиана Китанова, Рая Пеева, Николай Урумов... Оператори са Кирил Проданов и Делян Георгиев, саундтракът е на Веселин Митев, продуценти са Евтим Милошев и компания.  Да припомним, че Радослав Спасов е оператор на 26 филма, сред които култовите „Авантаж”, „Лачените обувки на незнайния воин”, „Мера според мера”, „Време разделно”, „А сега накъде“, „Мъжки времена“, „Вилна зона” и много други. Режисьор е на „Сирна неделя” (1993), „Откраднати очи” (2005), „Пеещите обувки” (2016) и „Живи комини” (2018). Носител е на многобройни национални и международни награди.  „Търся отговор на различни въпроси или по-точно ги задавам – какво става с нас сега, когато сме вече де юре европейци? Опитваме ли се да се съизмерим с различна ценностна система, губим ли нещо от своята в този процес на приобщаване към досега забраненото или чуждото? Впрочем всички филми, на които съм режисьор, изследват влиянието върху нашата духовност и морал на политически, етнически и социални катаклизми. „Сирна неделя“ е за вътрешните поражения върху личността в опит да се впише в системата на авторитарната държава. В „Откраднати очи“ героите ми са от два етноса – тя е туркиня водач на протест, той – войник от специалните части, използвани по време на така наречения „възродителен процес“. Имат общ грях – невинна жертва и заедно преминават през лабиринта на изкуплението. „Пеещите обувки“ може би има елементи на епос. Образът на главната героиня е изграден върху някои мотиви от живота и кариерата на певицата Леа Иванова. Тя преодолява изпитанията, които времето ù налага, преминава през няколко епохи, запазвайки своето житейско и творческо кредо. Това е филм за оцеляването на таланта във водовъртежа на политическите промени”, казва Радослав Спасов пред „АРТизанин”", "date": "2019.01.23", "title": "Радослав Спасов с премиера на „София филм фест“"}
{"url": "https://www.standartnews.com/regionalni/obyavikha-avtomobil-za-oboshchodrzhavno-izdirvane-383106.html", "text": "Лек автомобил „Ленд Роувър“ бил предоставен за ползване през 2017 година, но не е върнат на собствениците. При опит да си приберат колата станало ясно, че тя е изчезнала. Автомобилът е обявен за общодържавно издирване, съобщават от  ОД на МВР Кърджали. \r\nОбразувано е досъдебно производство в РУ-Кърджали с постановление на Районната прокуратура за присвояване на чужда движима вещ по чл.206, ал.1 от Наказателния кодекс. Работата по случая продължават сектор „Криминална полиция“ и разследващ полицай. Ирина Ангелова", "date": "2019.01.23", "title": "Обявиха автомобил за обощодържавно издирване"}
{"url": "https://www.standartnews.com/regionalni/v-kresna-nagrazhdavat-nay-dobrite-vinari-383133.html", "text": "По случай Деня на винарите и лозарите Трифон Зарезан на 1 февруари от 10,30 часа в местността \"Касапницата\", гр. Кресна ще се състои празник на виното. \r\nНачалото ще бъде дадено с празничен водосвет и благословия за плодородна винарска година и ще бъде пресъздаден традиционният обичай по зарязване на лозята – лозов масив на Йордан Павлов. Ще се проведе и конкурс за най-добро бяло, червено и гостуващо вино от реколта 2018 г. \r\nЗа целта желаещите да се включат в надпреварата, трябва да донесат своите вина в местността „Касапницата” /Подстанцията/, до 10 часа на 01 февруари 2019 г., където дегустатор ще оцени напитките и определи победителите. Най-добрите винопроизводители ще бъдат наградени.", "date": "2019.01.23", "title": "В Кресна награждават най-добрите винари"}
{"url": "https://www.standartnews.com/regionalni/v-smolyan-szdavat-muzey-na-kompyutrnata-tekhnika-383132.html", "text": "В Смолян ще има Музей на компютърната техника. Инициативата е на колектива на Професионална гимназия по техника и технологии „Христо Ботев“. Изграждането на музейната експозиция на тема „Компютърна, комуникационна и изчислителна техника“ вече е вход. Целта е тя да проследи развитието на компютърната и изчислителната техника през годините. \r\nСъс задачата ще се занимава главно инж. Светослав Димитров, който споделя, че със създаването на музейната експозиция ще се визуализира развитието и обновяването на компютърната техника и посетителите ще могат да оценят темповете на промяната й. Учениците ще имат възможност да се докоснат до изучаваните технологии и на практика, възстановявайки компютърната техника, допълнително да обогатят и затвърдят придобитите знания и компетенции. \r\nРъководството на училището подкрепя идеята за създаването на експозицията и отправя молба към всички институции и граждани, които разполагат с такава ненужна и неизползваема техника, да я дарят на училището.  ", "date": "2019.01.23", "title": "В Смолян създават музей на компютърната техника"}
{"url": "https://www.standartnews.com/regionalni/klub-az-ostavam-v-blgariya-uchredikha-mladezhi-v-pleven-383147.html", "text": "Клуб „Аз оставам в България“ е бил учреден днес сред ученици от Професионалната гимназия по ресторантьорство, търговия и обслужване в град Плевен, съобщава PlevenzaPleven.bg. Идеята е на Сдружение „Артилерия – ген. Владимир Вазов“ – Плевен, което развива направление „Вяра и родина“. При учредяването на Клуба са участвали 17 ученици като за председател е избрана Венцислава Каменова, а за заместник-председател Венелин Иванов. За наставник, който да съдейства в работата на младежите, е избрана Искра Иванова, преподавател в ПГРТО-Плевен. \r\nЦелта на този клуб и на другите, които предстои да бъдат създадени, е задълбочаване на родолюбивите чувства у подрастващите и издигане духа на българите, коментира председателят на патриотичното сдружение подп. о.р. инж. Радослав Георгиев. В своята дейност Клубът ще работи в няколко направления, свързани с религията, флората, фауната, води, екология, армия, право, отбелязване на национални и местни празници. Ще се провеждат дискусии по теми от посочените направления като членове на Клуба ще подготвят презентации. \r\nОт Сдружение „Артилерия“ възнамеряват да съдействат за създаването на такива родолюбиви клубове и в други училища в Плевен и страната.", "date": "2019.01.23", "title": "Клуб \"Аз оставам в България\" учредиха младежи в Плевен"}
{"url": "https://www.standartnews.com/regionalni/v-khaskovo-zatyagat-kontrola-v-zabavachkite-zaradi-gripa-383129.html", "text": "Писма до директорите на детските градини в Хасково за затягане контрола при приема на малчуганите е изпратил кметът на града Добри Беливанов. От администрацията поясниха, че затягането на контрола е във връзка с повишването броя на болните от грип. От там поясниха също, че медицинските сестри в детските заведения трябва зорко да следят за болни деца и при първи симптоми да не бъдат допускани в забавачницата с цел да се предотврати разпространението на инфекцията. \r\nВ Хасково вече има обявена грипна ваканция, но тя по закон не се отнася за детските градини и ясли.", "date": "2019.01.23", "title": "В Хасково затягат контрола в забавачките заради грипа"}
{"url": "https://www.standartnews.com/biznes/api-pokaza-dogovora-za-stroezha-na-am-khemus-383171.html", "text": "На интернет страницата на Агенция „Пътна инфраструктура“ в „Профил на купувача“ е публикуван договорът за изграждането на 134 км от автомагистрала „Хемус“ в участъка от пътен възел „Боаза“ до пресичането с път I-5 Русе - Велико Търново. Това съобщиха от пътната агенция. АПИ предоставя договора, въпреки че изпълнението на строително-монтажните работи на инфраструктурния проект, възложени по чл. 14, ал. 1, т. 6 от Закона за обществените поръчки, не изисква неговото публикуване, уточняват от агенцията. Договорът с „Автомагистрали“ ЕАД е изпратен и на народните представители от Парламентарната група „БСП за България“ в 44 Народно събрание, съобщават от АПИ. Договор № Д-122/20.12.2018 г. с „Автомагистрали“ ЕАД е в приложения линк:", "date": "2019.01.23", "title": "АПИ показа договора за строежа на АМ Хемус"}
{"url": "https://www.standartnews.com/kultura/boil-banov-dogovori-ostrov-na-izkustvata-383093.html", "text": "Остров „Свети свети Кирик и Юлита” край Созопол да се превърне в Световен център на изкуствата с подкрепата на Лувъра, договориха на среща в Париж министърът на културата Боил Банов и френският му колега Франк Ристер.  „Проектът ми харесва, амбициозен е. Обсъждаме интересни неща, които не съм виждал преди - не само от историческа гледна точка, но и от туристическа“, каза Ристер.  Двамата коментираха сътрудничеството между страните и опазването на арт наследството. Основна тема беше идеята за Острова на изкуствата, провокирала широк интерес сред публиките в България. „Французин прави първото археологическо проучване там още през 1904 година. Ваши специалисти продължават да работят на късчето земя и до днес. Ето защо само с Франция можем да превърнем тази идея в реалност“, мотивира се Банов. Според Франк Ристер Франция може да осъществи своята част от проекта – освен  Лувъра, експерти от неговото министерство също ще окажат съдействие. „Ще обединим усилия, така че възможно в най-кратък срок нашите екипи, на Франция и България, да започнат да работят“, посочи той. Министър Банов покани своя колега да посетят заедно Острова край Созопол и Пловдив -   Европейска столица на културата 2019. „Ще дойда с най-голямо удоволствие. Интересувам се от подводната археология. Нашето министерство има кораб за изследване, който носи името на изтъкнатия писател Андре Малро, министър на културата на Франция в правителството на Шарл дьо Гол. Сега имам честта да работя в неговия кабинет. И ми се иска да направим „Андре Малро 2” за 60-годишнината на Министерството на културата на Франция“, заяви Франк Ристер. Той и Банов говориха и за възможността да се проведе културен сезон на България във Франция след 2024 година – с множество арт, образователни, туристически, бизнес и други събития.", "date": "2019.01.23", "title": "Боил Банов договори Остров на изкуствата"}
{"url": "https://www.standartnews.com/svyat/skpi-priyatelyu-obrna-se-putin-km-erdogan-vsichko-vrvi-po-plan-383166.html", "text": "Президентът на Русия Владимир Путин определи подобрението на отношенията с Турция като лична заслуга на турския му колега Реджеп Тайип Ердоган, съобщава ТАСС. Това на руския лидер Владимир Путин, която се състои в Москва, предаде ТАСС. В началото на първата си за тази година среща с Ердоган, която се провежда в Москва, Путин отбеляза, че практиката на редовни срещи, установена от двамата президенти, дава положителни резултати. По-конкретно стокообменът между Турция и Русия за първите десет месеца на 2018 г. е отбелязал по-голям растеж, отколкото през цялата 2017 г. Руският държавен глава допълни, че Русия и Турция продължават да реализират големи проекти и \"всичко върви по план\". Развитието на отношенията между Русия и Турция се отразява положително на сигурността в региона на Близкия изток, заяви на свой ред Реджеп Тайип Ердоган. Владимир Путин изрази увереността си, че сухопътният участък от газопровода \"Турски поток\" ще бъде готов, както се планира, до края на тази година. Разчитаме, че работата по прокарването на сухопътната част (на тръбопровода \"Турски поток\") ще се води с такива ударни темпове, така че газопроводът да бъде пуснат в експлоатация, както е и предвидено, до края на текущата година, заяви руският президент на пресконференцията. Путин каза още, че двете страни се занимават с теми от регионалната сигурност и си сътрудничат по въпросите на урегулирането на конфликта в Сирия. Поредната среща на върха между Русия, Турция и Иран ще се състои в скоро време в Русия, заяви Путин и добави, че с Ердоган са се договорили за примерна дата. Руският президент оцени като положителна стъпка изтеглянето на силите на САЩ от Сирия. Изтеглянето на американските войски от Сирия ще бъде позитивна стъпка и ще стабилизира обстановката в североизточната част на Сирия, посочи той. Путин добави, че Руската федерация и Турция са обсъдили допълнителни мерки за стабилизация на района на сирийския град Идлиб. Путин изказа съболезнования на Ердоган във връзка със смъртта на турски граждани при пожара в неутралните води на Черно море. Трагедията е станали при преточване на гориво от единия кораб на другия, посочи руският президент. Най-малко четирима граждани на Турция са загинали при пожара, избухнал в понеделник на два кораба в района на Керченския проток край Крим. Издирват се още четирима турци. На борда на \"Канди\" са се намирали 17 човека - девет граждани на Турция и осем на Индия. На борда на \"Маестро\" е имало 15 души, включително турски и индийски граждани. Турският президент също изрази съболезнования във връзка със смъртта на моряците. Използвам случая, искам да изразя съболезнования на роднините на загиналите при пожара на танкерите в Керченския проток. За съжаление, на корабите са се намирали 16 турски граждани. Голяма благодарност за чувствителния подход по този въпрос, каза Ердоган.", "date": "2019.01.23", "title": "\"Скъпи приятелю\", обърна се Путин към Ердоган, всичко върви по план"}
{"url": "https://www.standartnews.com/biznes/borisov-otkriva-amerikanski-zavod-kray-dimitrovgrad-383088.html", "text": "Премиерът Бойко Борисов ще открие ново предприятие на американска компания \"Варок Лайтинг Системс” край Димитровград днес, съобщиха от пресцентъра на Министерски съвет. На събитието ще бъдат също министърът на икономиката Емил Караниколов и изпълнителният директор на Българската агенция за инвестиции Стамен Янев. Заводът край Димитровград, който е разположен на площ от 30 000 кв. метра, ще произвежда фарове и рефлектори за автомобилни гиганти като \"Порше\" и \"Форд\". Ще бъдат разкрити над 150 работни места със средна заплата от 700 лева плюс ваучери за храна и транспорт. Ивестицията е за 8 милиона евро. Първата копка на производствените мощности беше направена през март 2017 година. ", "date": "2019.01.23", "title": "Борисов открива американски завод край Димитровград"}
{"url": "https://www.standartnews.com/sport/lazov-i-donev-s-uayld-kard-za-sofia-open-383136.html", "text": "Националният шампион по тенис на открито Александър Лазаров и Габриел Донев се класираха за финала на Държавното първенство по тенис в зала с награден фонд 3000 лева. Така двамата заслужиха \"уайлд кард\" за квалификациите на четвърто издание на турнира от сериите АТП 250 Sofia Open в началото на февруари. Вицешампионът в надпреварата през 2016 година и номер 2 в схемата Александър Лазаров победи Васко Младенов с 6:2, 6:3 за 78 минути в повторение на финала отпреди три години и взе реванш за загубата си в три сета тогава. Лазаров спечели първия сет след серия от четири поредни гейма, а във втората част той допусна ранен пробив за 1:2, но след това до обрат. Петият в схемата Габриел Донев се справи с изненадата на турнира Васил Кирков с 6:3, 6:4 за 80 минути. Донев поведе с 4:1 по пътя си към успеха в първия сет срещу 19-годишния квалификант, а във втората част направи серия от четири гейма, за да дръпне с 5:2. Той сервираше за мача, но Кирков върна единия пробив пасив и намали до 4:5, но за повече нямаше сили. Победителят в утрешния финал ще заработи 950 лева от наградния фонд, а за загубилия остават 550 лева.", "date": "2019.01.23", "title": "Лазаров и Донев с \"Уайлд кард\" за Sofia Open"}
{"url": "https://www.standartnews.com/biznes/eso-vlaga-116-mln-lv-v-elektroprovod-do-grtsiya-383142.html", "text": "Електроенергийният системен оператор привлече европейско съфинансиране в максимален размер от 58 милиона лева за изграждането на междусистемния електропровод 400 kV „Марица Изток – Неа Санта“. ЕК осигурява 50% от необходимите средства за строителството на електропровода, които са на обща стойност 116 милиона лева. Другата половина ЕСО ще покрие със собствени средства. , се реализира от ЕСО съвместно с гръцкия независим преносен оператор. Електропроводът е с дължина 122 км на българска територия и 29 км на гръцка територия, и капацитет от 1500 MW. Трасето на електропровода на българска територия преминава през общините Симеоновград, Хасково ,Кърджали, Момчилград и Кирково. През 2015 година ЕСО и гръцкият независим преносен оператор подписаха Меморандум за разбирателство за изграждане на електропровода. Електропроводът ще подсили мрежа 400 kV в региона, значително ще повиши възможността за обмен на електроенергия между двете държави и ще подпомогне реализацията на произведената електроенергия от възобновяеми източници на територията на Североизточна Гърция и Южна България. Проектът повишава нетния капацитет за търговски обмен на двете граници България - Гърция и България - Турция, ускорява пазарното интегриране, конкуренцията и гъвкавостта на системата. Електропроводът е един от петте проекта, които се реализират от Електроенергийния системен оператор, със статут на проекти от общ европейски интерес, съгласно Регламент 347/2013 за изграждане на трансевропейската инфраструктура. Общата дължина на новите електропроводи 400 kV e приблизително 480 километра с инвестиционна стойност 500 милиона лева.", "date": "2019.01.23", "title": "ЕСО влага 116 млн. лв. в електропровод до Гърция"}
{"url": "https://www.standartnews.com/svyat/pri-minus-45-gradusa-dve-momichentsa-izbyagali-ot-zabavachka-383073.html", "text": "Видеокамера на входа на детската градина в село северно от Якутск ги заснела как излизат. Едното носело плюшена играчка, като и двете били без ръкавици. Едното дете стигнало до дома си, от където баща му го взел и го откарал в лечебно заведение. Оказало се, че едното от децата е пострадало по-тежко. То било откарано до болница в Якутск, като според майка му, три от пръстите му са измръзнали сериозно. Води се следствие как се е стигнало до инцидента.", "date": "2019.01.23", "title": "При минус 45 градуса две момиченца избягали от забавачка"}
{"url": "https://www.standartnews.com/biznes/bdim-sreshchu-prevrshchaneto-na-surovini-v-otpadtsi-za-biogoriva-383144.html", "text": "Кабинетът се обяви срещу умишленото превръщане на суровини в отпадъци, подходящи за горива в инсталациите за биомаса. На редовното си заседание Министерският съвет прие постановление за изменение и допълнение на Наредбата за критериите за устойчивост на биогоривата и течните горива от биомаса. С изменението се въвеждат изисквания за предотвратяване на умишлено превръщане на суровини в отпадъци, които да се използват за производство на биогорива от ново поколение. Определят се правила за изчисляване на емисиите на парникови газове от непреки промени в земеползването. Новите изисквания ще осигурят прозрачност и отчетност за спазването на критериите за устойчивост на биогоривата и течните горива от биомаса и щеа насърчат производството и потреблението на биогорива и енергия от възобновяеми източници в транспорта и за постигане на заложените в националното законодателство цели в сектора. Измененията са насочени и към стандарти за създаване на доброволни схеми за сертифициране на производството на биогорива и течните горива от биомаса. Промените прилагат у нас Директива 2015/1513 за изменение на Директива 98/70/ЕО относно качеството на бензиновите и дизеловите горива и за изменение на Директива 2009/28/ЕО за насърчаване използването на енергия от възобновяеми източници.", "date": "2019.01.23", "title": "Бдим срещу превръщането на суровини в отпадъци за биогорива"}
{"url": "https://www.standartnews.com/svyat/dogovort-s-makedoniya-vliza-v-grtskiya-parlament-383074.html", "text": "Видеокамера на входа на детската градина в село северно от Якутск ги заснела как излизат. Едното носело плюшена играчка, като и двете били без ръкавици. Едното дете стигнало до дома си, от където баща му го взел и го откарал в лечебно заведение. Оказало се, че едното от децата е пострадало по-тежко. То било откарано до болница в Якутск, като според майка му, три от пръстите му са измръзнали сериозно. Води се следствие как се е стигнало до инцидента.", "date": "2019.01.23", "title": "Договорът с Македония влиза в гръцкия парламент"}
{"url": "https://www.standartnews.com/biznes/manolev-bg-iznost-shche-nadkhvrli-57-mlrd-383120.html", "text": "Очакваме българският износ през 2019 г. да надхвърли 57 млрд. лв. Тази прогноза направи заместник-министърът на икономиката Александър Манолев при откриването на българо-японски бизнес форум. В събитието участваха посланикът на Япония у нас Н.Пр. Масато Ватанбе, изпълнителният директор на Българска агенция за инвестиции Стамен Янев, заместник-председателят на Българската търговско-промишлена палата Георги Стоев и др. За участие във форума пристигна и японска бизнес делегация ръководена от Сатоши Абе, генерален директор на представителството на Японската организация за външна търговия във Виена. „Днешното събитие е още една възможност да представим потенциала за инвестиции в България и да задълбочим контактите между нашите две страни“, подчерта Александър Манолев. По думите му в последната година има сериозна активизация в двустранните ни икономически отношения. Участниците в срещата оцениха като много успешен бизнес форума, който се проведе в България през  юни миналата година. В него участваха над 30 японски компании. \"Организирането на ново бизнес събитие в кратък период показва, че има сериозен потенциал в икономическата сфера между нашите две страни и че България е атрактивна дестинация за инвестиции\", посочи Александър Манолев. Той акцентира на икономическите резултати, които България постига – ръст на БВП над средния за Европейския съюз, увеличение на експорта ни и сериозен интерес за навлизане на нови инвестиции. “Тези тенденции в българската икономика дават основание за оптимизъм, но ние трябва да положим всички усилия за гарантиране на стабилността и адаптиране към предизвикателствата от новата индустриална революция, пред която сме изправени“, подчерта икономическият заместник-министър. Акцент в изказването му бяха и някои от най-добре развиващите се сектори на българската икономика като информационни и комуникационни технологии, автомобилостроене и машиностроене, хранителна промишленост и др. „Вярвам, че имаме голям потенциал не само за стартиране на повече общи проекти между българския и японския бизнес, но и за по-осезаемо присъствие на наши стоки на вашия пазар“, каза още Александър Манолев. Организирането и провеждането на събитието бе по инициатива на зам.-министър Манолев и посланик Ватанбе и бе обсъдено на работна среща между двамата през месец декември 2018 г. Тогава не се договориха да наситят 2019 г. със съвместни събития в икономическата сфера и да си партнират за провеждането на още няколко ключови форума. Тези действия са в изпълнение на подписания между тях екшън план за активизиране на икономическите контакти между двете страни в средата на 2018 г. Зам.-министър Манолев проведе и двустранна среща със Сатоши Абе, генерален директор на представителството на Японската организация за външна търговия във Виена. Двамата се договориха за съвместно организиране на поне още един бизнес форум до края на годината и координирани усилия за повече съвместни проекти между бизнеса от двете страни. По време на срещата стана ясно, че Японската организация за външна търговия планира разширяване на присъствието си в нашата страна. Отбелязано бе, че редица компании от азиатската държава вече развиват успешен бизнес в България, а организацията ги подпомага за разширяване на тяхната дейност и повишаване на експорта им за Европейския съюз. „Много специална бе 2018 г. – за първи път японски премиер посети България, а ние посрещнахме българският вицепреиер Томислав Дончев в страната ни. Настоящата 2019 г. също е специална – отбелязваме Тройна годишнина в нашите двустранни отношения. Затова считам, че няма по-добър момент за активизиране на икономическите ни връзки и това трябва да бъде наша обща цел“, подчерта Сатоши Абе.", "date": "2019.01.23", "title": "Манолев: БГ износът ще надхвърли 57 млрд"}
{"url": "https://www.standartnews.com/svyat/predotvratikha-teroristichna-ataka-v-shchata-nyu-york-383079.html", "text": "Предотвратиха терористична атака в щата Ню Йорк. Трима младежи на 18, 19 и 20 години са задържани заради план да атакуват мюсюлмани в малко градче край щатската столица Олбани. В къщата на непълнолетен техен помощник били намерени 3 самоделни бомби. Той също е арестуван. Открити са и повече от 20 огнестрелни оръжия. Властите разбрали за заговора след сигнал от дете, което учело в едно и също училище с 16-годишния помощник на заподозрените и чуло подозрителен разговор.", "date": "2019.01.23", "title": "Предотвратиха терористична атака в щата Ню Йорк"}
{"url": "https://www.standartnews.com/biznes/krazhba-ostavi-bez-tok-nad-4200-v-sofiya-383146.html", "text": "Отстранена е аварията в столичния квартал \"Люлин\", която остави без електричество над 4200 клиенти, съобщи БНР, като цитира ЧЕЗ. Проблемът е отстранен за четири часа, като поетапно е възстановявано електричеството на абонатите. Само 360 от тях не са имали ток през цялото време на отстраняването на аварията, при останалите - електроподаването е възстановено по-рано. Припомням, че неизвестни лица са източили масло от работещ трансформатор. Това е довело до авария. Трансформаторът е подменен изцяло. Това е вторият случай на кражба на трансформаторно масло, а подмяната на такова оборудване струва между 20 и 30 хиляди лева на дружеството.", "date": "2019.01.23", "title": "Пуснаха тока на 4200 клиенти в Люлин"}
{"url": "https://www.standartnews.com/biznes/i-proizvoditelite-na-tok-ot-1-mvt-do-4-mvt-izlizat-na-borsata-383156.html", "text": "И производителите на електроенергия от 1 МВт до 4 МВт също ще излязат на Българската независима енергийна борса (БНЕБ). Това е една от мерките, които се предлагат за стабилизиране на цените на БНЕБ, които от септември насам достигнаха космически висоти. Това стана ясно по време на дискусията „Ликвидност и ценови нива при задължително участие на борсовия електроенергиен пазар“, организирана от сп. \"Ютилитис\". Изваждането на пазара на производителите на електроенергия от и над 1 МВт, увеличение на количествата на Българската независима енергийна борса (БНЕБ) от страна на трите държавни дружества в състава на БЕХ (АЕЦ „Козлодуй“, ТЕЦ „Марица Изток 2“ и Националната електрическа компания – НЕК), както и осъществяване на обединението на пазарите (XBIT) са трите мерки, които ще стабилизират пазара на енергия и по-точно в сегмента пазар „Ден напред“. Промените, засягащи Закона за енергетиката, ще бъдат внесени в Народното събрание за обсъждане и гласуване преди новия регулаторен период от 1 юли, обясни председателят на КЕВР доц. Иван Иванов. Една от промените в ЗЕ ще бъде именно  и изваждането на пазара на производителите на електроенергия от 1 до 4 МВт.", "date": "2019.01.23", "title": "И производителите на ток от 1 МВт до 4 МВт излизат на борсата"}
{"url": "https://www.standartnews.com/sport/albert-popov-specheli-vtoriya-slalom-v-italiya-383153.html", "text": "Алберт Попов спечели втория слалом за ФИС във Вал Палот (Ит). По решение на домакините състезанието бе проведено час след първото днес в което Алберт бе втори. За успеха Попов постигна време от 1:15,51 мин. Втори е Тео Летитре (Фр) на 0,67 сек, а трети е Стурла Спарасон (Исл). На 27-и януари Алберт Попов и Камен Златков ще представят България на слалома за Световната купа в Кицбюел (Ав), а след това заминават за Шладминг, където на 29-и е следващия слалом за СК. ", "date": "2019.01.23", "title": "Алберт Попов спечели втория слалом в Италия"}
{"url": "https://www.standartnews.com/biznes/billa-si-dovede-nov-operativen-direktor-ot-slovakiya-383149.html", "text": "BILLA България има нов главен оперативен директор – Албена Георгиева, която досега е изпълнявала същата длъжност в словашките клон на веригата. Тя е на поста от началото на 2019 г. и ще отговаря за отделите „Управление на категориите”, „Развитие собствени марки“, „Контрол на качеството”, „Спейсмениджмънт“, „Импортмениджмънт“ и „Търговия на едро“. Албена Георгиева притежава отлични мениджърски качества, както и сериозен опит в сферата на търговията с бързооборотни стоки. Кариерата й в BILLA България започва през 2009 г. като ръководител на отдел „Сървис“. Преминава през различни ръководни позиции в компанията и през 2014 г. е назначена за оперативен директор. Година по-късно Албена Георгиева приема ново предизвикателство и става главен оперативен директор на BILLA Словакия, където работи преди да се върне в България. „Албена Георгиева е доказан професионалист, който притежава всички необходими знания и умения за отговорната позиция на главен оперативен директор. Щастливи сме, че тя се завръща у дома и отново ще бъде част от нашия екип. Вярваме, че заедно ще работим ползотворно, за да може BILLA България да върви напред и да продължава да предлага високо качество и добро обслужване на своите клиенти. Пожелаваме много успех на Албена Георгиева“, коментира Бойко Сачански, управител на BILLA България. Албена Георгиева ще бъде част от Борда на директорите, в който влизат управителят на BILLA България Бойко Сачански и финансовият директор Ваня Динева.", "date": "2019.01.23", "title": "Билла си доведе нов оперативен директор от Словакия"}
{"url": "https://www.standartnews.com/sport/globikha-pszh-ss-100-000-evro-za-rasovo-profilirane-383138.html", "text": "Френският гранд ПСЖ е глобен със 100 хил. евро заради расово профилиране при подбора на млади футболисти. Това става разкритието на сайта \"Медиапарт\". Агенцията показа документи, които разкриват детайли при привличането на играчи в академията на парижани. В тези доклади младите футболисти били описвани и на база на произхода. Според френското законодателство не е позволено да се събират лични данни, които да разкриват расата или етническия произход на лицето, посочва \"Би Би Си\". Дисциплинарната комисия на френската лига (LFP), разгледала случая, посочи, че от клуба не са използвали данните за дискриминационни цели. От лигата са изслушали бивши служители на ПСЖ, занимавали се с привличането на кадри между 2013 и 2018 г. \"Няма как да бъде доказана дискриминация или нещо подобно от страна на клуба\", заяви председателят на дисциплинарната комисия на лигата Себастиен Дено. \"По-скоро бих го описал като проява на лична незаинтересованост и колективна нехайност. От данните, с които разполагаме, може да кажем, че ПСЖ не са използвали данните за етническа принадлежност за дискриминация\", допълни той.", "date": "2019.01.23", "title": "Глобиха ПСЖ със 100 000 евро за расово профилиране"}
{"url": "https://www.standartnews.com/sport/nashe-momiche-s-rekord-na-evropeyskoto-po-figurno-przalyane-383150.html", "text": "Огромен успех за България на Европейското първенство по фигурно пързаляне в Минск записа Александра Фейгин при дебюта си в надпреварата. 16-годишната българка регистрира девети резултат от 36 участнички в кратката програма и ще участва и във волната, където ще мери сили с 23-ите най-добри на континента. Деветото място на Фейгин е най-доброто индивидуално класиране на българка на Европейско първенство, като досегашното топ постижение е на Христина Василева - 16-о място през 2011 година. В класирането водят рускините Алина Загитова и София Самодурова, а следващото излизане на леда на Фейгин е в петък след 17:00 часа наше време.", "date": "2019.01.23", "title": "Наше момиче с рекорд на европейското по фигурно пързаляне"}
{"url": "https://www.standartnews.com/sport/bivshiyat-skaut-na-levski-pri-rosi-stanakha-vsichki-tpotii-383148.html", "text": "Вече бившият главен скаут на Левски Кирил Вангелов напусна лагера на \"сините\" в Кипър и се завърна в България. \"Така е решило новото ръководство. Да, очаквах го, защото имах някои подозрения. Павел Колев ми каза, че пътищата ни се разделят и си говорихме вече за нещата около отбора. Каза, че новото ръководство иска да говори с нови хора\", коментира Вангелов на летище София. \"Мога да кажа едно нещо, обвиняват ме, никога в живота си не съм гледал вратари. Вратарите си имат съвсем друга специфика и там се занимават треньорите на вратарите. Те си ги тренират, те си ги избират. За другите трансфери – някои от трансферите си бяха клубна политика. Докато продължава в Левски треньорът да избира играчите, а не спортен директор или скаут и т.н. винаги ще има тези проблеми с текучеството. Защото всеки треньор има различно виждане. И докато Левски няма клубна политика, в която да каже какви играчи трябва да бъдат. Треньорът да задава позициите, а спортните хора в клуба да преценяват кои хора са възможни за Левски финансово и спортно-технически, ще ги има тези проблеми. Говорихме с Павел Колев по този въпрос, той е на същото мнение. Трябва да го променят\", добави Вангелов. \"Мога да кажа кои дойдоха без мое съгласие. Без мое съгласие дойдоха Ривалдиньо, Белаид и Виана. Даже бях в отпуск, когато той добре. Но там беше друг въпрос, който г-н Русев го е споделил с новото ръководство. Ако не беше дошъл Луан Виана, Паулиньо щеше да си тръгне без пари от Левски\", разкри още Кирил Вангелов. \"И това за мен също е по-малкото зло. Защото заплатата на Луан Виана е 1/10-а от това, което струва Паулиньо. Има, да, играчи, които не се гледани на живо. Защото в Левски не винаги всичко е било розово от финансова гледна точка. Аз винаги съм казвал, че без да се говори с хората в Левски се пишат и интерпретират неща. Всички обвиняваха Гонзо, защо взимаме играчи без да ги гледаме на живо. Ами  в касата няма нито един лев, как да отиде някой да гледа? Вчера говорихме с Павел Колев за български футболисти. И аз му зададох въпроса кои са тези български футболисти, които са по-добри от нашите юноши. Отговори, че ще помислят. Защото аз знам двама единствено, които не са собственост на Лудогорец, ЦСКА или Славия, защото знаете, че ние от тези три клуба футболист не можем да вземем.\", заяви Вангелов при пристигането си в София.", "date": "2019.01.23", "title": "Бившият скаут на Левски: При Роси станаха всички тъпотии"}
{"url": "https://www.standartnews.com/sport/bekm-si-kupi-dyal-ot-angliyski-klub-383161.html", "text": "Легендата на английския и световен футбол Дейвид Бекъм закупи 10% от пакета акции на гонещия промоция във Втора лига Салфорд Сити, правейки „Випуск 92“ мажоритарен собственик в клуба, съобщи БНР. Той се присъедини към бившите си съотборници в Манчестър Юнайтед Гари и Фил Невил, Ники Бът, Райън Гигс и Пол Скоулс, които също имат дял в Салфорд. Появата на Бекъм сред собствениците означава, че Питър Лим остава най-големият акционер в клуба с 40%. От ръководството вече излязоха с изявление, в което казаха, че бизнесменът ще продължи да осигурява финансова подкрепа за бъдещото развитие на тима. Салфорд е трети в Националната лига, но е само на точка от лидерите в таблицата Лейтън Ориент и Солихъл Моорс при 16 оставащи кръга до края на първенството. В предградието на Манчестър Салфорд се намира стадион \"Олд Трафорд\". ,,За мен е чест да се присъединя към Питър и ,,Випуск 92“ като съсобственик на Салфорд. Това е специален клуб“, започна Бекъм. ,,Прекарах ранните си години в Манчестър Юнайтед в Салфорд. Израстнах там, затова идването ми тук ме прави истински щастлив. Салфорд е постигнал толкова много успехи за кратък период от време, феновете са невероятни и съм наистина развълнуван да бъда отново тук“, завърши бившият английски национал.  фото БГНЕС", "date": "2019.01.23", "title": "Бекъм си купи дял от английски клуб"}
{"url": "https://www.standartnews.com/sport/karachanakov-debyutira-za-botev-s-golov-pas-383159.html", "text": "Ботев (Пловдив) се наложи с 2:0 над Локомотив (Горна Оряховица) в контролна среща, играна на централния терен на \"Футболен комплекс Ботев 1912\". Това бе първа контрола за \"канарчетата\" по време на зимната подготовка. Николай Киров пусна в игра всичките си налични здрави футболисти. Пловдивчани вкараха по един гол в двете полувремена, като точни бяха Антонио Вутов и Тодор Неделев. За първото попадение головия пас даде новото попълнение Антон Карачанаков, който направи неофициален дебют с екипа на \"канарите\".", "date": "2019.01.23", "title": "Карачанаков дебютира за Ботев с голов пас"}
{"url": "https://www.standartnews.com/biznes/nov-zavod-za-avtochasti-kray-dimitrovgrad-otkri-premiert-383143.html", "text": "Премиерът Бойко Борисов и министърът на икономиката Емил Караниколов откриха завод за автомобилни части в землището на димитровградското село Крепост. Двамата прерязаха лентата на производствените мощности на американската \"Варок Лайтинг системс\" (Warroc Lighting Systems) - част от индийската \"Варок груп\". На събитието присъстваха и изпълнителният директор на Българската агенция за инвестиции Стамен Янев, старши вицепрезидентът на компанията Фил Кънингам и хора от мениджмънта, депутати, областният управител на Хасково Станислав Дечев, кметове гости. \"Спомням си когато тук имаше само голи полета. Виждате как сега се изграждат завод след завод\", посочи Борисов. Той отбеляза, че има много спекула на тема инвестиции. \"Тези заводи в момента, обаче, не само разкриват работни места, не само са високо технологични, но и работят на 100 процента за износ\", подчерта Борисов. По негови думи \"имаме рекордно висок брутен вътрешен продукт за всички времена\". Борисов отбеляза още, че политиката е борбата за високи доходи и заплати, които да отговарят на качеството на труда. \"За съжаление преди години когато презентирахме България казвахме, че имаме евтина работна ръка. Сега вече не е така, и не трябва да се говори по този начин. Искаме високи доходи, защото и квалификацията на нашите работници вече е достатъчно висока\", поясни премиерът. \"Автомобилният сектор в България се развива изключително добре. През миналата година в сектора има инвестиции от 200 милиона лева и 3200 открити работни места\", посочи министърът на икономиката Емил Караниколов. Кметът на Димитровград Иво Димов заяви, че няма по-голямо удовлетворение за един кмет от даването на старта на такава инвестиция, която тепърва ще се отрази на пазара на труда в района. Производствената мощност на \"Варок\" е на площ 30 хил. кв.м. Застроената площ е 3 хил. кв.м, с перспектива да бъдат застроени още 5 хил. кв.м. Първоначално в предприятието ще бъдат назначени 50 работника с намерение персоналът да стигне до 400 души. Предприятието, в което са вложени 8 милиона евро, ще изработва малки осветителни тела за автомобили и двуколесни превозни средства.   След откриването на завода, премиерът Борисов разгледа и завода за автомобилни части в съседство на \"Язаки\".", "date": "2019.01.23", "title": "Нов завод  край Димитровград ще храни 400 семейства"}
{"url": "https://www.standartnews.com/sport/lazarov-i-donski-spechelikha-titlata-na-dvoyki-383160.html", "text": "Александър Донски и Александър Лазаров спечелиха титла на двойки на Държавното първенство по тенис в зала за мъже. Донски и Лазаров победиха на финала със 7:5, 6:4 миналогодишните шампиони и поставени под номер 2 Габриел Донев и Пламен Милушев. С успеха те си осигуриха \"уайлд кард\" за основната схема при дуетите на турнира от категория АТР 250 Sofia Open 2019 в началото на февруари. Така Лазаров ще играе и в двете дисциплини, защото класирането му за финала в зала \"София\" на единично му донесе покана за квалификациите на сингъл, които започват на 3 февруари в \"Арена Армеез\".", "date": "2019.01.23", "title": "Лазаров и Донски спечелиха титлата на двойки"}
{"url": "https://www.standartnews.com/sport/truden-zhrebiy-za-voleynatsionalkite-383154.html", "text": "Женският национален отбор по волейбол изтегли късата клечка при жребия за европейското първенство. Българките ще играят с единия от домакините, Турция, както и с шампиона Сърбия. Другите съперници на отбора в група А ще са Франция, Финландия и Гърция. Двубоите ще се играят в турската столица Анкара. Европейското ще се проведе от 23 август до 8 септември, като това ще е първият случай, в който четири държави ще приемат надпреварата. Домакините (Турция, Полша, Унгария и Словакия) бяха поставени като водачи във всяка от четирите групи. Първите четири отбора от всяка група продължават в осминафиналите. Отборите от група А ще играят срещу тези от група С, а съперници на излезлите от В ще са тези от D. Финалът и мачът за бронзовите медали ще са в Турция. \r\nМиналия сезон българките оставиха добри впечатления, като спечелиха Европейската лига и след това си заслужиха право тази година да играят в елита на Лигата на нациите. На световното в Япония българките завършиха на 12-ото място след четири победи и пет загуби.", "date": "2019.01.23", "title": "Труден жребий за волейнационалките"}
{"url": "https://www.standartnews.com/sport/obertan-ostava-v-levski-383157.html", "text": "Новото ръководство на Левски няма намерения да търси нов отбор на Габриел Обертан. Френският ас на „сините“ трябва да се превърне в ключова фигура в състава на Георги Дерменджиев. Старши-треньорът и изпълнителният директор Павел Колев са провели разговор с бившия играч на Манчестър Юнайтед, който е гарантирал, че се чувства чудесно на стадион „Георги Аспарухов“ и в София. Играчът е заявил пред Колев, че ще направи всичко възможно да оправдае големите очаквания, които всички имат към него, информира \"Дарик\". \r\nОбертан беше твърд титуляр при предишните треньори на Левски, но понякога търпеше критики за играта си. В последно време основна тема бе новият договор на футболиста и неговата заплата около, която постоянно има спекулации. Трансфер на Обертан все пак е възможен, но само при силна оферта за клуба и футболиста. На практика Левски не търси продажба на своята звезда.", "date": "2019.01.23", "title": "Обертан остава в Левски"}
{"url": "https://www.standartnews.com/sport/globikha-balkan-i-levski-lukoyl-s-4000-lv-383158.html", "text": "Точно 4000 лв са санкциите за Балкан (2500 лв) и Левски Лукойл (1500 лв) наложени от Дисциплинарната комисия на БФБаскетбол за инцидентите по време на почивката между двете полувремена на четвъртфинала реванш от турнира за Купата на България на 16 януари в \"Арена Ботевград\", съобщават от родната централа. \r\nЕто и решенията на ДК след запознаване с доклада на дежурния представител на мача Румен Калпакчиев, видеоматериали от директното излъчване на мача, \"Уточнение на ръководството на ОДМВР-София във връзка с възникналия инцидент в зала \"Арена Ботевград\" от 16 януари т.г.\" от официалния сайт на ОДМВР - София, писмо до БФБ от Директора на ОДМВР- София Николай Спасов и други материали: \r\n\"На основание чл. 37 т.2, във връзка с чл. 36 от ДАП, ДК наказва БК Балкан (Ботевград) с имуществена санкция в размер на 2500 (две хиляди и петстотин) лева. \r\nНа основание чл. 37. Т. 2, във връзка с чл. 38 от ДАП, ДК наказва БК Левски Лукойл с имуществена санкция в размер на 1500 (хиляда и петстотин) лева. \r\nНа основание чл. 39, ал. 1 от ДАП, ДК налага на дежурния представител Румен Калпакчиев на среща номер 7, четвъртфинал за Купа на България между отборите на БК Балкан и БК Левски Лукойл, проведена на 16.01.2019 г. в гр. Ботевград, принудителна мярка :Лишаване от длъжностни права\" за срок от два месеца и глоба в размер на таксата /възнаграждението/ за съответния мач.\" \r\nРешението подлежи на обжалване пред Арбитражната комисия на БФБ в седемдневен срок от уведомлението.", "date": "2019.01.23", "title": "Глобиха Балкан и Левски Лукойл с 4000 лв"}
{"url": "https://www.standartnews.com/svyat/otvlyakokha-maykata-na-kovchezhnik-na-miliarderi-383086.html", "text": "88-годишната майка на ковчежника на прочутата фамилия Естерхази е отвлечена в Австрия, гръмнаха местните медии. Това е станало във вторник следобед към три и половина в района на Айзенщат, столица на провинция Бургенланд. Синът на възрастната жена е Щефан Отрубай, генерален управител на милиардите на фамилията Естерхази - много богат благороднически унгарски род, който през вековете е един от основните поддръжници на императорската династия на Хабсбургите. Отвличането на 88-годишната жена, която е била на разходка, придружена от своята компаньонка, предизвика преследване, след като компаньонката е информирала полицията. В интервю по телевизията министърът на вътрешните работи Херберт Кикъл заяви, че все още не е изяснено дали става дума за класическо отвличане. Очаква се днес да бъдат известни повече подробности. Щефан Отрубай, управител на милиардното състояние на фамилия Естерхази, е племенник на последната княгиня Мелинда Естерхази, чието моминско име е Отрубай. Мелинда е съпруга на последния княз Естерхази, доайен на фамилията, и тъй като семейството е без деца и тя надживява съпруга си, назначава въпреки съпротивата на фамилията Естерхази своя племенник Щефан Отрубай за управител на семейното богатство, изчислявано на милиарди евро. В медиите се появиха спекулации, че отвличането няма криминален характер, а вероятно е предизвикано от семейна разпра. Възрастната жена се е преселила в Австрия преди няколко седмици въпреки протестите на останалите членове на фамилия Естерхази. В интервюто вътрешният министър заяви, че се работи по различни версии. В цялата провинция се проверяват автомобилите без изключение. Междувременно акцията е разширена и се води и в съседните на Австрия държави.", "date": "2019.01.23", "title": "Отвлякоха майката на ковчежник на милиардери"}
{"url": "https://www.standartnews.com/svyat/blgarin-izdirvan-v-sashch-be-arestuvan-vv-venetsiya-383165.html", "text": "Той е на около 50 години. Арестуван е тази нощ във Венеция, където бил отседнал в луксозен хотел със съпругата си. Апелативен съд се очаква да задейства процедурата по екстрадирането на задържания към САЩ. Българинът е бил осъден миналата година от окръжен съд в Ню Йорк по обвинения в измама и пране на пари. Той извършил въпросните престъпления от 2008 г. до 2015 г. През 2015 г. българинът е бил арестуван, но след това пуснат под гаранция. Според обвинението заедно със съучастници той е успял посредством различни схеми, а също и чрез заплахи, да измами хиляди американски граждани. Измамите са били за общо 2 милиона долара. Парите били изнесени извън САЩ посредством международни банкови мрежи.", "date": "2019.01.23", "title": "Българин, издирван в САЩ, бе арестуван във Венеция"}
{"url": "https://www.standartnews.com/svyat/brekzit-bez-sdelka-ksa-vrzkata-s-shengen-383096.html", "text": "Британската гранична полиция предупреди ръководството на страната за заплахите за сигурността на кралството и транспортните проблеми, които могат да възникнат при излизане на Великобритания от ЕС без споразумение. Презентацията, подготвена от Гранична полиция, бе публикувана във вторник вечерта на сайта на телевизия Скай нюз, предаде ТАСС и БТА. Според документа в случай на Брекзит без споразумение, британската гранична полиция ще загуби достъп до част от важна за нейната работа информация и до редица важни компютърни бази на ЕС. Това ще доведе до влошаване на ситуацията в сферата на граничната безопасност, се посочва в документа. Британските полицаи ще трябва да използват базата данни на Интерпол вместо Шенгенската информационна система. Един от главните проблеми ще бъде това, че служителите на Гранична полиция ще бъдат лишени от възможността да различават отдавна живеещите и работещи в Обединеното кралство граждани на ЕС от току-що пристигащите в страната. Брекзит без сделка може да доведе и до това пътуващите към ЕС британски граждани да бъдат лишени от възможността да използват коридорите за притежатели на електронни паспорти. Това заплашва да образува дълги опашки на гишетата за паспортен контрол на летищата в ЕС и да обърка разписанията на полетите. Със същия проблем може да се сблъскат и пътниците на влаковете Евростар, които пътуват от Лондон до Амстердам, Брюксел и Париж. Гранична полиция предупреждава и за потенциални проблеми пред гражданите на ЕС на британските митници. Те ще трябва да използват \"червения коридор\" при внасяне в страната на определени категории стоки. При Брекзит без сделка съществено ще бъде затруднен превозът на стоки между френския град Кале и английския Дувър. Ако бъдат възобновени митническите проверки по този важен маршрут, ще бъдат превозвани не повече от 12-25 процента от сегашния обем товари, което ще принуди британските власти да търсят алтернативни начини за доставка на стоки от континента.", "date": "2019.01.23", "title": "Брекзит без сделка къса връзката с Шенген"}
