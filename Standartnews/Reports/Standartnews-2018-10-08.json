{"url": "http://standartnews.com/lyubopitno/nie_sme_klyuchat_kam_uspeshnata_vrazka-376455.html", "text": "Специалисти от Калифорнийския университет откриха, че главният признак за щастлива и успешна връзка е използването от партньорите в разговорите помежду им на местоимението \"ние\", сочат резултатите от проучване, публикувани от портала EurekAlert. Според един от авторите на проучването Мегън Робинс използването на местоимението \"ние\" показва тясна връзка между хора, които не проявяват егоизъм в отношенията си и възнамеряват да развиват плодотворно партньорство. Такава ситуация е от значение не само за младите, но и за по-възрастните двойки. Особено важно е да се използва местоимението \"ние\" по време на конфликти или други трудности в отношенията, добавят учените. \"Тези думи могат да променят отношенията на хората, правейки ги по-близки и доверени\", заключават експертите.", "date": "2018.10.07", "title": "„Ние“ сме ключът към успешната връзка"}
{"url": "http://standartnews.com/kultura/milena_atanasova_modata_razkazva_istorii-376456.html", "text": "Милена Атанасова е от най-утвърдените теоретици и практици във висшата мода и изящните изкуства във Франция – дизайнер, художник, консултант и преподавател в Студио MVL, престижния частен професионален институт, от който всяка година излизат дипломирани експерти от различни националности. След 15-месечното обучение и строга селекция някои от възпитаниците на българката са безапелационно приети в големите фешън компании. Между тях вече има създатели на проспериращи марки в Париж. Студентка на Атанасова е автор на \"Les Recuperables\", новият хит на фешън сцената според \"Elle\". Мастер класът на Милена \"Моден дизайн, маркетинг и стратегии\" се провежда три пъти през годината и е запазена марка в гилдията. От 2018-а в програмата на българката са включени „Дизайн и стил – мъжка мода\". Самата тя е участвала в осъществяването на първата колекция за силния пол на „Аликзандър Макуин\" и в колекциите „Ланвен\". \"Стандарт\" представя лекции на Милена Атанасова, които са не само за бъдещи професионалисти, но и за естети от всички жанрове. Модните дизайнери, художниците, архитектите, фотографите, операторите използват интелектуалния потенциал на визуалната интелигентност.  Модата е не само дрехата, която носите. Тя разказва истории. За да бъдеш моден дизайнер, трябва да овладееш изкуството за изобразяване, да гориш в страст към дрехите и способност за творчество. Модният дизайнер е привлечен от цветове, форми, текстури, снимки. Един от най-добрите начини да постигнете мечтата си, е да учите и да получите богатство от познания и добри съвети. Tрябва да имате въображение, за да рисувате и да създавате дрехи  или аксесоари, подходящи за различни размери и силуети. Роденото във вашите мечти се изразява в рисуването на силуета и модела. Една от основните фази e  дa научите как да визуализирате своите идеи и как да ги съживявaтe. Това се осъществява  чрез модните скици/рисунки и илюстрации, които са енергия и творческа сила. Първата функция на скицата е да визуализира дизайна. Създавайте разнообразие от скици с различни пропорции и избирайте най-ефективните части от всяка от тях. Моднатa скица е плосък чертеж, който очертава формата на дреха. Показва техническите елементи на вашата идея, зa  да създете първия ви  прототип. Тя е силна, когато дава форма на идеите. Когaтo дизайнерът става по-сигурен в силуета, тогава създава модните илюстрации. В тях има нещо магическо, нещо носталгично - дори да ги сравняваме с моделите в една колекция, снимани от всички страни с най-съвършена техника. Днес модните скици/ илюстрации на утвърдени дизайнери са произведения на изкуството с колекционерска стойност и струват значителни суми. Каква e pазликата между скиците и илюстрациите? Първите са повече технически. Вторите се появяват, след като концепцията за дрехата сe потвърди, а те могат да се използват за нейното популяризиране. Вие решавате как да канализирате вашия потенциал - като дизайнер или илюстратор. Модните дизайнери участват в сценичните изкуства, телевизията и киното, правят дрехи, заемат позиции във фирми. Най-често студентите споделят, че желаят един ден да притежават собствената линия за дрехи. Aко искате да реализирате мечтата си, трябва да бъдете оригинални в идеите си, да изградите силна визуална идентичност, да  направите уникално изображението на вашите продукти, имиджа на вашата марка и да се отличите от бъдещите си конкуренти. Задължително е да сте изградили добра визуална стратегия, да споделяте творческия процес и вашия стил. Започнете с това, което ви вдъхновява. Създайте форми, открийте вашите цветове, с които да изпъкнете. Да дадете енергия на вашето творчество и  да откриете вдъхновение, е от най-важните моменти в  процеса на изграждане на дизайн продукта. Фокусирайте се върху намерението си.  Изяснете какво ви вдъхновява? Oт какво сте естествено привлечени в живота. Мислете за  бъдещия свят, за откриване на нов стил и тенденции, на cимволика и естетика. Това, което е скучно и ежедневно за едни, може да бъде екзотично за други – да не са го виждали никога преди, нито да са го чували. Аликзандър Макуин казваше: „Намирам красотата във всичко. Дори и в нещата, които обикновените хора смятат за грозни.\" Затова изберете изображения, които ви привличат и преценете дали можете да видите в тях потенциал за вашето творчество. А после мислете за него през цялото си свободно време. Най-важна е вашата отправна точка. Хубаво е да видите вашия творчески продукт в определен контекст. Вашата работа като моден дизайнер е да създадете нещо, което другите ще искат да носят с удоволствие. Помислете добре какво откроява творението ви. Дайте му отличителна черта или  го конструирайте по уникален начин тaka,  че да контрастира спрямо конкуренцията. Дайте му \"причина да съществува\". Изследвайте тенденциите. ", "date": "2018.10.07", "title": "Милена Атанасова: Модата разказва истории"}
{"url": "http://standartnews.com/biznes/vinprom_pomorie_mozhe_da_zagubim_nad_4_mln_l_zaradi_aktsiyata_na_mitnitsite-376461.html", "text": "Винпром „Черноморско злато\" в Поморие е на път да загуби милиони след акцията на Агенция „Митници\" от началото на тази седмица, пише flagman.bg. Това e съобщил на пресконференция изпълнителният директор на винпрома Йордан Панайотов. От Агенция Митници съобщиха, че са открити 9 крана, без те да са регистрирани пред контролните органи, освен това са открити и десетки пластмасови бутилки с алкохол, но според дружеството ситуацията е доста по-различна. „Крановете не са поставени сега. Те винаги са съществували. Това е част от производствения процес, а Митницата знае за тях от години. Правени са няколко пълни проверки, кранчетата са споменати в протоколите. Миналата година е правена планова инспекция и отново нищо не е констатирано. Сега идват и откриват нещо, което е там от много-много време\", каза Йордан Панайотов. И с просто око може да се види, че въпросните кранчета са част от мощностите. Те по никакъв начин не са скрити, дори напротив – намират се в най-видимата част на производствените халета.  „Това е конструктивно неразделна част от производството. Никой не ги е монтирал допълнително. Служат за дегустация на продукцията и са неизменна част от цикъла. С тях тестваме качеството и вземаме проби\", допълни Панайотов. Той обясни процеса със следната метафора: „Това е все едно да готвите нещо, но да не го пробвате, а да запечатате тенджерата и после да го сервирате на гостите си\". Интересен факт е, че във винзавода има общо 17 подобни кранчета. От тях са запечатани 9, а другите, според митничарите, са напълно редовни. Проблемът е, че не са отразени в технологичната схема, но пък там е описана т.нар. „баретка\", част от която са и т.нар. контролно кранче. „Ние не сме идиоти! Ясно беше, че ще дойдат и при нас на проверка\", допълни изпълнителният директор на завода. Относно 5-литровите туби, които митницата показа, че са открити в един от складовете, се твърди, че това е т.нар. „промивка\" – безцветна течност с остатъчен алкохол, с която са промивани съоръженията.  Пробите ще го докажат, категорични са от „Черноморско злато\". От винпрома са поискали скици от производителя на мощностите, за да докажат, че крановете са част от цялата инсталация. Документите са приложени и ще бъдат предадени на Агенция Митници. Надеждите са да се отворят кранчетата, защото винзаводът ще претърпи много сериозни загуби, предупреди Панайотов. „Не можем да ги изчислим с точност, но сумата със сигурност няма да е малка. Ако се забави повече от две седмици разпечатването ще загубим милиони. В момента има над 100 тона, които преработваме на тъмно и не знаем какво се е получило\", каза Йордан Панайотов. Малко по-късно той уточни, че само суровината, т.е. гроздето от което се прави ракията, брендито и вината и е в мощностите на завода, минавайки целия цикъл „на тъмно\" е за 4,2 млн. лв., немалко били разходите и по самия процес, с което сумата със сигурност ще надхвърли 5 млн. лв. „Черноморско злато\" се таргетира през последните 10 години във високия клас на алкохолни продукти и всяка промяна в качеството на ракиите и вината ще ги направи неконкурентоспособни. Винпромът държи огромен пазарен дял. №1 е по качество при ракиите, а с другите продукти от портфолиото е в ТОП 3 на българския пазар. „Лесно може да се установи кой е производителят на даден безакцизен алкохол, който се пласира на пазара. До този момент няма намерени наши продукти от контролните органи. През последните три години сме внесли 25 млн. лева акциз и 10 млн. лева ДДС\", допълни още изпълнителният директор на „Черноморско злато\". По повод притесненията на лозари, че проверките във винпромите в региона, ще ги остави без възможност да продадат продукцията си, Панайотов подчерта, че те правят всичко възможно, за да изкупят гроздето от производителите. „Не можем да оставим гроздопроизводителите. Цената не е много по-различна от миналата година. Няма драстично намаляване, защото това са гроздопроизводители, с които работим от много време\", подчерта той. Изпълнителният директор на винпрома уточни, че решението е лично негово и ако настоящата ситуация продължи, то той ще има сериозни проблеми пред Борда на директорите, но го е направил, защото това е единствената възможност на стотици лозари от Поморийско да продадат продукцията си.", "date": "2018.10.07", "title": "Винпром Поморие: Може да загубим над 4 млн. л. заради акцията на митниците"}
{"url": "http://standartnews.com/lyubopitno/ucheni_vazproizvedoha_mona_liza_s_milion_gennomodifitsirani_bakterii-376447.html", "text": "Учени от университета в Рим използваха генномодифицирани бактерии, за да създадат миниатюрни произведения на изкуството - „Мона Лиза\" на Леонардо да Винчи и портрети на Алберт Айнщайн и Чарлз Дарвин, съобщи в. „Дейли мейл\". Екипът е модифицирал бактерията Е. коли - същата, която причинява хранителни отравяния, така че да съдържа протеина протеорходопсин, характерен за океански бактерии, които реагират на светлина. Те го поставили в камшичето на бактерията, за да бъде тя по-активна и да плува по-бързо в зони с повече светлина. Движението на бактериите след това образува портретите. Учените прожектирали негатив на ренесансовия шедьовър върху плоскост с бактериите и те се струпали в тъмните части. В сходен експеримент бактериите, образували портрет на Алберт Айнщайн, се прегрупирали, за да „нарисуват\" Дарвин. Учените се надяват, като контролират големи популации от миниатюрни клетки, един ден да могат да създават микроскопични транспортни средства и дори да принтират триизмерно с помощта на бактерии.", "date": "2018.10.07", "title": "Учени възпроизведоха „Мона Лиза” с милион генномодифицирани бактерии"}
{"url": "http://standartnews.com/mneniya/evropa_nyama_kak_da_mine_bez_ruskiya_gaz-376460.html", "text": "Владимир Путин заяви, че България не може да защитава своите национални интереси. И даде като пример проваления проект „Южен поток\". Това разбуни отново духовете в нашата страна. Но за съжаление, предимно сред експертните и журналистически среди. Единствено само Делян Добрев и Драгомир Стойнев се счепкаха пред камерите в спор кой от тях е по-виновен за провала на проекта. Този спор вече не е интересен. По-важно е да сме наясно докъде я докарахме. И какво ни предстои в бъдеще. Каква е ситуацията на европейския газов пазар? „Газпром\" достави миналата година на европейците 194, 4 млрд. куб. метра газ. Тази година цифрата се очаква да достигне до 205 млрд. куб. метра. Медийният шум около доставката на азерски газ по „Южния газов коридор\" гали слуха на европейските „диверсификатори\" на газовите енергийни доставки, но 10 млрд. куб. метра са смехотворно количество Консенсусната дългосрочна прогноза на 12-те най-големи енергийни компании през 2017 г. показа, че към 2025 г. Европа ще се нуждае допълнително от 140 млрд. куб. метра газ годишно, а към 2035 г. – от 225 млрд. куб. метра. През 2017 г. Европа консумира над 500 млрд. куб. метра газ. Европейската тенденция може да се изрази с формулата „5% и 5%\". По-ясно казано, 5% годишно расте европейската консумация, а с 5% спада собствения добив на газ. През 2019 г. се предвижда „Газпром\" да не поднови нито един транзитен договор през Украйна. Максималната пропусквателна способност на украинската газотранспортна мрежа e 140 млрд. куб. метра газ годишно. През украинска територия минава балканското направление за доставка на руски газ за България, Гърция, Турция и Македония. Това са общо 20 млрд. куб. метра газ годишно. За транзита на руския газ през нашата територия получаваме 200-215 млн. лева всяка година. Проектът TANAP/TAP (влиза в Южния газов коридор) може да предостави годишно 16 млрд. куб. метра газ. При очертаващата се перспектива гърци, германци, французи, австрийци, италианци, унгарци, че даже и македонци усилено лобират и работят без да вдигат много шум за реализирането на руските газови проекти като „Турски поток-1,2...\" и „Северен поток-1,2\". Естествено, за да си гарантират съответните ползи в близко бъдеще Холандия прие окончателно решение през 2025 г. да прекрати добива от ключовото газово поле „Грьонинген\". А това са 25 млрд. куб. метра годишно. В Норвегия според прогнози на експерти в Северно и Баренцово море добивът на газ ще се намали от 110 млрд. куб. метра на 30-40 млрд. куб. метра. Към днешна дата в САЩ функционира единственият завод за втечнен газ Sabina Pass. Който предостави през лятото на 2018 г. 19 млрд. куб. метра газ. В Брюксел евробюрократите се интересуват по-малко от бизнес, а повече от геополитически и геоенергийни игри. Естествено, пет пари не дават за националните интереси особено на страните от периферията на ЕС. Германският бизнес обаче не се огъва пред евробюрократите. Не искате да имаме бизнес с „Газпром\"? Тогава дайте ценови предложения по-симпатични от тези на руснаците. Но следващите десетина години не се задава нищо по-евтино от руския тръбопроводен природен газ, тоест той няма алтернатива. Втечненият природен газ е с 30-40% по-скъп от тръбопроводния. През 2016 г. и 2017 г. европейските терминали за втечнен газ са натоварени едва 25%. Защо ли? Позицията на официална София след провала на „Южен поток\" беше: „Ние изгубихме този проект, но съхранихме главното – доверието на ЕС, а това означава стратегическа печалба за нашата страна\". Всъщност, Меркел отказва да слуша Вашингтон и Брюксел. Германия строи северни потоци. Значи ли, че Берлин е загубил доверието на ЕС и стратегически е претърпял поражение? В замяна на това представителката на ЕК Ана-Кайса Итконен ни уведоми: „По законите на ЕС няма никакви основания за компенсации на България при спирането на този проект\". Ето и изявлението на унгарския външен министър Петер Сиярто по повод спирането на „Южен поток\": „Русия имаше право да приеме такова решение и Унгария го признава. Правителството на Унгария е участник и активен поддръжник на реализирането на проекта „Южен поток\". В началото на ноември 2014 г. то прие специален закон, който би позволил да започне строителството на газопровода на територията на нашата страна, заобикаляйки ограниченията от страна на ЕК. Нашите законодатели одобриха поправките, позволяващи на компании, които нямат съответните лицензи от ЕС, да строят\". Същият Петер Сиярто тези дни поиска от Брюксел да не пречи на строителството на „Турски поток\". Истината се намира в сравнението. Следва логичният въпрос: Какво правим ние, ако гърците се договорят с „Газпром\" и турската газова компания „Боташ\"? И всички тръби на „Турски поток\" минат през Северна Гърция? По-ясно казано, ако заобиколят България. Ние ще изграждаме газови хъбове, ще разчитаме на интерконектори, ще открием нефтени и газови находища в Черно море, ще купуваме втечнен природен газ? Или ще започнем да дупчим Добружа за добив на шистов газ? Няма ли някой, който да ни обясни какво правим след 2019 г., когато руският газ през Украйна престане да захранва балканското направление и пристигне студената зима?", "date": "2018.10.07", "title": "Европа няма как да мине без руския газ"}
{"url": "http://standartnews.com/mneniya/blumbarg_idva_krayat_na_tiraniyata_na_dolara-376463.html", "text": "Има парадокс в сърцето на глобалното финансиране. Американският дял от световната икономика се понижава в продължение на десетилетия, а сега президентът Доналд Тръмп все повече оттегля САЩ от ролята им на глобален изпълнителен директор, пише „Блумбърг\" (Bloomberg). И все пак щатският долар остава, както се казва, „всемогъщ\". „Американската изключителност никога не е била толкова очевидна\", посочва Рухир Шарма, ръководител за развиващите се пазари и главен глобален стратег в „Morgan Stanley Investment Management\". Според последната оценка на Европейската централна банка, в долари са деноминирани  две трети от международните дългове и по-голямата част от световните валутни резерви. Суровините като петрол, стомана и злато се оценяват в долари, а не в йени или евро. Когато сомалийските пирати превземат кораб в морето те искат долари. Дори ефектът на санкциите, налагани от САЩ, се базира на американската валута. Не е преувеличено да се каже, че влиянието на долара е поне толкова ценно за Вашингтон, колкото няколко бойни групи със самолетоносачи. Сега обаче нещата започват да се променят Жан-Клод Юнкер, президентът на Европейската комисия, заяви през септември, че е „абсурдно\" европейските компании да купуват европейски самолети с американската валута вместо с евро. Русия понижи доларовите си резерви през тази година, с твърдението, че зелените пари „стават рисков инструмент\". Френският министър на финансите Бруно Льо Мер заяви пред репортери през август, че иска финансови инструменти, които са „напълно независими\" от САЩ, добавяйки: „Искам Европа да бъде суверенен континент, а не васал\". Тази промяна на отношението спрямо долара не е добра новина за САЩ. Те могат да загубят своята, по думите на Валери Жискар д'Естанг, „прекомерна привилегия\" в глобалното финансиране. Последната глобална криза показа силата на долара. Въпреки че тя тръгна от САЩ инвеститорите потърсиха убежище именно в американската валута. Според Бари Ейхънгрийн от Калифорнийския университет в Бъркли, въпреки че ерозията на доларовия статут ще отнеме години, САЩ вече не могат да приемат своето превъзходство за даденост. Най-непосредственият риск за долара идва от опита на Европейския съюз да заобиколи санкциите срещу Иран чрез специален фонд с помощта на Китай и Русия. Това е безпрецедентен случай на сътрудничество, насочен срещу волята на САЩ. Напредъкът обаче е бавен, така че няма да има готовност навреме, за да се облекчат дори санкциите срещу Техеран, които влизат в сила през ноември, смята Карстен Бржески, бивш служител на Европейската комисия, който сега е главен икономист на ING-DiBa. Всъщност, съветникът по националната сигурност на САЩ Джон Болтън не приема сериозно европейския план, като след края на заседанието на Общото събрание на ООН в края на септември посочи, че ЕС е „силен в реториката и слаб в последващите действия\". Доларът е силен, защото неговите конкуренти са слаби. Еврото представлява паричен съюз без централно данъчно облагане и финансов министър. В Китай властва комунистическа партия, която е предпазлива към отварянето на пазара, необходимо за една глобална валута. Япония пък от години се намира в демографска криза. Най-голямото дългосрочно предизвикателство за доларовото положение обаче е това, което икономистите наричат ​​парадокса на „Трифин\". Белгийско-американският икономист Робърт Трифин отбелязва през 1959 г., че САЩ, доставяйки пари на останалата част от света, трябва да се справят с дефицит в търговията. Търговските им партньори съхраняват доларите, които печелят от износа, в резервните си сметки, вместо да ги изразходват за американски стоки и услуги. В крайна сметка хроничният дефицит подкопава доверието в долара Точно този процес накара президента Ричард Никсън да изостави златния стандарт през 1971 г. „Сега казват, не е проблем, че дългът ни не е гарантиран със злато. Но дългът в крайна сметка е гарантиран от стоките и услугите, които една икономика произвежда. А нашият дял от световния брутен вътрешен продукт се свива\", смята икономистът от Харвард Кармен Рейнхарт. Дългът позволява на американците колективно да консумират повече, отколкото произвеждат. Но външното търсене на долари повишава обменния курс, правейки американските продукти по-малко конкурентни на световните пазари. А натрупването на долари извън САЩ представлява прехвърляне на богатство към други държави. Всичко това се крепи на доверие, влияние, доминиращата роля на САЩ в международните институции и военна сила. Страните, които разчитат на американския ядрен чадър, като Япония и Германия, имат много по-голям дял на доларате в своите валутни резерви, отколкото държавите, притежаващи собствен ядрен арсенал. Но както призна и бившият финансов министър на САЩ Джак Лю през 2016 г., когато още заемаше поста, колкото по силно Вашингтон използва долара за налагане на външната си политика, толкова по-голям е рискът останалите държави да преминат към други резервни валути.", "date": "2018.10.07", "title": "\"Блумбърг\": Идва краят на тиранията на долара"}
{"url": "http://standartnews.com/svyat/148_mln_braziltsi_izbirat_prezident_deputati_i_gubernatori-376439.html", "text": "В Бразилия днес се провеждат избори за президент, парламент и губернатори. Право на глас имат 147 306 275 души, показват данните на избирателната комисия. Гласуването е задължително за хората от 18 до 70 години и по избор за навършилите 16 г., тези над 70 г. и за неграмотните. Гласуването в избирателните секции ще се проведе с помощта на електронни устройства, на които избирателите ще въвеждат кода на партията и кандидата, когото подкрепя. Днешният вот трябва да определи кой ще е новият президент на Бразилия и приемник на сегашния държавен глава Мишел Темер. Основните претенденти за президентския пост са Жаир Болсонаро, за когото се очаква да гласуват около 32 процента от избирателите, и Фернандо Адад (с прогнозен резултат от 22 процента от гласовете). Консервативният бивш военен Болсонаро беше намушкан по време на предизборна промяна от психично болен мъж, но оцеля. Освен за президент бразилците гласуват днес за губернатор на всеки един от 27-те щата на Бразилия, за членове на долната камара на бразилския парламент и за две трети от местата в 81-членния Сенат. Втори тур на президентските избори и на изборите за губернатори ще се проведе на 28 октомври в случай, че никой от кандидатите не събере абсолютно мнозинство. Излежаващият присъда бивш президент на Бразилия Луиз Инасио Лула да Силва призова сънародниците си да се явят днес пред урните и да гласуват за Фернандо Адад, кандидата за президент на Партията на трудещите се (ПТ). Лула е най-популярният политик в Бразилия, но не може да участва в днешните избори, тъй като бе осъден на 12 години затвор за корупция. Адад бе номиниран за кандидат на партията преди едва четири седмици, след като съдът окончателно потвърди забраната за бившия държавен глава да участва във вота. Двукратният играч на годината на ФИФА, бивша звезда на националния отбор на Бразилия и на футболния клуб „Барселона\" Роналдиньо подкрепи вчера Жаир Болсонаро. Той публикува в социалните мрежи своя снимка, на която е облечен с жълта спортна фланелка с номер 17 - номерът в бюлетината на Болсонаро. „Искам мир, сигурност и някой, който да ни донесе отново радост:, написа световният шампион по футбол от 2002 г. Бившият армейски капитан бе подкрепен и от други бразилски спортни знаменитости, включително от бившия автомобилен състезател Емерсон Фитипалди.", "date": "2018.10.07", "title": "148 млн. бразилци избират президент, депутати и губернатори"}
{"url": "http://standartnews.com/lyubopitno/voyna_na_voynata_po_patishtata_izvestni_zheni_se_sastezavat_s_koli-376444.html", "text": "Да обявиш война на войната по пътищата – с тази нелека задача са се нагърбили 10 популярни жени, които ще участват в едно по-различно автомобилно състезание. Негова идея е да насочи вниманието към пътните инциденти с участието на млади водачи. Целта е да се промени културата на шофиране. В състезаниетоще вземат журналистът Миглена Ангелова, \"Мис България 2018\" Тамара Георгиева, близначките от X-Factor Алекс и Влади и много други.", "date": "2018.10.07", "title": "Война на войната по пътищата: Известни жени се състезават с коли"}
{"url": "http://standartnews.com/svyat/zemetresenie_ot_59_v_haiti-376440.html", "text": "Земетресение с магнитуд 5,9 бе регистрирано в Хаити късно снощи, сочат данните на Средиземноморския сеизмологичен център. Епицентърът на труса е на 20 км северозападно от град Пор дьо Пе и на 15,3 км дълбочина, съобщава Геофизичният институт на САЩ. Според местни медии в няколко града има срутени или сериозно пострадали сгради. Страната бе ударена от земетресение с магнитуд 7 по Рихтер през 2010 г., в което загинаха над 220 000 души.", "date": "2018.10.07", "title": "Земетресение от 5,9 в Хаити"}
{"url": "http://standartnews.com/mneniya/zhurnalisti_i_lekari_tryabva_da_imat_spetsialna_zashtita-376462.html", "text": "- Доц. Лозанов, цялата страна е шокирана от зверското убийство на тв водещата Виктория Маринова от русенска телевизия. Винаги, когато загине журналист, става дума за по-високи наказания срещу посегателството на свободатка на словото, въпреки че понякога това се оказват битови убийства. Вие смятате ли, че са необходими такива по-високи санкции? - Отдавна настоявам журналистите да са обект на специална защита, особено разследващите. Както впрочем и медиците, особено от спешната помощ, които обезпокоително често стават жертва на агресия. Засега с такава привилегия се ползват само служителите на реда и е жалко, че именно от техните среди се чу по повод на ареста на колегите от „Биволъ\", че журналистите били обикновени граждани и нямали основания за по-големи претенции. Напротив, имат, защото се грижат за правото на информация на всички граждани, както медиците се грижат за правото на живот, а служителите на реда за правото на сигурност. Тези три права са пряко свързани в съвременния свят и от тях зависи оцеляването на човека в него. Дано в конкретния случай журналистката не е станала жертва на професията си, но обикновено така се оказва. Всичко друго може да е спорен критерий, но когато има убити, бити или дори само заплашвани журналисти, значи че обществото не е в състояние да пази професиите, които пазят правата му. - Остана ли у нас според Вас разследваща журналистика? - Имаме разследваща журналистика, но е изправена пред два тежки проблема. Първият е, че ефектът е слаб – онези, които са засегнати, отричат и нещата спират най-често дотук, а журналистическите разследвания са само началото, сигнал, който трябва да задвижи други обществени системи. Вторият проблем е, че заради сложните корпоративни обвързаности в медиите, разследванията трудно влизат надълбоко в нещата. Може да стане, само ако има подкрепа отвън. Не случайно разследването на „Биволъ\" вдигна шум стигна до световните медии, тъй като се прави от хора, свързани с международни правозащитни и журналистически мрежи. - Неотдавна възникна казус с „Господарите на ефира\", където именно заради опит за разследваща журналистика Димитър Върбанов имитира побой върху себе си и получи наградата „Златен скункс\". Смятате ли, че продуцентите успяха да защитят предаването? - Аз смятам, че продуцентите постъпиха правилно като категорично се дистанцираха от репортера си (Димитър Върбанов-б.р.). Макар че тук на свой ред беше необходимо журналистическо разследване, за да се разбере какво се е случило и защо се е случило и да може и на репортера, и на оператора ,да се потърси отговорност пред обществото. Пък и да им се даде възможност да се защитят, ако имат с какво. Като казвам това, съвсем не искам да оправдавам реакцията на вицепремиера Симеонов срещу „Господари на ефира\", който използва случая да им отмъщава и от един епизодичен журналистически провал да се опитва да си гради позитивен политически имидж. - Доста политици решиха, че това е повод да се реваншират, след като преди това са били обект на разследване. - Да, имаше опит за реванш на политиците спрямо журналистите, в смисъл – ние сме добрите, вие сте лошите, така че не вярвайте на критиките им към нас. Това е смешно. Проблемът на нашата журналистика не е, че е неоснователно критична към политиците, а че не е достатъчно критична към тях, че е склонна да осигурява комфорт на управляващите. Нали знаете, че няма добра власт, а единствено журналистическият и гражданският натиск върху нея може да възпрепятства лошите й практики. - Доколко всъщност според Вас на медиите им липсва критичност ? - На общия терен на медиите има пространства за критични на коментари и разследвания. Но въпреки това, имаме усещането за некритичност, именно защото живеем със съзнанието, че от тази критика не следва кой знае какво. Освен това има един постоянен паритет в медиите – на всяко критическо мнение веднага се противопоставя друго, което го отрича,  омаловажава или измества дебата в друга посока. Така че обществото да живее в смътност, да не се стига до реални вини и отговорности. Да не разбере какъв е коренът на проблема там, от къде идва. Има разлика в свободата на словото на говорещите и слушащите. Свободата на говорещите е да могат да кажат онова, което мислят, а свободата на слушащите е да могат да се ориентират от това, което чуват, да направят своя избор. Същинската свобода на словото е тази на слушащите. Именно с нея сме зле, свобода на говорещите има... - Проблемът със слушащите, че те трябва да се борят и с ефекта на фейк новините. - Действително, фалшивите новини правят все по-трудна възможността човек да се ориентира не само в истинността, а и в смисъла на информацията, която достига до него. Фалшиви новини винаги е имало, но някъде около 2016 година те се превърнаха в проблем за самите медии, за способността им те самите не просто да не ги произвеждат, но и да ги различават. Оттогава започнаха и разговора за форми на образование на аудиторията, която да се научи сама да се пази от тях. Тук има един много голям проблем – много от хората пренесаха доверието си, което имаха към традиционните медии и към новите медии, към всякакви интернет платформи, та дори към социалните мрежи. Очакваха по подразбиране, че те ще спазват същите професионалните стандарти. Но фейсбук не е легитимно публично пространство. Фейсбук е разговор на маса, където можеш да кажеш всчко без правила и задръжки и без отношение към общественото мнение. Още по-лошо става, ако този разговор на другия ден го пуснеш в публичните системи за легитимация, каквито са вестникът или телевизията. Кръгът се затворя, защото публичните лица започват на свой ред да ползват социалните мрежи като трибуна, която им дава възможност да общуват с аудиторията без посредничеството и санкцията на професионалната журналистика. - Доста от медиите обаче вече настояват особено младите репортери, които идват, да вземат информация от социалните мрежи... - За това, как се получава информация, трябва да се говори на младите хора още в училище. Както човек не научава буквите и не започва да чете от само себе си, така и за да можеш да четеш информацията в съвременния свят, са нужни придобити умения. Телевизионният екран не е прозорец, той не дава непосредствен образ на действителността. Човек трябва да познава методите и целите на конструирането му. Не е достатъчно едно съобщение да бъде излъчено от медията. Самата аудитория вече има ангажимента да участва активно в собственото си информиране. А до каква степен хората, които тепърва навлизат в професията, са подготвени за капаните в необятния свят на информацията? В тази ситуация журналистът трябва да може и сам да се образова и непрекъснато да развива познанията си. Професията му изисква една голяма обща култура, най-малкото защото ту ще ти даде възможностите да разбереш дали една новина е фалшива или не. Напоследък се натрапи убеждението, че да правиш журналистика е нещо едва ли не по силите на всеки. Това е като темата за самолечението. В момента можеш да погледнеш в Гугъл какви симптоми имаш, да намериш там и препоръчителните лекарствата и да си ги купиш. Но при виртуалното самолечение, както казват докторите, една сбъркана запетайка може да ти нанесе ограмни вреди. Същото е положението и със самоинформирането. - След дългия Ви стаж в Съвета за електронни медии, какво трябва да се промени в Закона за радио и телевизия, който все повече е неефективен? - Законът трябва да бъде променен и за това се говори отдавна. Не може да има една регулация за традиционните медии, друга за рейтингите им, трета за интернет. Все повече се налага идеята да се създаде една обща и регулаторна рамка за цялото медийно пространство. Като основна цел на тази регулацията трябва да е да пази правата на консуматора. Да бъде защитник на правото на информация, което е основното човешко право. Защото напоследък стават все по-ловки тези, които формират собственото ти мнение в твой собствен ущърб. Стела Стоянова", "date": "2018.10.07", "title": "Журналисти и лекари трябва да имат специална защита"}
{"url": "http://standartnews.com/svyat/vazmozhno_nayskoro_shte_ima_vtora_sreshta_mezhdu_tramp_i_kim_chenun-376454.html", "text": "Севернокорейският лидер Ким Чен-ун и американският държавен секретар Майк Помпейо са се разбрали възможно най-скоро да се организира втора среща на високо равнище между двете страни, съобщи днес пресслужбата на южнокорейското президентство, цитирана от Ройтерс. Южнокорейският държавен глава Мун Дже-ин се е срещнал с най-висшия американски дипломат след посещението му по-рано днес в Пхенян, което включваше среща с Ким. Държавният секретар казал на южнокорейския президент, че двамата с Ким са обсъдили стъпките за ядрено разоръжаване, които ще предприеме Северна Корея. Ким и Помпейо са дискутирали и въпроса за инспектирането на тези действия, за което призова Вашингтон, както и мерките, които ще вземат САЩ, уточни в изявление пресслужбата. Помпейо и Ким са се договорили също да се създаде работна група за обсъждане на процеса на денуклеаризация и на подготовката на втора среща между Ким Чен-ун и президента на САЩ Доналд Тръмп, допълни прессекретарят на Мун Дже-ин.", "date": "2018.10.07", "title": "Възможно най-скоро ще има втора среща между Тръмп и Ким Чен-ун"}
{"url": "http://standartnews.com/svyat/i_seksskandalat_ne_sprya_bret_kavano_za_varhovniya_sad_na_sasht-376441.html", "text": "Брет Кавано положи две клетви и стана 114-ият съдия във Върховния съд на САЩ, броени часове след като Сенатът одобри кандидатурата му с 50 срещу 48 гласа, съобщават световните агенции. Церемонията по полагането на конституционната клетва ръководи председателят на Върховния съд Джон Робъртс, а тази за съдебната клетва - пенсиониралият се съдия Антъни Кенеди, чието място заема Кавано. На церемонията присъстваха съпругата, децата и родителите на 53-годишния Кавано. Номинацията му разпали скандал в Съединените щати, а след като три жени повдигнаха обвинения срещу него за сексуален тормоз. Въпреки че Кавано отхвърли обвиненията, президентът Доналд Тръмп възложи на ФБР допълнително разследване по случая. Сенаторите се запознаха с доклада на Федералното бюро, като им беше наложена забрана да разгласяват каквито и да било подробности. „Левичарската паплач\" била „твърде опасна\" Американският президент Доналд Тръмп приветства успешното назначаване на Брет Кавано за съдия във Върховния съд. На политически митинг в Канзас той заяви, че това е „историческа нощ\" и „огромна победа\". „Не давайте кибрит на подпалвач и не давайте властта на гневна левичарска паплач\", заяви Тръмп. И добави: „Демократите станаха твърде крайни и твърде опасни, за да управляват\". Тръмп бе в Канзас, за да заяви подкрепа за местни кандидати на междинните избори следващия месец. „Всеки от вас ще има шанса след четири седмици да даде своята присъда\", каза той пред ликуващото множество. Някои от хората, дошли на митинга, носеха червени шапки с надпис „Да направим Америка отново велика\".", "date": "2018.10.07", "title": "И сексскандалът не спря Брет Кавано за Върховния съд на САЩ"}
{"url": "http://standartnews.com/balgariya/rakovodstvoto_na_mvr_vrachi_341_novi_sluzhebni_avtomobila-376459.html", "text": "На церемония в присъствието на премиера Бойко Борисов, главния прокурор Сотир Цацаров, финансовият министър Владислав Горанов, вицепремиера Красимир Каракачанов и председателя на ДАНС Димитър Георгиев министърът на вътрешните работи връчи 341 нови служебни автомобила. Те са предназначени за няколко областни дирекции на МВР. Автомобилите, от които 51 VW Tiguan и 290 Great Wall Hover, са доставени в изпълнение на проект по Фонд „Вътрешна сигурност\" на ЕС „Подкрепа за справянето с миграционния натиск по българските външни граници\", като част от средствата за спешно подпомагане в размер на 160 млн., които ЕС отпусна на България през есента на 2016 г. Автомобилите ще бъдат разпределени между 9 областни дирекции на МВР: Благоевград, Бургас, Видин, Монтана,  Перник, София-област, Хасково, Ямбол, Кюстендил и Дирекция \"Жандармерия\". Те са оборудвани с комуникационен терминал ТЕТРА, система за автоматична идентификация на регистрационните номера на моторните превозни средства, таблетно устройство, светлинно-звукова система, конуси е разтегателни бариери. Министър Маринов пожела на полицаите да работят с тях в полза на хората. „Новите коли са предназначени за опазване на обществения ред в граничните зони. Те са за областните дирекции на МВР, на чиято територия има външни граници за ЕС. Друга част от тях ще бъдат разпределени в жандармерийските подразделения в страната, тъй като те основно участват в обезпечаването на малките населени места и труднодостъпните зони, където полицейски екипи не достигат\", каза на церемонията министър Маринов.", "date": "2018.10.07", "title": "Ръководството на МВР връчи 341 нови служебни автомобила"}
{"url": "http://standartnews.com/svyat/vladimir_putin_priema_pozdravleniya_za_rozhdeniya_si_den-376445.html", "text": "Президентът на Русия Владимир Путин навършва днес 66 години. \"Той ще прекара този ден със семейство, роднини и приятели\", заяви прессекретарят Дмитрий Песков за ТАСС. Рожденият ден на Путин, както при много от останалите хора, не попада сред официалните празници. Нито важната лично за него дата, нито неделята са причина за президента да отложи \"за утре\" въпросите, свързани с управлението на страната. В този смисъл държавният глава не може да се отдаде на празнуване, въпреки че понякога намира няколко дни за почивка. Неотдавна, например, президентът прекара съботния следобед на почивка в хакаската тайга. Путин, който заема най-високата държавна длъжност, просто няма от кого да поиска отпуск. Със сигурност и той има нужда да се откъсне от ситуациите в страната и по света, да избере ден за отдих на открито или в кръг от близки хора. Миналата година държавните дела го принудиха да прекара част от своя рожден ден на работно място далеч от Москва. Във въпросната събота той проведе оперативна среща с постоянните членове на руския Съвет за сигурност в Сочи. В този ден Путин говори много с лидерите на други държави по телефона, приемайки поздравления. Както каза говорителят на руския лидер Дмитрий Песков, тези разговори не са дълги и в тях не се обсъждат \"възлови въпроси\", но както и останалите телефонни обаждания, са част от работния график на държавния глава. През 2016 г. Путин нямаше публични мероприятия в този ден. Година по-рано той отиде на мач на нощната хокейна лига, а през 2014 г. официално си взе почивка и отлетя, за да посрещне рождения си ден далеч от цивилизацията, в сибирската тайга. Няколко пъти на тази дата по щастливо стечение на обстоятелствата отпадаха големи международни събития с участието на президента на Руската федерация. Според Песков, като цяло държавният глава често празнува своя рожден ден със семейство и приятели, а понякога и с колеги. Внушителен е списъкът от подаръци за държавния глава, дори ако говорим само за онези от тях, с които широката общественост е запозната. Някои от подаръците за руския президент са от колегите му - лидерите на други държави. Например преди година президентът на Туркменистан Гурбангули Бердимухамедов подари на Путин куче порода алабай. Тази година един от първите, поздравили публично руския президент беше управляващия лидер на Република Сръбска Милорад Додик. На среща с Путин в Сочи преди седмица той ловко поведе разговора към изборите в страната си, насрочени за 7 октомври. Додик припомни, че в този ден има и друго важно събитие - рожденият ден на президента на Русия. Той поздрави Путин за предстоящия празник и свали от ревера на сакото си значка със знамето на Република Сръбска, след което го даде на руския лидер. Връчвайки подаръка си, Додик забеляза, че това знаме е \"всъщност обърнато знаме на Русия\". Не по-малко оригинални са и подаръците на обикновените хора, при това далеч не само руснаци. Търговски мрежи, ресторанти, обществени организации и лица от цял свят често организират акции или се стараят да поздравят Путин в този ден по всевъзможен оригинален начин. Миналата година, когато руският президент отпразнува 65-годишния си рожден ден, германски бизнесмени му подадоха фланелка на националния отбор на Германия и статуетка на Лев Яшин, а във Вашингтон ресторант приготви пица Hot Like Putin (Гореща като Путин), с която цял ден угощаваше своите клиенти. В Ню Йорк друг ресторант направи специален \"пететажен\" бургер. Европейците поздравиха руския президент не по-малко изкусно: по улиците на Париж и Берлин се появиха графити с топли думи по негов адрес в този ден. А британецът Андрю Картрайт публикува поздравлението си във вид на реклама в „Дейли Телеграф\". Оригинални акции се провеждат и в Русия. Например през цялата година Общоруският народен фронт (ОНФ) събираше \"видеопоздравления на различни хора\", от което направи невероятно оригинален колаж. А младежкият ОНФ на този ден ще проведе кампания \"Пощенска картичка за президента\", събирайки писмени поздравления към Путин от жителите на руските градове. Най-добрите пощенски картички, постъпили в ОНФ, те обещаха да предадат лично на Путин.", "date": "2018.10.07", "title": "Владимир Путин приема поздравления за рождения си ден"}
{"url": "http://standartnews.com/balgariya/hasan_ademov_ima_svetlina_v_tunela_po_zakonodatelstvoto_za_horata_s_uvrezhdaniya-376451.html", "text": "На семинара на ДПС обсъдихме сегашната ситуация в България и в Европа в контекста на подготовката на многогодишната финансова рамка за следващия програмен период, както и проектоманифеста на АЛДЕ. Идеята беше да се опитаме да подготвим една програма за ускорено развитие на страната от гледна точка на ценности. Според нас аритметични мнозинства в НС, които не са стъпили на ценностна основа, водят до един и същи край. Предстои да обобщим обсъденото в следващите седмици. Това съобщи в интервю за БНР д-р Хасан Адемов - депутат от ДПС и председател на Комисията по труда и социалната политика в НС. Той отрече твърденията че Програмата за ускорено развитие е опит на ДПС да заеме мястото на някой от партньорите в управляващата коалиция: „ДПС, когато е участвало във властта, винаги това се е случвало през парадния вход, след парламентарните избори, след спечелване на доверието на българския избирател!\" Програмата за ускорено развитие категорично не прилича на социалистическата „Визия за България\", допълни той. „След година и половина управление, в което участват от националисти и националпопулисти, бих казал, можем да стигнем до извода, че е необходима коренна промяна в идеите за икономическо развитие на страната\", каза Адемов. „Сега говорим за алтернативни политики, за това в каква посока трябва да се движи България, какви цели да има... Това, че нашият почетен председател е казал  че ГЕРБ няма алтернатива, към онази дата (декември 2017 г. б.р.) звучи по един начин, но  след близо година вече нещата в България не са абсолютно същите. Това че е заявил, че няма алтернатива не може да се отнася за пример за няколко години напред. Истината е, че не трябва да разчитаме единствено и само на аритметични мнозинства\", заяви депутатът от ДПС. Според Адемов, старите стереотипи са неефективни пред предизвикателствата в ерата на четвърта дигитална революция, когато пазарът на труда се променя: „Затова предлагаме програма, около която да търсим подкрепа от обществото и от политически партии\" Адемов коментира и предлаганите промени във финансирането на здравноосигурителния модел: „Нашата категорична позиция е, че сме за това да има демонополизация на НЗОК и тя да бъде поставена в конкуренция. Единият от моделите, които предлага сега министър Ананиев, прилича на това, на което ние сме държали през годините, но има и други предложения, които на практика предизвикват напрежение като например включването на застрахователите и идеята за доплащане или по-скоро за легализиране на доплащането. Включването на застрахователи в системата на здравеопазването в година, в която има заличен лиценз на застрахователна компания, според мен, е недостатъчно далновиден ход, защото българинът е особено чувствителен на тема фалит и на идеята да доплащане нещо по-различно от това, което плаща в рамките на здравната осигурителна вноска.\" „Нов осигурителен модел е изключително претенциозна квалификация на това, което се предлага. Според мен, това е един нов начин на финансиране. Имаме изключително сериозни критики към това, което е предложено. За нас е изключително странно двама министри, ключови в тази сфера - Алиев и Горанов – да имат различни позиции – единият подкрепя единия модел, а другият – другия, което означава, че на този етап няма идея да се случи нито единия, нито другия модел, а просто се върви към една дискусия\", обясни Хасан Адемов. ДПС иска да се запознае с мотивите за искането за вот на недоверие, което ще внесе следващата седмица БСП преди да реши дали да го подкрепи: „ДПС в 44-ото НС категорично е заявило, че е опозиция на това управление и това  предопределя по някакъв начин нашето поведение, но нека да видим мотивите и тогава, с решение на парламентарната група, ще бъде определено. Притеснението ни е, че усещането за самодостатъчност на колегите от БСП за България може да им изиграе лоша шега. Самостоятелните акции в сферата на здравеопазването винаги са водили до един край\" Адемов обвърза щедрите социални обещания на премиера за Бюджет 2019 с предстоящите европейски и местни избори, но подчерта: „За мен винаги е била важна темата не кой, как, по колко и на кого раздава, а темата кой и как събира осигурителни вноски и данъци, за да има какво да се раздава. Радостно би било, ако всичко това се случва през разходните политики на бюджета, а не по някакъв друг начин\". Политикът се обяви за диференциран подход при увеличението на заплатите в бюджетната сфера и определи като „страхлив и предпазлив\" ход вдигането на тавана на пенсиите, тъй като се ощетяват хората, които са отложили своето пенсиониране, за да се възползват от предвидените в закона предимства. „В тази система трябва да има доверие, да има предвидимост, за да може гражданите, които сега стартират осигурителния си път, да имат доверие и да се осигуряват върху реални доходи, а не политически и конюнктурни аргументи, които се разминават с експертните, да аргументи заблуждават българските граждани\". По отношение на законодателството за хората с увреждания, Адемов е убеден, че има „светлина в тунела\" след срещата в петък при министъра на труда и социалната политика, на която са присъствали представители на Министерството на финансите,  на Националния съвет за интеграция на хората с увреждания и омбудсманът Мая Манолова: „Това, което аз знам, е че финансовата рамка по Закона за хората с уврежданията е коректно разписана със съгласието на всички заинтересовани страни. Остават обаче проблемите около Закона за личната помощ, който нашата парламентарна група ще подкрепи, когато влезе в НС на първо четене. Доколкото съм информиран още следващата седмица продължават срещите и разговорите по темата Закон за личната помощ\".", "date": "2018.10.07", "title": "Хасан Адемов: Има светлина в тунела по законодателството за хората с увреждания"}
{"url": "http://standartnews.com/balgariya/mvr_ministarat_kontrabandata_i_neplashtaneto_na_aktsiz_nanasyat_golemi_shteti_na_byudzheta-376453.html", "text": "Прилагането на схеми за контрабанда и разпространението на изделия без платен акциз, нанасят на държавния бюджет щети в особено големи размери. Това каза министърът на вътрешните работи Младен Маринов по време на Национално съвещание на МВР. „На днешното съвещание имаме амбицията да анализираме няколко теми, които са във фокуса на общественото внимание. Политиката по противодействие и превенция на конвенционалната престъпност е приоритет в програмата на управляващото правителство на Република България. Целта е да подобрим взаимодействието с местната власт и други институции. Назначаването на полицейски служители, изграждането на мобилни екипи и видеонаблюдение в населените места и непосредствената връзка с гражданите остават във фокуса на нашето внимание\", уточни той. „Друг акцент поставяме върху повишаването на пътната безопасност. Гордеем се с оценката на „Фронтекс\", че българо-турската граница е най-добре охраняваната външна граница на ЕС. Продължаваме да охраняваме нашите граници с високо професионализъм, съвременна техника и добро оборудване\", подчерта Маринов. \"Последното нещо, което ще дискутираме днес е противодействие на контрабандата. Прилагането на схеми за контрабанда, митнически нарушения и разпространението на изделия без платен акциз, нанасят на държавния бюджет щети в особено големи размери\", каза още вътрешният министър. „На национално ниво имаме изграден капацитет – междуведомствения център за противодействие на контрабандата и контрола на движението на рискови стоки и товари работи ефективно. Доброто взаимодействие с Агенция „Митници\" и прокуратурата са също действия които дават реални резултати\", каза вътрешният министър. „Днес ще съчетаем работата с един добър повод – разпределението на новите патрулни автомобили с висока проходимост за областните дирекции като подкрепа за справяне с миграционния натиск и опазване на обществения ред\", съобщи Младен Маринов.", "date": "2018.10.07", "title": "МВР министърът: Контрабандата и неплащането на акциз нанасят големи щети на бюджета"}
{"url": "http://standartnews.com/balgariya/politsiya_i_prokurori_rabotyat_po_vsichki_versii_za_ubiystvoto_na_tvvodeshta_v_ruse-376450.html", "text": "Работи се по всички версии за убийството на 30-годишната жена в Русе - включително и такива, свързани с професионалната й реализация и с личния й живот. Това заяви на извънреден брифинг окръжният прокурор на Русе Георги Георгиев. Сигналът за откритото тяло на Виктория Маринова, която е административен ръководител на телевизия TVN и водещa на предаване, е подаден в 14,18 часа вчера от гражданин. Заместник-директорът на полицията в Русе Илиян Енчев обясни, че трупът е намерен в обрасла с растителност зона. На няколко метра от него са открити и вещи на жертвата. Окръжният прокурор заяви, че са извършени огледи и претърсвания, иззет е нейният автомобил, разпитват се свидетели. Колата не била в близост до мястото, където е открито тялото, но било установено, че е оставена там от жената. Назначени са различни по вид експертизи, включително и технически - на мобилни устройства. Установен е маршрутът на жертвата. При откриването на тялото са липсвали мобилният телефон, ключовете за автомобила, очилата ѝ, както и част от дрехите. Полагат се всички усилия, за да се установят къде се намират тези вещи. В разследването участват и служители от криминалния отдел към ГД \"Национална полиция\". Окръжният прокурор на Русе обясни, че Националният институт по криминалистика и криминология вече изследва веществените доказателства, открити на място, като в кратки срокове се очакват заключения от тях, за да има по-голяма конкретност и разследващите да са по-ефективни в работата си. Смъртта била причинена от удари в главата и задушаване. \"По случая се работи денонощно. Имаме експертен потенциал. Надявам се скоро да имаме повече информация за самоличността на извършителя\", обясни Георгиев. Началникът на отдел \"Противодействие на криминалната престъпност\" в Русе гл. инспектор Николай Кожухаров поясни, че има вероятност версията, свързана с професионалната кариера на жената да отпадне на по-късен етап от разследването.", "date": "2018.10.07", "title": "Полиция и прокурори работят по всички версии за убийството на тв-водеща в Русе"}
{"url": "http://standartnews.com/balgariya/sotir_tsatsarov_da_borim_bitovata_prestapnost_chrez_mestna_zhandarmeriya-376452.html", "text": "Необходима е мрежа от териториални жандармерийски участъци извън градовете, заяви главният прокурор Сотир Цацаров по време на Национално съвещание на МВР, цитиран от Агенция Фокус. „Ще си позволя в рамките на съвсем краткото време, което имаме само да посоча няколко основни пункта, по които съм си позволил наясно да визирам някои от основните проблеми. Едното от нещата беше наречено конвенционална или битова престъпност. Продължавам да твърдя едно – този модел на териториално присъствие на МВР вече е изгубило своя коефициент на полезно действие. Според мен целият модел на Закона за МВР, което касае структурата на министерството и присъствието по места до ниво районен инспектор отдавна е изживял своето време\", заяви Цацаров. „Модулни жандармерии участъци, разположени на територията на цялата страна извън градовете – това е начинът за силно действено полицейско присъствие. Всичко друго е наливане на финанси, ресурс и усилия в един модел, който отдавна е изчерпал своето значение\", добави той. По думите му е бил предназначен и е работел в едни съвсем други обществени условия. „Това, което според мен е необходимо е мрежа от териториални жандармерийски участъци извън градовете. Битовата престъпност е свързана с това, което наричаме местно безобразие\", каза още Сотир Цацаров.", "date": "2018.10.07", "title": "Сотир Цацаров: Да борим битовата престъпност чрез местна жандармерия"}
{"url": "http://standartnews.com/balgariya/premierat_dlazhni_sme_da_rabotim_s_prokuraturata_dokato_vsyako_delo_vleze_v_sada-376457.html", "text": "Прокуратурата е господар на досъдебното производство, но, както каза главният прокурор, \"прокуратурата ще бъде едно деловодство, ако не работят добре службите\". Така че, независимо от много ясното разделение на властите, ние сме длъжни да работим заедно, от първия до последния миг, докато вкараме в съда даденото дело. Това каза министър-председателят Бойко Борисов днес на Националното съвещание на МВР. В словото си премиерът Борисов говори за битовата престъпност и заяви, че не може да си обясни защо, след като и днес се предоставят 341 коли на МВР, плюс 300 коли, които в момента са в поръчка, продължава да има села или населени места, където полицейското присъствие е недостатъчно или малко. Министър-председателят съобщи, че сме усвоили 68 процента от парите, които Европа даде за границата, другите се обжалват в момента, но продължава да идва техника. \"Ще има 150 милиона повече за заплати\", каза премиерът и отбеляза, че \"всеки директор си знае населените места, знае патрулите и полицаите, които има\". Бойко Борисов препоръча на полицаите да направят график, за да може в няколко села да се чуят проблемите и на възрастните, и на младите хора. Сега се купуват и камери, добави премиерът. Той каза, че се задържат стотици килограми хероин, но, по думите му, едно битово престъпление или произшествие \"отеква у народа повече, отколкото всичко останало\". Убеден съм, че колегите от криминалната полиция и прокурорите от Русе ще разкрият убийството в града, заяви премиерът Бойко Борисов. \"От това, което знам, от начина, по който се работи, от многото ДНК материал, който има, съм убеден, че е въпрос на време това да стане\", коментира той. Министър-председателят увери, че най-добрите криминалисти са изпратени за разкриване на убийството. Премиерът Борисов каза, че иска Институтът по криминалистика да стане такъв, какъвто \"се гледа по филмите\". Той добави, че \"колкото средства са необходими - 5-6 милиона\", са заделени с финансовия министър, за да може не само много по-качествено, но и много по-бързо да се правят изследванията в института.", "date": "2018.10.07", "title": "Премиерът: Длъжни сме да работим с прокуратурата, докато всяко дело влезе в съда"}
{"url": "http://standartnews.com/balgariya/mladen_marinov_v_ruse_sa_prateni_naydobrite_spetsialisti_po_ubiystva_-376458.html", "text": "30-годишната жена в Русе, която беше убита, е била изнасилена преди това, каза пред журналисти министърът на вътрешните работи Младен Маринов. „Изпратил съм в Русе най-добрите специалисти, които работят по убийства. Става дума за изнасилване с последвало убийство на 30-годишна жена, която е в управителния съвет на местна телевизия. Беше извършен повторен оглед на мястото, фиксирани са и иззети множество находки, включително и генетичен материал\", каза още Маринов и посочи, че служители на института по криминология вече установяват ДНК профил. „Работи се по отношение на лица от криминалния контингент, проявени по тази линия. Наблизо има и психиатрично заведение, което също е обект на наша проверка – дали някое от лицата вътре се е отклонило. Работи се и по видеокамери и свидетели, за да се стигне до извършителя. Работи се и с най-близкото обкръжение на пострадалата, за да установим нейните контакти и проблеми, които е имала преди да се случи това брутално убийство\", коментира Маринов.", "date": "2018.10.07", "title": "Младен Маринов: В Русе са пратени най-добрите специалисти по убийства"}
{"url": "http://standartnews.com/balgariya/chetirima_ot_shemata_s_onkolekarstva_ostavat_v_aresta_tarsyat_se_oshte_zameseni-376449.html", "text": "Специализираният наказателен съд остави в ареста четири от седемте лица, задържани в четвъртък за незаконен износ на онколекарства. Това са соченият за ръководител на групата Милослав Пейков, Борислав Сотиров, Калоян Молалийски и Делян Гонсузов. Според съда има опасност те да извършат ново престъпление на свобода. Лекарките Зора и Небесна Балджийски и фармацевтката Светлана Тюлекова ще са под домашен арест заради здравословни причини. Решението на Спецсъда може да бъде обжалвано в 3-дневен срок. Още в петък се разбра, че сред задържаните са двама лекари от частната столична онкоболница \"Йоан Павел\", фармацевт от болницата \"Свети Мина\" в Благоевград и посредник на фирма за износ. На снощното съдебно заседание станаха известни подробности за обвиняемите. Според обвинението, Милослав Пейков се е срещал с лекари и медицински работници, от които е получавал лекарствата и е осигурявал търговията с тях. Задържаните двама лекари всъщност са майка и дъщеря - Небесна и Зора Балджийски. Дъщерята изписвала и изнасяла лекарствата, предоставяла ги е на съпруга си Борислав Сотиров, а той ги е предоставял на Милослав Пейков. Пейков се срещал и с фармацевтката на благоевградската болнична аптека, а тя - Светлана Тюлекова, е изписвала и заменяла лекарствата, отпускани с протоколи от лекарски комисии. Пейков е задържан при приемане на белязаните лекарствени пет опаковки на Калоян Молалийски. Прокуратурата поиска \"задържане под стража\" за всички, освен за доктор Зора Балджийска, която е с влошено здраве, с диабет и се лекува в болница в момента, освен това има и болно дете. За нея бе поискана мярка домашен арест. За престъпленията, които се твърди, че са извършили седемте задържани, законът предвижда от 3 до 5 години лишаване от свобода, а за ръководителя на групата от 5 до 15 години. Срещу Милослав Пейков са повдигнати и обвинения за притежание на марихуана и оръжие без разрешително. Според защитата на задържаните няма ясно формулирано обвинение и нито доказателства, които да го подкрепят. Адвокат Емануил Йорданов, защитник на трима от обвинените, заяви, че \"това е поредният пример, в който се вижда как прокуратурата решава, че първо трябва да задържи обвиняемите и след това да събира доказателства.\" \"За съжаление има съдии, които толерират тази практика и ако продължаваме така ще се доближим изцяло към румънския модел, където няма нужда от доказателства, просто днес трябва да се осъди министър, осъжда се министър. Утре трябва да се осъди кмет, осъжда се кмет\", каза Йорданов. Прокурор Манолова отговори задочно, че са събрани достатъчно доказателства за дейността на престъпната група. \"Заедно с ГДБОП ще положим максимални усилия, за да достигнем до други лица, които са работили по същата схема и са злоупотребявали с такива лекарства\", допълни Манолова.", "date": "2018.10.07", "title": "Четирима от схемата с онколекарства остават в ареста, търсят се още замесени"}
{"url": "http://standartnews.com/balgariya/zhandarmeriyata_poluchava_341_novi_koli-376443.html", "text": "Национално съвещание на ръководството на МВР ще се проведе в неделя. Очаква се на специална церемония старите коли на жандармерията да бъдат подменени с нови, като структурата ще получи 341 нови автомобила. Поканени са да присъстват премиерът Бойко Борисов, главният прокурор Сотир Цацаров, министърът на финансите Владислав Горанов и председателя на ДАНС Димитър Георгиев.", "date": "2018.10.07", "title": "Жандармерията получава 341 нови коли"}
{"url": "http://standartnews.com/balgariya/slancheva_nedelya_s_temperaturi_do_25-376438.html", "text": "В неделя над по-голямата част от страната отново ще е слънчево. По-значителна ниска облачност ще има преди обяд над Източна България. Ще духа слаб вятър, предимно от изток. Минималните температури ще са между 3° и 8°, по морския бряг малко по-високи – предимно между 20° и 25°. В София минималната температура ще е около 5°, максималната – около 22°. В планините ще бъде слънчево, със слаб предимно южен вятър. Максималната температура на височина 1200 м ще е около 17 градуса, на 2000 м – 11 градуса. По Черноморието ще преобладава слънчево време, преди обяд със значителна ниска облачност. Ще духа до умерен източен вятър. Максималните температури ще са между 19 и 22 градуса. Температурата на морската вода е 19-21 градуса.", "date": "2018.10.07", "title": "Слънчева неделя с температури до 25°"}
{"url": "http://standartnews.com/balgariya/voyna_na_voynata_po_patishtata_izvestni_zheni_se_sastezavat_s_koli-376444.html", "text": "Да обявиш война на войната по пътищата – с тази нелека задача са се нагърбили 10 популярни жени, които ще участват в едно по-различно автомобилно състезание. Негова идея е да насочи вниманието към пътните инциденти с участието на млади водачи. Целта е да се промени културата на шофиране. В състезаниетоще вземат журналистът Миглена Ангелова, \"Мис България 2018\" Тамара Георгиева, близначките от X-Factor Алекс и Влади и много други.", "date": "2018.10.07", "title": "Война на войната по пътищата: Известни жени се състезават с коли"}
{"url": "http://standartnews.com/balgariya/top_3_na_nayuyutnite_hizhi_kray_sofiya-376448.html", "text": "След бурното начало на есента, която настъпи с рязък спад в температурите, предстои златна есен с много слънце – или поне така обещават синоптиците. Ако сте в София, любители сте на туризма и искате да прекарате един по-различен уикенд сред природата, уеб поредицата Urban life ни предлага интересна идея за това. Освен с красивата си природа и прекрасните възможности за зимни спортове, Витоша печели посетители и с многото си топли, гостоприемни хижи. Именно хижите край София са фокусът в новия епизод на Urban Life, а водещият Алекс Петренко ни показва своя личен ТОП 3 на най-уютните и поддържани хижи, в които можете да си прекарате един страхотен уикенд на чист въздух, на разходка или просто да си организирате едно чудесно планинско парти с приятели. Urban Life е истински гид за почитателите на градския живот, които не обичат да скучаят през уикенда и изобщо не са фенове на идеята да се прибират вкъщи веднага след работа. За всички тях веднъж седмично водещият ще сервира своите горещи предложения за \"вървежни\" барчета, вкусни ресторантчета и градски събития за качествено забавление и/или COOLтура.", "date": "2018.10.07", "title": "Топ 3 на най-уютните хижи край София"}
{"url": "http://standartnews.com/balgariya/politsai_zasyakoha_sastezatel_karal_s_pochti_150_kmch_na_mezhduselska_otsechka-376446.html", "text": "Полицаи в Разградско засякоха шофьор, движещ се със скорост 148 км/ч. Автомобилът „Опел Зафира\" с варненска регистрация бил спипан по пътя Русе - Варна, в участъка Разград - Ушинци, където разрешената скорост е 90 км/ч. За превишението от 58 км на водача е била наложена глоба от 650 лв. В края на септември шефът на „Пътна полиция\"-Разград Диян Симеонов отчете \"състезателите на пътя\", които полицията е спряла и санкционирала. По-висока през последните месеци е глобата на водач на разградско „Ауди А8\", засечено в населено място с превишение на скоростта от 59  км. На 5 август в 15.35 ч. колата преминавала през Голям Поровец със скорост 109 км/ч при разрешени 50 км/ч глобата му е 750 лева. Също 750 лв. бе и глобата на предишния „първенец\" по скорост - „Ауди А6\", минало край сградата на Пътна полиция със 124 км/ч. Топ три за отминалия месец се допълва от софийска „Дачия\", засечена на 20 септември по пътя Русе - Варна в границите на село Ушинци, със скорост 99 км/ч. Заради превишението с 49 км/ч на разрешението 50 км/ч наложената глоба е 600 лв.", "date": "2018.10.07", "title": "Полицаи засякоха „състезател“, карал с почти 150 км/ч на междуселска отсечка"}
{"url": "http://standartnews.com/balgariya/masovo_krashtenie_na_bebeta_za_vtori_pat_v_kampaniyata_napravi_go_za_balgariya-376442.html", "text": "В България днес ще има масови кръщения на бебета – за втора поредна година. Инициативата е на ДНК – Движение за национална кауза. Тяхната кампания „Направи го за България\" се бори да има повече български деца и се провежда успешно вече втора година. Един от инициаторите – Андрей Арнаудов, също кръщава първото си дете Васил днес. Той не иска това кръщене да е център на внимание днес и няма да обяви къде точно и кога ще е кръщенето. То ще е по-късно през деня, кръстници са сестрата на майката на бебето и Иван Христов. Тази година масовото кръщение ще има в 11 града. Бебетата ще са, колкото бяха и миналата година – около 1200, каза в предаването „Тази неделя\" Андрей Арнаудов. Известни личностни няма да са кръстници, както миналата година, а само посланици на кампанията. Причината е, че кръстникът трябва да е близък на семейството и човек, който ще подкрепя в бъдеще своя кръщелник. Андрей  напомни, че българите сме обявени за най-бързо изчезващата нация в света от ООН. Вижте във видеото и историята на Димитринка Маринова, която днес също ще кръсти 1-годишната си дъщеричка Виктория!", "date": "2018.10.07", "title": "Масово кръщение на бебета за втори път в кампанията „Направи го за България”"}
