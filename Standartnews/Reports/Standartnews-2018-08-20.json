{"url": "http://standartnews.com/lyubopitno/nameren_e_nov_metod_za_diagnostika_na_bolestta_na_parkinson_-374951.html", "text": "Учени от Южна Корея откриха нов метод за ранна диагностика на болестта на Паркинсон чрез анализ на ретината на окото, пише сайтът Нюз медикал, цитиран от БТА. Екипът на д-р Джи Янг Ли от Сеулския национален университет установи, че ранният стадий на споменатото тежко заболяване е съпроводен с измиране на клетки на главния мозък. При този процес се наблюдава изтъняване на ретината на окото. По думите на Джи Янг Ли откритието на екипа й ще позволи ранното диагностициране на болестта на Паркинсон чрез очен преглед. В експериментите са участвали 49 възрастни пациенти със симптоми на болестта на Паркинсон и 54 възрастни южнокорейци без подобни оплаквания. Чрез анализ на ретината учените безпогрешно могли да определят кои са здравите и кои са болните.", "date": "2018.08.19", "title": "Намерен е нов метод за диагностика на болестта на Паркинсон"}
{"url": "http://standartnews.com/sport/grigor_vsichko_zapochva_otnovo_v_nyu_york-374944.html", "text": "Григор Димитров не защити титлата си от \"Мастърс 1000\" в Синсинати, но иска да си вземе поука от турнира и да се концентрира върху последната за 2018 г. надпревара от Големия шлем - Откритото първенство на САЩ. Григор поведе със сет и пробив на Новак Джокович, но Джокович показа характер и победи Димитров с 6:2, 3:6, 6:4. Новак се класира за полуфиналите в Охайо, след като надви Милош Раонич. След загубата си Григор сигурно ще падне с две места в ранглистата от №5 до №7. \"Със сигурност ще има такива спадове. Нямам много срещи напоследък, но от всеки мач, в който съм играл добре, опитвам да извлека позитивите. А дори и от негативните мачове като този миналата седмица срещу Андерсън, когато се представих наистина слабо. Казвам си, че съм дал всичко от себе си и гледам напред. Имам предвид, че точно това мисля в навечерието на US Open,\" каза Димитров. \"Ще си взема няколко почивни дни, може би ще гледам отново мача и ще преценя какво съм можел да направя по-добре. Трябва да се съсредоточа и да работя отново. Всичко започва отново в Ню Йорк,\" добави Григор.", "date": "2018.08.19", "title": "Григор: Всичко започва отново в Ню Йорк"}
{"url": "http://standartnews.com/svyat/zavarshi_tarseneto_na_otseleli_pod_ruhnaliya_most_v_genua-374949.html", "text": "Операцията по издирване за изчезналите след рухването на моста \"Моранди\" в италианския град Генуа приключи тази нощи, след като труповете на 3-членното семейство, за което бе съобщено вчера, бяха извадени от автомобила, в който бяха затиснати. Така официално обявеният от префектурата на Генуа брой на жертвите стана 43, предадоха световните агенции, цитирани от БТА Деветима пострадали остават в болница, като четирима от тях са в критично състояние. Служителите от отряда вече не смятат, че ще намерят още загинали, но имат за задача да обезопасят терена с руините и да помогнат на следствието да установи причините за трагедията. Шефовете на компанията, която оперира моста и още хиляди километри магистрали в Италия, обявиха, че отпускат половин милиард евро за ликвидиране на последствията от срутването на естакадата и за изграждането на нов мост на мястото на падналия, което според тях може да стане за 8 месеца. Създават и два фонда за подпомагане на семействата на жертвите и за евакуираните от жилищата, намиращи се под моста, които ще се нуждаят от нови. Те не пожелаха да коментират инициираната от правителството процедура по отнемане на лиценза на компанията, като посочиха, че биха искали първо да научат резултатите от разследването на причините за рухването на моста. Междувременно правителството обяви, че ще бъде задействан план, който да модернизира и да направи безопасна застаряващата италианска инфраструктура.", "date": "2018.08.19", "title": "Завърши търсенето на оцелели под рухналия мост в Генуа"}
{"url": "http://standartnews.com/lyubopitno/tantsyorka_po_sportni_tantsi_e_novata_mis_obzor-374945.html", "text": "Деветнадесетгодишната танцьорка по спортни танци Джесика Гюмишева спечели титлата Мис Обзор 2018 преди броени дни в китното морско градче. Нейни подгаснички станаха Радостина Узунова, Ева Добрева и Теодора Язова. Публиката също даде своя глас и избра за свое лицe Габриела Атанасова. Мис Обзор 2018 се проведе в бийч бар \"Playa\" с подкрепата на \" Obzor Beach\" и кметство Обзор. Звездната водеща на събитието бе ослепителната оперна прима Весела Нейнски, а за настроението на гостите се погрижи поп-откритието МЕЯ. Претендентките за короната се представиха в три тура - със спортно-елегантни тоалети, бански костюми о официалните облекла на дизайнерката Лилиан Едуардс. Всички участнички си тръгнаха с подаръци от \"Christian of Roma\" и  \"Tonino Lamburgini\".", "date": "2018.08.19", "title": "Танцьорка по спортни танци е новата Мис Обзор"}
{"url": "http://standartnews.com/lyubopitno/edno_ot_nayneveroyatnite_mesta_na_zemyata__ledenite_peshteri_mendenhol-374940.html", "text": "Удивителна ледена картина се разкрива пред очите в югоизточна Аляска. Там се намира глетчерът Менденхол. Ледникът Менденхол е дълъг около 19 километра и се намира в долината, носеща същото име, на 20 километра от центъра на град Джуно в Югоизточна Аляска. Още по-впечатляващи са ледените пещери, които се намират в самото сърце на ледника. Ледените пещери Менденхол, Аляска, В ледените пещери Менденхол в Аляска водата тече по скалите под сините тавани във вътрешността на частично кух ледник. Този красив природен феномен е резултат от глобалното затопляне, заради което ледниците се топят. Ледникът Менденхол е дълъг около 19 километра и се намира в долината, носеща същото име, на 20 километра от центъра на град Джуно в Югоизточна Аляска. В ледените пещери Менденхол водата тече по скалите под сините тавани във вътрешността на частично кухия ледник. Този красив природен феномен е резултат от глобалното затопляне, заради което ледниците се топят. Необикновеният пейзаж е невероятно красив най-вече заради синия си цвят, който се образува от минералите и отразената слънчева светлина. С всяка година леденият масив намалява поради глобалното затопляне, оставяйки след себе си красивото езеро Менденхол.", "date": "2018.08.19", "title": "Едно от най-невероятните места на Земята - ледените пещери Менденхол"}
{"url": "http://standartnews.com/sport/debyut_na_ronaldo_v_yuventus_pobedata_sreshtu_kievo_be_trudna-374932.html", "text": "С трудна победа започна сезона Ювентус, който защитава титлата си във футболното първенство на Италиял Отборът от Торино спечели с 3:2 като гост на Киево. Двубоят беше официален дебют за португалската звезда на шампионите Кристиано Роналдо, който обаче не успя да отбележи гол в първия си мач в Серия А. Мачът започна с минута мълчание в памет на жертвите от трагедията в Генуа, където преди няколко дни се срути автомобилен мост и отне живота на 43 души. Сами Кедира откри резултата за гостите още в 3-ата минута. Домакините първо изравниха след гол с глава на Мариуш Степински в 38-ата минута, а в 56-ата поведоха след точно изпълнена дузпа на Емануеле Джакерини. Ювентус изравни след автогол на Матиа Бани в 75-ата минута. В последните минути на мача Стефани Сорентино спаси два удара на Кристиано Роналдо, а в добавеното време резервата Федерико Бернадески донесе победата на шампионите. Малко преди гола на Бернадески подадение на Марио Манджукич беше отменено след преглед на системата за видеоповторение (VAR) заради игра с ръка на Роналдо, секунди преди Манджукич да прати топката във вратата.", "date": "2018.08.19", "title": "Дебют на Роналдо в Ювентус, победата срещу Киево бе трудна"}
{"url": "http://standartnews.com/biznes/stikeri_shte_zashtitavat_elektromeri_na_chez_ot_manipulirane-374948.html", "text": "ЧЕЗ Разпределение България въвежда защитни стикери за превенция срещу манипулация на електромерите, съобщиха от пресцентъра на дружеството. Стикерите се залепват върху средствата за търговско измерване, в допълнение към пломбите, като имат три нива на контрол и множество защитни елементи. Това прави фалшификацията или незабелязаната интервенция върху тях практически невъзможна. Стикерите са изработени по технологии от най-ново поколение и прикриването на нарушението на целостта им е изключено. В тях са закодирани елементи, които не подлежат на фалшификация и се виждат само от експерти с подходящо оборудване, преминали обучение за оценка на автентичността и целостта на стикерите. Защитните средства имат вградени 3D мотиви, текстове, триизмерни обекти, променящи се цветове, изображения, предупредителни знаци и са персонализирани с уникален номер. Стикерите имат многослойна структура, която се разрушава много лесно при опит за третиране с различни разтворители или при опит за разлепяне, като същевременно издържат при екстремни температури. Те са защитени от специални елементи, чрез които се откриват дори микро прерязвания с тънък скалпел, които са сред честите начини за външна намеса при старите стикери. За първите 7 месеца на 2018 г. са констатирани 4251 кражби на електроенергия, като около 40% от тях са реализирани чрез манипулация на електромери. Все по-изобретателните и дръзки кражби, които включват и подмяна на елементи от устройствата за търговско измерване, принудиха дружеството да вземе по-сериозни мерки за защита на електромерите. Въведените стикери са произведени по българска технология.", "date": "2018.08.19", "title": "Стикери ще защитават електромери на ЧЕЗ от манипулиране"}
{"url": "http://standartnews.com/svyat/merkel_i_putin_pregovaryaha_3_chasa_za_otnosheniyata_evroparusiya-374931.html", "text": "Разговорите на руския президент Владимир Путин и германския канцлер Ангела Меркел приключиха късно снощи. Срещата продължи повече от три часа. Преди началото й двамата лидери направиха кратки изявления за медиите. Те казаха, че имат намерение да обсъдят такива въпроси като ситуацията в Сирия, уреждането на украинския конфликт, ситуацията с договора за иранската ядрена програма, двустранни въпроси, в това число и проекта за газопровод Северен поток 2. От руска страна в преговорите взе участие и сътрудникът на президента Юрий Ушаков, както и говорителят на Кремъл Дмитрий Песков. Срещата се състоя в извънградската резиденция на германското правителство Мезеберг, на 70 километра северно от Берлин. Ще говорим за възможността за установяване на мисия на ООН, която да играе роля в мирния процес в Украйна, каза преди началото на срещата Меркел, предаде ДПА. Тя увери, че Германия е готова да поеме отговорност в тази насока. Относно Северен поток 2 Меркел се постара да разсее безпокойствата, че този газопровод ще е в ущърб на Украйна, като каза, че тази страна трябва да остане доставчик на руски газ за Европа след разширяването на Северен поток. \"Украйна трябва да продължи да играе роля в транзита на газ за Европа, след като бъде въведен в експлоатация Северен поток 2\", заяви тя. Путин пък каза, че мироопазваща мисия на ООН може да помогне за връщането на мира в източните райони на Украйна. Пред репортерите Путин призова и за увеличаване на хуманитарната помощ за Сирия като част от усилията за улесняване на завръщането на бежанците в тяхната родина. Той описа притока на сирийски бежанци в Европа като потенциално \"огромно бреме\". Преговорите на президента на Русия Владимир Путин с германския канцлер Ангела Меркел, продължили около три часа в събота вечерта, са били полезни и обстоятелствени. Това съобщи говорителят на Кремъл Дмитрий Песков след приключване на срещата, предаде ТАСС. Той каза, че Путин и Меркел са се съгласили, че политизирането на темата за Северен поток 2 е неправилно. \"На срещата се обсъждаха такива крупни проекти като Северен поток 2. Беше подчертан изключително търговският характер и конкурентното преимущество на този проект. И Путин, и Меркел се съгласиха, че е абсолютно неправилно по какъвто и да е начин да се политизира този проект,\" заяви Песков. Той каза, че двамата лидери са засегнали и въпроса за възможни санкции от САЩ срещу компании, участващи в реализацията на Северен поток 2. Песков каза, че е необходимо да се вземат мерки, за да бъде предпазен проектът от възможни неконкурентни и незаконни нападки от страна на трети страни. За Сирия Песков каза, че Путин и Меркел са се договорили да продължат диалога във формат Русия-Германия-Франция-Турция. Диалогът в този формат ще бъде продължен на експертно ниво. На въпрос дали ще има и среща на върха в такъв формат, Песков каза, че засега това не е съгласувано, но той не изключи възможността за такава среща. Песков каза, че Путин е призовал ЕС да положи усилия за връщане на сирийските бежанци у дома. По въпроса за Украйна Песков каза, че Путин и Меркел са изразили съжаление заради това, че прилагането на минските договорености не напредва. Говорителят допълни, че е било изразено и безпокойство във връзка с неясните перспективи за удължаване на изтичащия закон за особения статут на Донбас, който се явява доста важен елемент от минските договорености. По думите му Путин и Меркел са говорили и за перспективите за удължаване на газовия транзит през територията на Украйна. Песков каза, че Путин ще продължи диалога с бизнеса в Германия. Двамата лидери са обсъдили двустранните отношения и са изразили удовлетворение от растящата динамика на съвместния стокооборот, каза Песков. Путин е потвърдил заинтересоваността на Русия от разширяването на присъствието на германски компании на руския пазар.", "date": "2018.08.19", "title": "Меркел и Путин преговаряха 3 часа за отношенията Европа-Русия"}
{"url": "http://standartnews.com/svyat/drama_na_kontsert_na_bekstriyt_boys_14_dushi_sa_raneni-374936.html", "text": "Най-малко 14 души бяха ранени преди концерт на \"Бекстрийт бойс\" в американския щат Оклахома. Събитието трябваше да се състои в курортен казино комплекс в Такървил. Около 150 души чакали на входа на комплекса, за да влязат, но по това време се извила буря и силният вятър срутил подпори, които паднали върху феновете на култовата момчешка група. 14 души са откарани в болница. Концертът, за който са били продадени 12 хиляди билета, бе отменен. От местните власти обясниха, че бурята наистина е била сериозна и вятърът е достигал на моменти скорост от 130 км/ч. Етикети: Бекстрийт бойс", "date": "2018.08.19", "title": "Драма на концерт на \"Бекстрийт бойс\", 14 души са ранени"}
{"url": "http://standartnews.com/balgariya/silen_vyatar_i_truden_teren_zatrudnyavat_gaseneto_na_golemiya_pozhar_nad_karlovo-374942.html", "text": "Помощ от военните за погасяването на избухналия снощи голям горски пожар над Карлово искат от община Карлово, съобщи за Дарик кметът на подбалканския град Емил Кабаиванов. Огнената стихия, избухнала снощи около 20:15 ч., е обхванала вече около 100 дка, а заради силния вятър в района, пламъците се разрастват. \"Няма опасност за хората и за съседните имоти\", заяви за Дарик директорът на държавното лесничейство Златю Кличев. \"През нощта до 02:00 ч. гасихме, но теренът е много труден - наклонен и труднодостъпен. Около 40 човека тази сутрин рано отново се включиха в погасяването на пламъците. Неприятна е ситуацията с това, че половината Карлово е в дим. Причината за обгазяването е ниското атмосферно налягане, което притиска пушека надолу\", коментира още той. Пожарът от страната на града е овладян, добави още директорът на държавното лесничейство Златю Кличев.", "date": "2018.08.19", "title": "Силен вятър и труден терен затрудняват гасенето на големия пожар над Карлово"}
{"url": "http://standartnews.com/balgariya/spirat_vremenno_vodata_v_chasti_ot_sofiya__eto_kade_i_za_kolko_vreme-374941.html", "text": "На 20 август 2018 г. (понеделник), във връзка с подмяна на пожарен хидрант на ул. „Качаник\", жк. „Света троица\", се налага спиране на водоподаването от 09:00 до 18:00 часа на клиентите на „Софийска вода\", живеещи в района на: ул. „Качаник\" от ул. „Цар Симеон\" до ул. „Цар Иван Александър\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Качаник\" на кръстовището с ул. „Цар Симеон\". На 20 август 2018 г. (понеделник), във връзка с подмяна на уличен водопровод на ул. „Граф Игнатиев\", Център се налага спиране на водоподаването от 08:00 до 18:00 часа на клиентите на „Софийска вода\", живеещи в района на: пл. „Славейков\"; ул. „Уилям Гладстон\" от ул. „Ангел Кънчев\" до ул. „Граф Игнатиев\"; ул. „Дякон Игнатий\" от ул. „Граф Игнатиев\" до ул. „Генерал Гурко. При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Граф Игнатиев\" на кръстовището с ул. „Георги С. Раковски\". На 20 август 2018 г. (понеделник), във връзка с подмяна на сградно водопроводно отклонение на ул. „Свети Свети Кирил и Методий\", с. Бусманци се налага спиране на водоподаването от 9:30 до 16:30 часа на клиентите на „Софийска вода\", живеещи в района на: ул. „Свети Свети Кирил и Методий, ул. „Сух Искър\" и ул.\" Лашова\" №2. Българи в 43 държави, 21 столици и 417 града имат един адрес Vesti.bg При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Свети Свети  Кирил и Методий № 13. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx. \"Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.08.19", "title": "Спират временно водата в части от София - ето къде и за колко време"}
{"url": "http://standartnews.com/svyat/klyuchova_sreshta__kakvo_vazhno_se_dogovoriha_putin_i_merkel-374939.html", "text": "Преговорите на президента на Русия Владимир Путин с германския канцлер Ангела Меркел, продължили около три часа в събота вечерта, са били полезни и обстоятелствени. Това съобщи говорителят на Кремъл Дмитрий Песков след приключване на срещата, предаде ТАСС. \"На срещата се обсъждаха такива крупни проекти като Северен поток 2. Беше подчертан изключително търговският характер и конкурентното преимущество на този проект. И Путин, и Меркел се съгласиха, че е абсолютно неправилно по какъвто и да е начин да се политизира този проект,\" заяви Песков. Той каза, че двамата лидери са засегнали и въпроса за възможни санкции от САЩ срещу компании, участващи в реализацията на Северен поток 2. Песков каза, че е необходимо да се вземат мерки, за да бъде предпазен проектът от възможни неконкурентни и незаконни нападки от страна на трети страни. За Сирия Песков каза, че Путин и Меркел са се договорили да продължат диалога във формат Русия-Германия-Франция-Турция. Диалогът в този формат ще бъде продължен на експертно ниво. На въпрос дали ще има и среща на върха в такъв формат, Песков каза, че засега това не е съгласувано, но той не изключи възможността за такава среща. Песков каза, че Путин е призовал ЕС да положи усилия за връщане на сирийските бежанци у дома. По въпроса за Украйна Песков каза, че Путин и Меркел са изразили съжаление заради това, че прилагането на минските договорености не напредва. Говорителят допълни, че е било изразено и безпокойство във връзка с неясните перспективи за удължаване на изтичащия закон за особения статут на Донбас, който се явява доста важен елемент от минските договорености. По думите му Путин и Меркел са говорили и за перспективите за удължаване на газовия транзит през територията на Украйна. Песков каза, че Путин ще продължи диалога с бизнеса в Германия. Двамата лидери са обсъдили двустранните отношения и са изразили удовлетворение от растящата динамика на съвместния стокооборот, каза Песков. Путин е потвърдил заинтересоваността на Русия от разширяването на присъствието на германски компании на руския пазар.", "date": "2018.08.19", "title": "Ключова среща - какво важно се договориха Путин и Меркел"}
{"url": "http://standartnews.com/svyat/16_meditsinski_sestri_ot_edna_bolnitsa_zabremeneli_pochti_ednovremenno-374943.html", "text": "16 медицински сестри от болницата в Меса, в американския щат Аризона, забременели почти едновременно. По повод щастливото необичайно съвпадение те дадоха брифинг. „Явно има нещо във водата\", пошегува се една от тях. Първото бебе в групата се очаква през септември тази година, а последното – януари 2019 г. На брифинга бременните благодариха на колегите си, които са поели по-тежката работа, за да ги предпазят от инфекциозни заболявания и от стреса да се грижат за болни от рак.", "date": "2018.08.19", "title": "16 медицински сестри от една болница забременели почти едновременно"}
{"url": "http://standartnews.com/balgariya/pozharat_kray_karlovo_veche_e_potushen-374952.html", "text": "Потушен е пожарът край Карлово, съобщи за Агенция Фокус зам.-кметът на града Антон Минев. „Пожарът е локализиран и вече е потушен. Димят борови иглички и храсти, но пламъци няма\", каза той. По думите му екипите, които са работили днес са съставени от близо 100 човека. „Те успяха да ограничат периметъра на огъня, за да не се разпространи\", каза Минев. По думите му на място ще останат дежурни екипи за през нощта. По отношение на пострадалата горска територия, заместник-кметът на Карлово заяви, че става въпрос за държавен горски фонд, който се намира в границите на национален парк „Централен Балкан\". „Фактически по приблизителни данни са пострадали около 50-60 дка борова гора. Това е по думите на самите експерти от пожарната и от горското. Може би като приключат действията по самото гасене в следващите дни, ще знаем по-точно. Предполагам, че ще има комисия от тяхна страна\", допълни още Антон Минев.", "date": "2018.08.19", "title": "Пожарът край Карлово вече е потушен"}
{"url": "http://standartnews.com/balgariya/antiteroristi_zadarzhaha_barikadiraliya_se_ubiets_ot_sofiysko_selo-374937.html", "text": "Убиецът на млад мъж от село Лесново (община Елин Пелин) е задържан. Това обяви пред \"Фокус\" главният секретар на МВР главен комисар Младен Маринов. Убийството стана между 20:00 часа снощи след конфликт между двама мъже пред магазин в центъра на селото. Единият от тях, около 60-годишен извадил преправен газов пистолет и застрелял другия, който е на 24 години. Веднага след това възрастният мъж се барикадирал в дома си, но рано тази сутрин е задържан от служители на Специализирания отряд за борба с тероризма. Главният секретар уточни, че при акцията няма пострадали служители на МВР. \"Най-вероятно подбудите са битови. В момента се извършват процесуално-следствени действия\", коментира гл. комисар Маринов. Още снощи се появи информация, че спорът е възникнал, тъй като възрастният мъж обвинявал по-младия, че му е откраднал велосипеда преди месец. Според жители на селото убиецът бил нестабилен психически и наскоро дори бил влизал в конфликт със служители на електроразпределително дружество.", "date": "2018.08.19", "title": "Антитерористи задържаха барикадиралия се убиец от софийско село"}
{"url": "http://standartnews.com/balgariya/premierat_shte_pomognem_na_klientite_na_faliralata_zastrahovatelna_kompaniya-374946.html", "text": "Ще положим всички усилия да помогнем, доколкото ни позволява законът, на клиентите на кипърската застрахователна компания, която е в ликвидация, заяви министър-председателят Бойко Борисов, който посети ремонтни дейности в Стара Загора. Още утре премиерът ще свика среща с финансовия министър Владислав Горанов и ръководството на Комисията за финансов надзор, за да обсъдят ситуацията и да предложат на българските евродепутати да направят законови предложения в европейското законодателство. „Така или иначе това би било опасен прецедент – ние ще им помогнем с юристи и с каквото можем доколкото позволява законът. Когато стане нещо, искаме държавата да помогне. Само че държавата е на данъкоплатеца и когато кажем, че държавата трябва да помогне, това означава, че всеки от нас отделяме от данъците си за тази сфера\", добави още Бойко Борисов. По темата за срива на търговския регистър премиерът Борисов заяви, че са положени всички усилия и системата ще работи напълно до сряда. „Виждате има държави, където изборите им пробиха с кибератаки. Тук за всяко нещо се вдига огромна олелия. Да, не е приятно, но пък всички работят активно, за да обезопасим системата\", каза още министър-председателят. Бойко Борисов припомни, че държавата работи добре в борбата с контрабандата и корупцията и с тези средства се реконструират много обекти по градовете в страната. „Такова мащабно строителство и реконструкция в сферите на здравеопазването, образователната инфраструктурата, археологията, културата не е имало. За спорта да не говорим, защото направихме много\", подчерта още премиерът. „Във всеки град стават много хубави неща, защото оперативните програми работят. Там където не могат да се оправят, додаваме от бюджета, особено в малките общини, така че да им се направят улиците, водоснабдяването, осветлението\", каза в заключение министър-председателят.", "date": "2018.08.19", "title": "Премиерът: Ще помогнем на клиентите на фалиралата застрахователна компания"}
{"url": "http://standartnews.com/balgariya/pozharat_koyto_gori_kray_karlovo_e_ovladyan-374947.html", "text": "Овладян е пожарът край Карлово, съобщи за БТА заместник-кметът Антон Минев. Все още екипите са на мястото - охраняват терена и дежурят за възникването на тлеещи огнища. Пожарът бе низов като са горели предимно борови иглички и ниски храсти за добро дърветата не са засегнати. Заради труднодостъпния и пресечен терен екипите са гасили на ръка. На терен са били 70-80 човека - екипи на пожарната, на служители на Горско стопанство - Карлово, Военни от 61-ва Стрямска механизирана бригада - Карлово , както и специализираният модул за наземно гасене на пожари от Пловдив. Комисар Тошко Бързилов, началник на „Национален оперативен център\" на ГД „Пожарна безопасност и защита на населението\" обясни пред агенция Фокус, че на място с огъня се борят пожарникари, служители на горски стопанства и военнослужещи от модулното формирование на армията. „Работи се за пълното му ограничаване. На този етап няма опасност да се развие. Няма опасност и за населението\", заяви комисар Бързилов. По думите му гасенето на огъня може да отнеме няколко часа, защото територията е голяма, а теренът - пресечен. „Най-лошото е, че няма как да качим вода\", каза още комисар Бързилов и добави, че защото местността е трудно достъпна и пожарни автомобили не могат да стигнат до там. Групата ни успя да ограничи разпространението на огъня, каза от своя страна и директорът на Държавното лесничейство Златьо Кличев. \"Ограден е пожарът, хората пазят, но няколко дена ще е борбата\", каза Кличев. Според него потушаването на пожара ще отнеме няколко дни. Кличев каза, че площта на обхванатия и огън район е към 80 декара, а не 40 декара, както бе съобщено по-рано. Оперативен щаб ръководи овладяването на огъня в гората над Карлово, където от снощи бушува пожар, каза за БНР кметът на града Емил Кабаиванов. Поискано е съдействие от сухопътните войски в града, ако се наложи да се включат още хора в овладяването на огъня. Теренът е изключително труден за достъп, а духащият западен вятър усложнява обстановката, обясни Кабаиванов. „40 човека правеха просеки, за да ограничат пожара. Днес от 7 часа сутринта те са отново на място. Днес ще се работи здраво, за да може пожарът да бъде окончателно ограничен и потушен. Дано само вятърът да не се засили. Засега за града няма опасност. Теренът е много труден, планински, и техника не може да стигне до пожара. Армията се налага да се ползва, защото тя е организирана и обучена как се действа в такива ситуации. Имаше сутринта лек дим, много слаб, но няма непосредствена опасност за хора с белодробни заболявания или пък, не дай си боже, да бъдат засегнати имоти\", обясни кметът на Карлово Емил Кабаиванов.", "date": "2018.08.19", "title": "Пожарът, който гори край Карлово, е овладян"}
{"url": "http://standartnews.com/balgariya/bitov_skandal_stanal_prichina_za_snoshtnoto_ubiystvo_v_lesnovo-374950.html", "text": "Битов скандал е причината за снощното убийство в Лесново, потвърдиха от Окръжната прокуратура в София, съобщава Дарик. 60-годишен агресивен мъж е застрелял с незаконно оръжие 24-годишен младеж, след което 12 часа е бил барикадиран в дома си. В момента той е задържан за 24 часа, като предстои мярката му да бъде удължена. Сигналът за свадата е постъпил в 19:20 ч. снощи, след което към селото са се отправили екип на Спешна помощ и на полицията в Елин Пелин. Те са установили, че простреляният млад мъж е издъхнал, обясни хронологията на събитията Юли Николов, заместник-директор на Областната дирекция на МВР. „Веднага е сформиран по-голям екип, тъй като по първоначална информация мъжът е агресивен и въоръжен и се отправя в неизвестна посока. Установено е местонахождението му. Предприети са съответните действия и е задържан\", посочи Николов. Задържането е станало към 06:00 ч. сутринта, без да има насилие. Къщата на 60-годишния мъж е била обкръжена през цялата нощ, а съседите му са били евакуирани. Други пострадали няма. Оръжие без разрешително е намерено в къщата, стана ясно още от думите на наблюдаващия прокурор Ралица Донкова. „Не е установена информация категорично дали човекът страда от психично заболяване. Извършена е проверка от полицията. Още първите часове. Няма данни да се води на отчет. Това не означава, че няма такава възможност, поради което днес е назначена съдебно-психиатрична експертиза, която ще каже дали той страда, или не от психично заболяване, и съответно дали е бил вменяем. Извършени са съответните действия в дома на мъжа, направено е претърсване, намерени са гилзи, но и там не мога да кажа подробности, защото все още експертите не са се произнесли\", посочи Донкова. От прокуратурата ще поискат постоянна мярка задържане под стража, като в момента се води разследване за убийство, а на по-късен етап ще бъде прецизирано обвинението, уточни още прокурор Донкова.", "date": "2018.08.19", "title": "Битов скандал станал причина за снощното убийство в Лесново"}
{"url": "http://standartnews.com/balgariya/infiniti_predstavya_na_23i_elektricheskiya_hit_prototype_10_-374938.html", "text": "Автомобилният гигант INFINITI ще представи своя поразителен електрически концептуален Prototype 10 на Конкурса за автомобилна елегантност в Пебъл Бийч, Калифорния, САЩ. Автомобилът е дързък, електрически и същевременно бърз, като дава зелена светлина в желанието на марката да осигури удоволствие от шофирането и впечатляващо представяне от електрическото задвижване. създаването на единствения Prototype 10, INFINITI преосмисля изгледа на класическия автомобил като го развива към модерен, изчистен и с новаторски дизайн. Концепцията му е естествената еволюция от вече видения INFINITI Q Inspiration и намеква за бъдещия дизайнерски почерк на марката. INFINITI планира да електрифицира всичките си новопроизведени автомобили от 2021г. нататък. „INFINITI Prototype 10 отразява оформлението и дизайна на някои от най-вълнуващите автомобилни дизайни на всички времена, където мощта се изразява чрез свърх-мощни едноместни състезателни автомобили. Нашата нова концепция говори за едно електрифицирано бъдеще, което се отразява във детайлите и формата на автомобила. Ние намираме вдъхновение и в една отминала епоха, в която автомобилите се характеризират с простотата и удоволствието от шофирането им.\", споделя Карим Хабиб, изпълнителен директор „Дизайн\" на INFINITI. Новата концепция на INFINITI ще бъде представена на 23 август 2018г., на Конкурса за автомобилна елегантност в Пебъл Бийч, Калифорния, САЩ.", "date": "2018.08.19", "title": "INFINITI представя на 23-и електрическия хит Prototype 10"}
{"url": "http://standartnews.com/balgariya/rabotim_v_posoka_podobar_zhivot_za_horata_kaza_tsvetan_tsvetanov_vav_filaretovo-374935.html", "text": "Заместник–председателят на ГЕРБ и председател на парламентарната група на партията Цветан Цветанов се срещна снощи със жителите на котленското село Филаретово. По време на срещата разговор бяха обсъдени въпроси, свързани с инфраструктурата, образованието и социални проблеми, съобщиха от пресцентъра на ГЕРБ. „Срещите ми с хората по населените места са ежедневни, защото трябва да се чуват проблемите на хората и да се работи по решаването им. При срещите ми в селата в региона – Ябланово, Филаретово, Тича и други, се вижда, че кметът Коста Каранашев и силният отбор, който е направил, работи. От 2015 година насам, откакто Коста Каранашев е кмет на община Котел, се виждат реални резултати. Благодарение на държавата, местната власт и кметовете работим в посока, животът на хората да стане по–добър\", заяви Цветанов. По време на срещата Цветанов съобщи, че в национален план за образователна инфраструктура – училища и детски градини, в момента се реализират проекти за над 600 000 000 лв. „В страната има обекти, по които нищо не е направено през последните 35 години, но сега започва да се работи с помощта, която получаваме от ЕС\", каза Цветан Цветанов. От своя страна кметът на Котел Коста Каранашев заяви, че през трите години от мандата си, той и неговите колеги, работят активно по изпълнение на предизборните си обещания. В селата на община Котел продължава работата за подобряване на инфраструктурата. Асфалтират се улици, изграждат се отводнителни съоръжения и се облагородяват обществените пространства. „След 20 дни започва асфалтиране на улици в село Филаретово и изграждане на отводнителна система. Продължава работата в селата Стрелци, Кипилово, Тича и Ябланово . Тези дейности, във всички населени места от общината, ще приключат до пролетта на следващата година\", каза Каранашев. На срещата в село Филаретово присъстваха още народният представител от ГЕРБ и областен координатор на партията Десислава Танева, кметът на селото Нурие Бекирова, кметове на кметства от съседни населени места и граждани.", "date": "2018.08.19", "title": "Работим в посока по-добър живот за хората, каза Цветан Цветанов във Филаретово"}
{"url": "http://standartnews.com/balgariya/spor_za_velosiped_dovede_do_zhestoko_ubiystvo_v_s_lesnovo-374933.html", "text": "Млад мъж беше застрелян в Лесново с един куршум в тялото. Убийството е станало на главната улица на селото, което се намира в Община Елин Пелин. Сигналът е получен към 19:20 часа снощи, съобщи Нова телевизия. Жертвата е на 24 години, а извършителят е 60-годишен мъж. От МВР уточниха, че причината за стрелбата е спор за велосипед. БНР предаде тази сутрин, че полицията е задържа убиеца. Информацията е дошла от главния секретар на МВР главен комисар Младен Маринов. При акцията  няма пострадали служители. Рано тази сутрин полицаите, които са били в близост до къщата на извършителя на убийството в село Лесново и служители на Специализирания отряд за борба с тероризма са успели да арестуват мъжа. 60-годишният извършител от снощи беше в дома си. Арестуваният не е криминално проявен. В МВР няма и данни той да е имал регистриран на свое име оръжие. Най-вероятно е стрелял с преправен газов пистолет, обясниха пред БНР криминалисти. Съседи на арестувания мъж обясниха, че той се е държал агресивно и преди време. От МВР отрекоха информацията извършителя да е психично болен. Преди време той е гонел и служители на ЧЕЗ, дошли на проверка. Работата по случая продължава.", "date": "2018.08.19", "title": "Спор за велосипед доведе до жестоко убийство в с. Лесново"}
{"url": "http://standartnews.com/balgariya/v_delo_prodalzhilo_20_godini_mitnichar_osadi_prokuraturata_za_50_000_leva-374934.html", "text": "Бившият митничар Борислав Борисов осъди прокуратурата да му плати обезщетение от 50 000 лева заради вредите, които е понесъл покрай прословутото дело за документни измами, по което беше съден и оправдан заедно с бизнесдамата Ваня Червенкова след процес, продължил близо 20 години, съобщава сайтът news.lex.bg. Състав на Софийския градски съд (СГС) с председател Силвана Гълъбова е присъдил обезщетението на Борисов за неимуществени вреди заради продължителността на делото, по време на което той е бил отстранен от работа, униженията от разпространените информации за процеса, забраната за напускане на страната и стреса от тежкото обвинение в документна измама в особено големи размери, което се наказва с от 3 до 15 години затвор. Делото срещу него започва през юни 1998 г., когато е привлечен като обвиняем и приключи окончателно едва миналата година, когато Върховният касационен съд (ВКС) оправда всички подсъдими. Процесът беше откроен миналата година и от Инспектората на Висшия съдебен съвет при проверката на заявленията на граждани за нарушаване на правата им за разглеждане на делата в разумен срок. Обвинението твърдеше, че подсъдимите, между които и Ваня Червенкова, са възстановили близо 1 млн. лева ДДС с използване на документи с невярно съдържание. Това ставало с фиктивен износ на машини за бутилиране и RAM памет за Македония, Гърция, Русия и Румъния само с попълване на митнически документи, но без реални сделки. Първоначално обвинителният акт е бил внесен в Окръжен съд-Благоевград шест години след началото на разследването. Забавянето е било резултат и от мудната работа, и от съществените нарушения, заради които делото пет пъти е било връщано за доразследване. След това близо шест години са трябвали и на съда в Благоевград, за да реши делото и да оправдае всички 19 подсъдими. Присъдата обаче е отменена през 2011 г. от Софийския апелативен съд и делото е върнато в Благоевград. Там пък след още едно връщане за доразследване, магистратите решават да го прекратят и да го пратят по подсъдност на Софийския окръжен съд, където продължава повече от две години и следва нова оправдателна присъда през 2014 г. Тя вече е била потвърдена от САС през 2016 г., а в началото на миналата година решението е оставено в сила от ВКС, с което сагата най-после приключи. В исковата си молба по Закона за отговорността на държавата и общините за вреди (ЗОДОВ), Борислав Борисов пише, че през всички тези години е бил под постоянно напрежение, че е обвинен в тежко престъпление, което не е извършил. За 8 години имал забрана за напускане на страната и така пропуснал възможност за друга работа, като се принудил да работи в строителството. Делото съсипало личния и професионалния му живот, но най-тежко му било това, че обвинението е свързано с работата му. Затова поискал обезщетение от 577 000 лева. В решението на съдия Гълъбова се казва обаче, че справедливото обезщетение за митничаря е 50 000 лева, защото по същото време той е бил подсъдим и впоследствие оправдан по други дела и за тях също е бил обезщетен. „Трайна и непротиворечива е практиката на ВКС, че неимуществените вреди от всички паралелно водени в един и същи период наказателни производства имат глобален характер и следва да се разпределят по отделно водените дела за вреди от всяко от незаконните обвинения\", пише в решението на СГС. В него се отбелязва, че причинените вреди на Борисов са безспорни и категорично делото е надвишило рамките на „разумния срок\" за разглеждане. Решението не е окончателно и може да бъде атакувано пред Софийския апелативен съд.", "date": "2018.08.19", "title": "В дело, продължило 20 години, митничар осъди прокуратурата за 50 000 лева"}
{"url": "http://standartnews.com/balgariya/sledobed_s_kratkotrayni_prevalyavaniya-374930.html", "text": "И днес ще преобладава слънчево време. Временни увеличения на облачността ще има в следобедните часове, главно над Северна България и планинските райони. Само на отделни места там краткотрайно ще превали. Ще духа слаб, в източната половина на страната - до умерен вятър от изток-североизток. Максималните температури ще са предимно между 30° и 35°, в София - около 29°. Над Черноморието ще бъде слънчево. Ще духа до умерен североизточен вятър. Максимални температури 30–31°. Температурата на морската вода е 27°. Вълнението на морето ще бъде 2 - 3 бала. И над планините ще бъде предимно слънчево. В следобедните часове ще има временни увеличения на облачността, но само на отделни места ще превали краткотрайно. Ще духа слаб до умерен североизточен вятър. Максимална температура на височина 1200 метра около 23°, на 2000 метра – около 16°. В началото на следващата седмица около и след обяд ще се развива купеста и купесто-дъждовна облачност и на места, главно в Западна и Централна България ще превали и прегърми. Температурите слабо ще се понижат и преобладаващите максимални ще бъдат между 28° и 33°. Ще продължи да духа слаб, в източните райони до умерен вятър от изток-североизток. В средата на седмицата ще има повече слънчеви часове, а вероятността за валежи е малка.", "date": "2018.08.19", "title": "Следобед с краткотрайни превалявания"}
{"url": "http://standartnews.com/balgariya/na_petrova_niva_otbelyazaha_115_godini_ot_ilindenskopreobrazhenskoto_vastanie-374929.html", "text": "С традиционен събор в областта Петрова нива снощи бе отбелязана 115-а годишнина от Илинденско-Преображенското въстание. Съборът се провежда под патронажа на президента на Република България Румен Радев. На събитието присъстваха държавният глава, вицепремиерът Валери Симеонов, лидерът на БСП Корнелия Нинова, лидерът на АБВ Румен Петков, евродепутатът Ангел Джамбазки, както и десетки граждани. Съборът завърши с тържествена заря-проверка. В словото си държавният глава Румен Радев заяви, че отново над Странджа ехти революционният химн, за да ни припомни славната и трагична 1903 г. „Тук на легендарното тракийско гробище нашите предци впериха поглед пред свободата и достойнството, водени от веруюто да дадат своя принос\", допълни президентът Радев. „Тракийските делегати подкрепиха решението в Македония за вдигане на въстание. Когато нашите сънародници в Македония въстават мястото на тракийци беше да бъдат редом с тях. Дейците на 7-ят въстанически окръг ясно осъзнаваха, че 20-дневната свобода на Охридско ще има изключително висока цена, но нямаше сила, която да ги отклони от тяхната вяра в каузата за свобода и единение на отечеството. Погромът на въстанието е кървав –едновременно действаха куршумът, огънят, ножът и бесилката, както пише в летописа Христо Симеонов\", каза още в словото си държавният глава и допълни, че пепелищата на Тракия поглъщат хиляди животи и човешки съдби. „Хиляди българи се прощават завинаги с родния си край и са превърнати в бежанци, устремили се към спасение в Свободна България. За това и справедливите ни очаквания са историческата истина да бъде отстоявана и това зависи от всички нас\", добави той. Държавният глава уточни, че е поставил директно въпроса за компенсациите на тракийските бежанци пред президента на съседна Турция. „Ще продължавам да изисквам ясен отговор и при всеки случай, когато историческите факти се пренебрегват или поставят под съмнение\", допълни той. Държавният глава заяви, че никой не може по-добре и по-вярно да пренесе във времето спомена за освободителните борби на Тракия и Македония освен потомците на нашите герои, които са посветили живота си на българската национална идея. „Благодаря ви, че пазите жив спомена и традициите и то не само тук на Петрова нива, а в своето ежедневие и за това, че ги носите дълбоко в сърцата си. Нека бъде светла паметта на всички загинали и напуснали завинаги родния си край в Илинденско-Преображенското въстание. Ние помним и няма да забравим. Вечна слава и поклон\", каза още Радев. Пред журналисти вицепремиерът Валери Симеонов заяви, че сме в дълг към всички дали живота си. „Мястото ни е тук и най-малкото, което можем да направим е да поднесем цветя и да се преклоним пред погледа на преображенеца\", допълни Симеонов.", "date": "2018.08.19", "title": "На Петрова нива отбелязаха 115 години от Илинденско-Преображенското въстание"}
