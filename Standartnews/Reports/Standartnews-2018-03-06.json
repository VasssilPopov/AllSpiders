{"url": "http://standartnews.com/svyat/mogerini_zapadnite_balkani_mogat_da_vlyazat_v_es_an_blok-368997.html", "text": "Западните Балкани са „регион, който географски е част от Европа и може да влезе колективно в Европейския съюз\", заяви Върховният представител на Европейския съюз по въпросите на външните работи и политиката на сигурност Федерика Могерини, цитирана от белградското радио Б–92. Ръководителят на европейската дипломация написа това в своя персонален блог, „след седмица, прекарана в Брюксел в работа над кризите в Близкия Изток и най-вече в Сирия и Западните Балкани\", както отбеляза самата тя. Според Могерини, тя е говорила с „всичките шест балкански партньори\" в София, България. „През следващите месеци те имат – и ние имаме – уникален прозорец на възможност да сложим край на европейското разделение и да обединим нашия континент\", гласи още материала на първия европейски дипломат.", "date": "2018.03.05", "title": "Могерини: Западните Балкани могат да влязат в ЕС ан блок"}
{"url": "http://standartnews.com/svyat/populisti_specheliha_izborite_v_italiya-368977.html", "text": "Силно - но недостатъчно за управление - представяне за популисткото движение \"Пет звезди\" и за десния блок от три партии в парламентарните избори за долна камара. Изненадващо добри резултати за \"Пет звезди\" и за антиимигрантската крайно дясна \"Северна лига\" във влиятелния Сенат. Това са първите изводи от екзит пол данните на социолозите, обявени след края на изборния ден в неделя. Две екзит пол проучвания показаха, че \"Пет звезди\" става най-голямата партия в двете камари на парламента с около 30% от бюлетините на гласувалите. Това е доста под прага от 40% за получаване на парламентарно мнозинство - резултатът съответства на 195-235 депутати, а за контрол на долната камара са нужни поне 316. Но това е забележителен резултат за движение, появило се през 2009 г. и обрало недоволството от корупцията и бавното икономическо възстановяване. Малко повече може да получи в долната камара и блокът на десните партии, като Форца Италия\" на бившия премиер Силвио Берлускони и \"Северна лига\" събират по 12.5-15.5%, или 225-265 депутатски места Управляващият лявоцентристки съюз на премиера Матео Ренци бе с прогноза за 25-28%, но се срива на около 18% и ще бъде третата сила в парламента с 115-155 депутати. Еторе Розато, депутат от долната камара, заяви, че \"ако това е крайният резултат, за нас той е поражение и ще преминем в опозиция\".", "date": "2018.03.05", "title": "Популисти спечелиха изборите в Италия"}
{"url": "http://standartnews.com/biznes/nankov_noviyat_uchastak_na_hemus_zapochva_da_se_stroi_do_20_mart-368996.html", "text": "До 20 март ще започне реалното строителство на новия участък от магистрала „Хемус\" от Ябланица до пътен възел „Боаза\". Това обяви в Ловеч министърът на регионалното развитие и благоустройството Николай Нанков. Проектирането на трасето от 9,3 км. все още тече, а изграждането му трябва да бъде завършено за година и половина, уточни министърът. Нанков допълни, че в момента се извършва проектирането и геологията в участъка между пътен възел „Боаза\" и разклона за Ловеч и Плевен от път II - 35. Строителството на трасето с дължина 52 км. ще бъде разделено на три етапа. В средата на годината ще бъде обявена обществената поръчка за избор на изпълнител. С това проектиране променихме параметрите на авто-магистралното трасе. Проектната скорост е 120 км. / ч., но позволената скорост ще е 130 км./ч., каза Нанков. Той добави, че по този начин от държавния бюджет, от който се финансира строителството на магистралата, ще бъдат спестени 300 милиона лева. Според Нанков с новото проектиране се спестява строежът на седем моста и три тунела.", "date": "2018.03.05", "title": "Нанков: Новият участък на \"Хемус\" започва да се строи до 20 март"}
{"url": "http://standartnews.com/mneniya/sluchayat_s_chez_e_kato_plavashti_pyasatsi-369007.html", "text": "-Не смятам, че затихва. Този скандал е малко като плаващ пясък – колкото повече мърдат управляващите, толкова повече могат да потънат в него. Те на няколко пъти смениха реакцията си. Колкото повече сменяш реакцията си, толкова по-необмислено започва да изглежда твоето поведение. Случаят е изпитание, защото става дума за енергетика. Когато става дума за енергетика, правителствата страдат доста. В сегашния случай тепърва трябва да се разбере кои са тези хора, степента на държавна намеса, ако има такава, тепърва трябва да говорим по принцип по тези теми. Добавете и това, че АЕЦ „Белене\" и американските централи отново се отварят като тема, както и това, че някой говори за вдигане на цените. Така че няма как да очакваме отшумяване на случая. Струва ми се, че част от политическите играчи тепърва гледат откъде духа вятърът, за да се позиционират. - Той се вписва в една по-обща тенденция – под повърхността на европредседателството и под данните, сочещи добруване на управляващата коалиция, напрежението продължава да се трупа. И то по най-различни поводи – от случая в Пловдив през ЧЕЗ и Истанбулската конвенция. Това е част от общия процес на износване на материала. Бойко Борисов винаги рестартира, но много пъти през годините сме виждали как на моменти подкрепата за ГЕРБ изглежда твърда и положението изглежда безалтернативно, но се случват внезапни пробиви. Класическият пример е избирането на президента Румен Радев. Износването, постоянното българско търсене на нещо ново, известната обществена досада, съчетана и с новите произточни и социално-консервативни ветрове, които духат в Европа, доведе до това, че един почти неизвестен преди това човек стана президент. Някой сега ще каже: не се очертава алтернатива и това спасява ГЕРБ. Да, но когато не се очертават видими алтернативи, хората, които търсят все нещо ново, са склонни да привидят алтернатива къде ли не. Неслучайно вече започнаха политически позиционирания – движението на Божидар Димитров, действията около Шоуто на Слави, ново поведение на редица политически играчи. Патриотите като че ли вече влязоха в предизборна кампания. С две думи – трупа се напрежение, което макар видимо да не повлиява на правителството, води до изтъняване на леда, който изглежда твърд, но крехък. Това е в стратегически план. А в тактически – Борисов бързо отреагира и направи две неща, които се харесаха на хората. Първо, каза „не съм аз виновен\", т.е. не ние правим лошо, а на нас ни правят лошо. И второ, каза, че държавата може да влезе в ЧЕЗ по един или друг начин, което се харесва на хората. - Сега, когато димът малко се разсейва, се виждат няколко много важни извода. Единият е, че обществото ни като че ли не е готово да преглъща капиталистическите реалности. Като стане нещо лошо, хората казват: нека държавата да влезе. Трябваше обаче повече вече да сме свикнали, че понякога в капиталистическия свят успешни са тези общества, където държавата по-малко влиза. Тъжен извод е, че Борисов позволи всичко да се свежда до него. Това може да е добре, защото означава, че на него се гледа с доверие, с упование, че има ясна власт и т.н. В един момент се вижда обаче, че не му е толкова лесно да го прави. Когато Борисов е буквално и преносно извън страната, хората под него забъркват такива неща, защото им липсва неговият инстинкт. И общественият скандал с ЧЕЗ, и този с Истанбулската конвенция се дължат в голяма степен на неефективната комуникация. Борисов е много добър комуникатор, очевидно тези около и под него не са. И когато него го няма, нещата не вървят. Това е лошо за Борисов, защото всеки проблем става негов. В целия западен свят обаче има увлечение по ярките личности и по малко по-ръчните управления на държавите, а не толкова държави на автопилот. - Това е политическа демонстрация, не е изненадващо. Трябва да сме много наивни, за да смятаме, че Църквата не е проекция на дипломацията и държавните политики. Трябва също така да сме наивни, за да смятаме, че руската страна няма да използва всеки един момент, за да настъпва по този болезнен мазол българското общество. Вероятно всеки би постъпвал така, наивно е да се смята, че има добри и лоши глобални играчи. По-големият проблем е защо българското общество така се връзва или поне неговият интелектуален елит. Води се един понякога много детински спор на -фили и -фоби, който би трябвало отдавна да сме надживели. България е част от западния свят, член на ЕС и НАТО. Както казах – няма добри и лоши глобални играчи, но все пак нашата принадлежност към западния свят означава, че тук поне като минимум имаме едно по-положително отношение към върховенството на закона, личните права и някои базисни международни принципи. Понякога ние реагираме наивно – ясно е, че големите държави правят политика тук, че на Балканския полуостров стават преобразувания – че Западът се готви да стъпи по-сериозно на Балканите, както Русия стъпи по-сериозно в Близкия Изток. Не ми е ясно обаче защо продължаваме да се връзваме на всяка дребна провокация. Крайно време е да разберем, че 3-ти март е дата от една война между империи, трябва да сме наивници, за да търсим нещо супер идеалистично. Но все пак на 3-ти март започва идеята за българска държавност. Т.е. тази дата заслужава да бъде отбелязвана. Да, несъмнено, същественият принос е на Русия, в рамките на руската армия са воювали и други народи. Ясно е, че не могат да се приравняват техните приноси. Но защо въобще продължаваме да говорим за това? Не е ли ясно, че българската държавност се възражда във връзка с Руско-турската война. Пак тръгваме да търсим какво е било тогава времето, какви са били стратегиите на отделните участници и т.н., мерейки с днешния аршин. Правим и по-голяма грешка – забравяме, че това е празник. Празниците са стилизация, трябва да оставим историята на историците и да се фокусираме върху това какво честваме днес – възраждането на българската държавност. - Подобни случаи наелектризират обществото. И понякога хората си казват: като няма държава, да взимаме правосъдието в свои ръце. Тази позиция е леко опасна, но нямаме право да обвиняваме хората, защото те насочват своя гняв там, където трябва да го насочват, а именно – към институциите, които не са действали ефективно. Повече от ясно е, че едва ли ще видим протести със същата ярост за това, че някой не си е платил данъците. Вероятно протестите нямаше да бъдат толкова яростни, ако човекът не беше от цигански произход. Най-важно е онези, които са призвани да са мъдри в тази ситуация, мъдро да я приемат и да разберат, че не можем да се сърдим на хората, че искат повече държава и държавност. Години наред идеята за държавата и нейната намеса беше табу заедно със социалната и националната идея. И след като те бяха потискани и беше обяснавано как са отживелица, сега те се връщат. Желанието за повече държава и държавност се вижда навсякъде – от желание за намеса в икономиката през желанието за повече строгост в прилагането на закона до преклонението пред силни личности. - Не, не съм съгласен. Европа просто продължава да преживява консервативната вълна. Продължавам да смятам, че генералната посока на развитие на западния свят е по-скоро либерална, но има една консервативна конвулсия, която ни държи няколко десетилетия. Тя се дължи на факта, че светът става все по-непредвидим – Китай расте, САЩ се отдръпват, амбицията на Русия расте, бежанската вълна придоби образа на чудовище. Всичко това накара народите на Запада да се хванат за сигурното, което е забравеното старо – традицията, държавата, семейството.  Това са консервативните идеологии, които винаги вървят и с леко авторитарен уклон. Италия не направи изключение. По-важното за Европа е, че френско-германската ос засега изглежда здрава и либерална Европа горе-долу пази позицията си. Главната задача на либералните елити в Европа ще бъде да попият здравословни дози консерватизъм, за да могат да си върнат хората, които им обърнаха гръб. Защото в противен случай това може да бъде последният изборен цикъл на либерална Европа.", "date": "2018.03.05", "title": "Случаят с ЧЕЗ е като плаващи пясъци"}
{"url": "http://standartnews.com/svyat/menda_stoyanova_v_bryuksel_prioritet_za_balgariya_e_edinnata_viziya_za_badeshteto_na_evropa-369004.html", "text": "През следващите месеци основен приоритет на България като ротационен председател на Съвета на ЕС, е работата в посока изграждане на единна визия за бъдещето на Европа. Ето защо смятам, че е необходимо да продължим да настояваме за по-ефективно прилагане на солидарността, отговорността и кохезията като водещи, хоризонтални принципи на интеграцията – важни за безпроблемното реализиране на ключови политики на Съюза. Това заяви в Брюксел народният представител от ГЕРБ и председател на Комисията по бюджет  и финанси Менда Стоянова. Там тя участва в заседание на политическата група на ЕНП с представители на националните парламенти от партиите-членки на ЕНП. Основните теми на конференцията са приоритети и новите предизвикателства пред Бюджета на ЕС и реформата в Общата селскостопанска политика. В събитието участват още заместник-председателят на Групата на ЕНП в ЕП Естер де Ланг, заместник-председателят на ЕК, отговарящ за работните места, растежа, инвестициите и конкурентоспособността - Юрки Катайнен, генералният секретар на ЕНП Антонио Лопес, председателят на Конституционната комисия на ЕП Данута Хюбнер, европейският комисар за земеделието и развитието на селските райони Фил Хоган, както и депутатът от ГЕРБ и зам.-председател на Комисията по бюджет и финанси Евгения Ангелова. „Единството, справедливостта и кохезията са ключ към засилване на социалното измерение на Европейския съюз и просперитет в дългосрочен план. По време на първото ни Председателство, насочваме усилията си за надграждане на резултатите, които вече са постигнати в рамките на дебата за бъдещето на труда\", посочи Стоянова пред присъстващите. „Темата на първа сесия: „Бюджет на Европейския съюз: съществуващи приоритети и нови предизвикателства\" следва да бъде разгледана в контекста на бъдещата Многогодишна финансова рамка 2021-2027 г. Тя, от своя страна, очертава представата за просперираща и сигурна Европа, основана на силно конкурентна, социална пазарна икономика\", подчерта председателят на парламентарната Комисия по бюджет и финанси. Тя допълни, че в рамките на следващия Програмен период традиционните политики на ЕС трябва да имат първостепенно значение, тъй като от една страна те представляват средство за насърчаване на икономическия растеж и конкурентоспособност на Съюза в глобален мащаб, а от друга допринасят за  постигането на целите, отнасящи се до опазването на околната среда. По думите й въпросът за запазването на кохезионната политика, като основна инвестиционна политика на ЕС, стимулираща икономическия растеж и създаването на нови работни места, е ключов за бюджета на Съюза след 2020 г. Според Менда Стоянова кохезионната политика трябва да бъде насочена повече към осъществяването на реални и количествено измерими резултати, достигайки  до максимален брой европейски граждани.  „Ето защо е важно усилията на страните членки да бъдат съсредоточени върху интегрирания подход и синергията\", отбеляза тя. Менда Стоянова коментира и Общата селскостопанска политика след 2020 г. Тя посочи, че Българското председателство ще насочи своите усилия към реформата в този сектор. „От значение за нейното модернизиране са научният подход и прилагането и въвеждането на иновации. Изцяло финансираните от ЕС директни плащания по Общата селскостопанска политика трябва да се запазят като гарантиращи стабилността и доходите в отрасъла\", каза още депутатът от ГЕРБ. В рамките на форума Евгения Ангелова участва и в панела за дейността на мрежата от млади членове на ЕНП. На него координаторът на младите членове на ЕНП - Том Ванденкенделаре, ги запозна с бъдещите инициативи на организацията.", "date": "2018.03.05", "title": "Менда Стоянова в Брюксел: Приоритет за България е единната визия за бъдещето на Европа"}
{"url": "http://standartnews.com/kultura/obzor_formata_na_vodata__golemiyat_pobeditel_na_oskarite-368999.html", "text": "90-та церемония за раздаването на Оскарите остана в историята. Най-грандиозната вечер в Холивуд  за пореден път събра звездите под един покрив в Долби тиътър в Лос Анджелис, за да честват най-добрите постижения във филмовата индустрия през изминалата година. Големият победител е „Формата на водата\" на Гийермо дел Торо. От 13 номинации лентата прибра Оскари за най-добър филм, най-добър дизайн на продукция и най-добра музика, а  Дел Торо спечели признанието за най-добър режисьор. Статуетката му връчиха ветераните Уорън Бийти и Фей Дънауей, които миналата година сътвориха чутовен гаф, обявявайки за победител грешния филм. Затова Дел Торо не без нюанс на лека ирония и скепсис погледна внимателно името на победителя и чак след това се обърна към камерата, за да се усмихне и да потвърди, че тъкмо неговият филм е номер едно. „Аз съм имигрант като много от вас. От 25 години живея в наша собствена държава – част от нея е тук, част от нея е в Европа, навсякъде има части от нея. Мисля, че най-великото постижение на индустрията ни е, че ни позволява да изтрием линиите в пясъка, когато светът ни казва да ги дълбаем по-дълбоки. Трябва да продължим да го правим\", каза той в речта си. След 8 номинации „Дюнкерк\" спечели за звук и звуков монтаж. „Три билборда извън града\" отчете 2 от 7 - Франсис Макдорманд прибра статуетката за най-добра актриса в главна роля, а Сам Рокуел за поддържаща роля. В речта си Франсис призова: „Ако ми окажете честта, ще помоля всички номинирани дами във всчики категории да станат. Мерил, ако ти станеш, и другите ще го направят – продуцентките, режисьорките, сценаристките, композиторките, операторките, дизайнерките. Дами и господа, огледайте се – всички ние имаме истории за разказване и проекти за финансиране. Не ги обсъждайте с нас по време на купоните тази вечер. Нека се срещнем след два дни в офиса. Нека спазваме клаузата за  приемственост и равнопоставеност.\" Гари Олдман продължи серията си и грабна Оскара за Уинстън Чърчил в „Най-мрачният час\". Той благодари на всичките си колеги, на семейството си, на 99-годишната си майка, на самия Уинстън Чърчил. Алисън Джани стана номер едно при актрисите с поддържащи партии - като майката на фигуристката Тоня Хардинг в \"Аз, Тоня\". Тя е Лавона Фей Голдън, известна в медиите като властната, болезнено амбициозна и тормозеща дъщеря си родителка на скандалната Тоня. Истинската Голдън твърди, че няма нищо общо с образа в изпълнение на Алисън Джани, но самата Тоня е убедена, че превъплъщението на Алисън е феноменално. Статуетка за оригинален сценарий спечели Джордан Пийл за „Бягай\". Той е първият чернокож автор, прибрал статуетката в категорията и едва четвъртият номиниран някога. „Тази награда означава много за мен. Прекъсвах работата по филма около 20 пъти преди да го завърша - не мислех, че ще се получи. Но продължих да пиша и завърших историята, защото знаех, че ако филмът види бял свят, хората ще го чуят и видят. Посвещавам тази победа на всички, които ми помогнаха да бъда чут - на моите колеги, на целия ни екип, на зрителите, които си купиха билет, на цялото си семейство\", сподели терзанията си Пийл. Творбата, на която той е сценарист, режисьор и продуцент, бе номинирана за най-добър филм, актьор в главна роля и най-добра режисура. Продукцията \"Фантастична жена\" от Чили на Себастиан Лелио спечели \"Оскар\" за чуждоезичен филм. Лентата разказва за младата сервитьорка Марина, която се стреми да успее като певица. Тя е транссексуална и трябва да доказва пред семейството на починалия си приятел Октавио, че е добра жена, а не  покварена сметкаджийка. В ролята е Даниела Вега - трансдженсър актриса. \"Фактът, че съм трансдженсър прави сценария още по-автентичен. По-важното обаче е, че отворихме вратата към неизследван свят\", сподели тя преди дни за \"Венити феър\". Като толерантност към темата за нетрадиционната сексуалност би могъл да се изтълкува и Оскара за \"най-добър адаптиран сценарий\", който отиде при романтичната драма \"Призови ме с твоето име\" - за първата любов на младо момче към по-зрял мъж. Само че зад адаптирания сюжет стои самият Джеймс Айвъри - един от най-големите кино корифеи, подписал хитовете \"Остатъците от деня\" и \"Имението Хауърдс енд\". Той е и най-възрастният победител тази година - маестрото е на 89. Лентата \"Икар\" за допинга сред руските спортисти беше удостоена с \"Оскар\" за \"най-добър пълнометражен документален филм\". Режисьор е британецът Брайън Фогел, а главно действащото лице - бившият шеф на московската антидопингова лаборатория Григорий Родченков, който я ръководи до ноември 2015 година, преди да стане сътрудник на комисията към Международната антидопингова агенция. Останалите претенденти в категорията бяха \"Абакус\" на Стив Джеймс за имигрантите от Китай, \"Лица, места\" на Анес Варда за френските покрайнини, \"Последните хора в Алепо\" на Феруз Фаяд за \"белите каски\" в Сирия, \"Стронг айлънд\" на режисьора Янса Форда за убийството на тъмнокож мъж и последвалия съдебен процес. \"Тайната на Коко\" грабна \"Оскар\" за най-добър пълнометражен анимационен филм. Историята е за Мигел, който мечтае да стане музикант и се озовава по случайност в Страната на мъртвите, където открива тайни за своите прабаба и прадядо. Джими Кимъл бе водещ за втора поредна година. Шоуменът с лекота комбинира сериозните теми и хумора, а зрителите останаха видимо доволни. В монолога си не изпусна да припомни за миналогодишния гаф, когато Уорън Бийти и Фей Дануей обявиха за най-добър филм \"Ла ла ленд\" вместо \"Лунна светлина\". За да се спести  подобно объркване, сега върху всеки от пликовете беше написана съответната категория. Водещият не забрави и дебата за сексуалните посегателства. Той се обърна към статуетката „Оскар\" като към „най-уважавания мъж в Холивуд, защото държи ръцете си на показ, никога не казва обидни думи, и най-вече - няма никакъв пенис\". \"Академията изключи Харви Уейнстейн, който имаше много номинации, но той заслужаваше изключването\", уточни Кимъл в злободневния контекст. Джими насърчаваше победителите да произнасят къси и ясни речи. Той ги мотивира допълнително с чисто нов воден джет - награда за най-късата реч. Победител в тази уникална категория стана Марк Бриджес. Дизайнерът говори точно 36 секунди, когато излезе да приеме статуетката си за костюмите в „Невидима нишка\". Въпреки призивите на Кимъл, церемонията все пак продължи почти 4 часа. Една от най-големите изненади на вечерта бе победата на баскетболиста Коби Брайънт - в категорията за късометражен анимационен филм за „Скъпи баскетбол\". Лентата продължава 6 минути и е базирана на писмо, което самият Коби пише през 2015-а,  за да обяви, че се оттегля от спорта.", "date": "2018.03.05", "title": "ОБЗОР: \"Формата на водата\" - големият победител на Оскарите"}
{"url": "http://standartnews.com/sport/balgarskite_taekuondisti_s_26_medala_ot_sofiya_oupan-369003.html", "text": "Българските състезатели грабнаха общо 26 медала от  международния турнир \"Sofia Open\" G1, който се проведе за пети път в София през уикенда. 7 златни и 4 сребърни спечелиха юношите, кадетите и децата, а при мъжете се отличихме с един сребърен медал. Конкуренцията беше изключително силна, защото проявата събра над 1600 елитни състезатели от над 46 държави. В първия ден от турнира стартираха близо 800 юноши и кадети, като България взе участие със 70 младежи от 19 клуба и спечели над 20 медала. Със злато бяха отличени Стефан Стаменов (до 41кг) от отбор „Сунг-Ри Ботевград\", Любомир Богданов (до 45 кг) от „Кентавър\", европейският шампион при кадетите и златен медалист от София Оупън 2017 Даниел Ладжев (до 48 кг) от „Августа\", както и Емилия Тасева (до 55 кг) от „Форс\" при момичетата. Във втория ден на турнира двубоите бяха в категориите мъже и жени, деца и начинаещи. Участие взеха общо 900 състезатели, от които нашите бяха 250 от 30 клуба.  България взе един сребърен медал при мъжете и общо 6 медала при децата, 3 от които златни. Родните надежди при мъжете бяха насочени към Митко Джорджев от клуб „Гладиатор\" в категория до 68 кг. След първоначална победа над Димитриос Парастатидис от Гърция, той загуби от Крисчън МакНийш (Великобритания). Още двама наши състезатели стартираха добре, но за съжаление отпаднаха. Това бяха Димитър Кобаков, който победи двукратния  европейски и вице световен шампион от Португалия Руи Браганца, и Йордан Колев, който се наложи над Римас Монтвидас от Литва, но и двамата отпаднаха по време на четвъртфиналите. Сред децата със злато се отличиха Станислав Митков и Ерика Карабелева от „Ахил\" и Делина Стоянова от „Кондор 2000\". Наградите бяха връчени на състезателите от организатора Димитър Михайлов и от Миклош Патакфалви, който е член на съвета на W.T.E (World Taekwondo Europe). Мероприятието беше организирано от Таекуондо клуб „Рамус\" съвместно с Българска федерция по таекуондо - олимпийска версия.", "date": "2018.03.05", "title": "Българските таекуондисти с 26 медала от \"София Оупън\""}
{"url": "http://standartnews.com/mneniya/da_vazrodim_chastnoto_daritelstvo_za_nauka-368981.html", "text": "- Проектът, условно наречен \"Траките\" започна преди около две години, благодарение на 400 000 лева целево дарение от г-н Манджуков. Жестът е огромен. Това е може би най-голямата сума, дарена на БАН, при това от частен дарител, след национализирането на 63-те дарителски фонда, които са съществували в академията до 1944 г. С това фактически е ликвидирана изобщо идеята да се даряват средства на БАН за научни проекти. - Издавани са книги, давани са стипендии на млади учени за обучение в чужбина - за да се развият и с идеята да се върнат след това в академията и продължат да работят в определена научна област. - През последните две-три десетилетия наши и чужди фондации са дарявали средства за някои институти на академията. Но  даренията от частни лица не са много. Като директор на Националния археологически институт и музей на БАН бях щастлив да получа дарения от две американски семейства,  с които тогава поръчахме витрини за музея и така направихме направихме новата експозиция на Археологическия музей. Но не познавам или не съм чувал за частни дарители преди 2016 г.,  които да са дали пари за научен проект, за конкретно научно изследване. И това, което направи Петър Манджуков като че ли обръща нещата или поне дава идея, че може би хора от бизнеса могат да проявят интерес към подкрепа на научните изследвания, особено в този момент, в който държавата дава средства, но те са ограничени. Трябва да кажа, че след г-н Манджуков беше направено още едно голямо дарение на БАН от частен дарител, разработването на научен проект по което скоро ще започне. - Частните дарители, струва ми се, все още не осъзнават, че могат да подпомогнат изследвания,  резултатът от които да е полезен на самите тях. - Точно така. Но трябва да подчертая, че дарението на  Петър Манджуков за изследването „Траките\"  изобщо не е насочено към бизнес, най-малко към неговия. - След разговор с академик Антон Дончев, който е запален по историята на траките. Акад. Дончев отправил предложението и Манджуков се съгласил да направи дарението, за да се проведат научни изследвания. Това беше по времето на предишния председател на БАН акад. Стефан Воденичаров. Тогава започна сформирането на екипа. - Да. Това е най-големият колектив, сформиран в БАН в един общоакадемичен проект. Това всъщност е първият общоакадемичен проект. През 2006 г., като директор на Националния археологически институт и музей предложих на тогавашното ръководство на БАН подобен проект за интердисциплинни проучвания на археологическото наследство, но ни беше отказано заради липса на средства. В книгата „Тракийската древност: технологични и генетични изследвания, история и нематериално наследство\" са включени 33 статии и е отразена работата на 72 учени от 18 института. Но в целия колектив участваха 90 души. Някои още не са завършили изследванията си. В началото беше трудна координацията, но после нещата потръгнаха. Нямам спомен досега да е правено подобно нещо.  Проектите с европейски средства за върхови постижения също обединяват много институти, но те са друго - институционални проекти, свързани с държавата и фондове на Европейския съюз. Докато по проекта „Траки\" БАН  получава дарение от частно лице и обединява усилията си, за да покаже потенциала си. Това дарение ме кара да се замисля изобщо на системата на финансиране на науката и конкретно на научни изследвания в БАН. На представянето на книгата Петър Манджуков обърна внимание на учените, че трябва да бъдат по-активни, да търсят контакти с хора, които биха проявили интерес за подобно подпомагане. Трябва сериозно да помислим за целево финансиране с дарения за важни проекти на Академията - интердисциплинни, които да обхващат много учени от много институти на академията. Нещо, което досега не сме правили. - Доколкото познавам законодателството, много е странно, че дарителите плащат и данък върху това, което даряват. За мен това е трудно обяснимо. Бих дал много стар пример с археологическата база на Карановската селищна могила. Там правехме проучвания с колега професор от Залцбургския университет, имахме сериозна нужда от изграждане на база за пребиваване на екипа и за научни изследвания. Това беше обявето в тяхното министерство. И тогава един австрийски бизнесмен, когото не познавахме, дари средства чрез Залцбургския университет за построяване на археологическата база в Караново. Тя и до ден днешен е там и се използва. Средствата, които той дари му се приспадат от печалбата и така той плаща по-малко данъци. В същото време помага на науката. Мисля, че това е много разумно и трябва да се разсъждава в тази посока. - Ние търсим възможности, но бизнесът като че ли все още няма интерес. От една страна, не е с такива финансови възможности. От друга, явно му е по-изгодно му е да потърси  иновации в работата си не чрез БАН, а по някакъв друг непряк начин. Защото иначе, през Академията, трябва да се вложат средства. Но все пак с началото на Четвърта промишлена революция няма как да се мине без науката и това трябва да бъде ясно в този все по-конкуриращ се свят. Други отдавна са го разбрали. - Да, за това се говори непрекъснато. Но имам чувството, че никой не иска да го разбере. Нашата наука е в много тежка ситуация. България има в най-добрия случай една трета от необходимия научен състав по европейските критерии. Ние имаме не повече от 6000 учени, което прави по 1000 учени на милион души население. Финландия има 7000 учени на 1 милион. В Швеция и Норвегия цифрите са също почти толкова големи. Ние правим всичко възможно да привлечем млади учени. Но как да дойдат в БАН за малко над минималната заплата и перспективата до края на живота си да станат професори и доходите им да се увеличат с 250 лева? Именно затова – връщам се на дарителството, трябва да направим всичко възможното то да се възроди, защото е един от начините целево да се подпомага науката. - Едни от тях са свързани с изследването на метални находки, за които стана ясно, че не са произведени  в днешните български земи, нито на Балканите, а някъде в Средна или Западна Европа през бронзовата епоха. Разбрахме го по съставките на бронза и най-вече една от тях - антимона. Тук няма такива изходни материали. Това свидетелства за търговски връзки, обмен на стоки. - Частично да. Изследването на една четвърт от 100 метални предмети от обредна яма в светилище от желязната епоха при Малко Тръново, Чирпанско, показа, че някои са правени в малоазийски центрове, в гръцки центрове,  други – тук  в Тракия и са събрани на едно място в ателието на един местен металург.  Това разкрива  връзките и прецизира датировките. За тази яма датировките са коригирани с половин столетие именно на база сравняване на технологията със съответните центрове в континентална Гърция и малоазийските градове. Много интересни са изследванията за калаения бронз. Бронзът, както знаем е сплав на мед и калай. Калаеният бронз остава загадка, защото на Балканите няма калай, няма суровина. Той се среща в Средна и Западна Европа. Енигмата е как са били осъществявани връзките, за да може да се произвежда бронз тук. - Да, но от къде – това трябва да се разбере. Къснобронзови предмети от Балей, Видинско, показаха, че калаят е внесен от Средна Европа. Но как точно е вървяла търговията? Това е важно, защото липсата на някои важни суровини тук, на Балканите, е една от причините за преместването на центровете на европейската цивилизация след края на петото хилядолетие пр. Хр. към Средна и Западна Европа. Медта само по себе си е мека. Медните сечива са белег за социален статус, маркер за йерархия, не са оръдия на труда, затова успоредно с тях продължават да се произвеждат каменни и кремъчни, и то в големи количества. Бронзът е вторият изкуствено получен материал, който има съществено значение в историята на човечеството след керамиката.  Големият скок в развитието на цивилизацията е именно след получаването на бронзовата сплав и производството на сечива от нея. Но тук няма калай. Затова центърът на цивилизацията се мести към, където има - към Средна и Западна Европа. Това става през четвъртото и третото хилядолетие пр. Хр. - Имат връзки с Египет, например. Известно е, че има преселване на траки в Египет още през късната бронзова епоха – към края на второто хилядолетие пр. Хр. Дори представители на тракийска аристокрация са имали високо социално положение в Египет. Това е така чак до Римската епоха, когато следите им се загубват. Работим върху следите на тракийския език. В сборника има две изследвания, които показват, че до VI век, почти до времето, когато идват прабългарите, тракийският език е в употреба в части от Източните Балкани. В рамките на проекта ще продължи изследването топонимията (имената на местности и места), свързана със солта. В праисторията солта има ролята на пари. Златото е само маркер на статус, солта е платежно средство. Топонимите, свързани със солта,  се оказват много. Слатина, например, произлиза от славянското слат - сол. Значи на това място е имало сол, което означава, че в тази зона е можело да се отглеждат животни. Въз основа на това може да се реконструират аспекти на икономиката на древните общества. - Колегите фолклористи са попаднали на овчар, който носи тази традиция. С конкретни звуци, подредени по определен начин, той управлявал стадото си. - Със сигурност идва от древността. Но дали традицията не е още по-стара, това е другият сложен въпрос. В началото на проекта беше поставена темата дали може да се изследва генетичното наследство на съвременните българи по отношение на траките или още по-назад във времето. - Засега е ясно, че проблемът за търсене на генетична връзка „по вертикала\" е изключително сложен, изисква много, много средства. Тук трябва да отворя една скоба. В Европа има няколко много големи лаборатории за ДНК анализи. Например, лабораторията в Копенхаген, която търси възможност за проучване на генетичното развитие от древността – шесто, пето хилядолетие пр. Хр. И нагоре, е емблематична. Тя  събира банка данни, но засега не публикува нищо. - Още не са сигурни в това, което ще кажат. В тази лаборатория досега, доколкото аз знам, са вложени над 30 милиона евро и тя вече десетина години работи, но все още учените там смятат, че не могат да си позволят някакви по-точни изводи. И при нас  колегите от БАН започнаха да работят в тази посока, но стана ясно, че това изисква огромен ресурс и няма смисъл да се прави тогава, когато има подобни лаборатории. Може да се работи с тях, макар и засега да е скъпо. - Приемственост „по вертикала\" за днешните български земи винаги винаги ще има, защото през последните осем хилядолетия в този регион няма прекъсване на живота. Живял етнос, а обикновено повече, дошли други хора, слели се, после следващите и така може би до поне 40 – 50. Ето затова винаги трябва да се очаква частична генетична приемственост от неолита до наши дни. Засега по-конкретни резултати трябва да се очакват относно генетични връзки между хората „по хоризонтала\", т.е. роднински връзки. И в този аспект показателни са точно тези 12 скелета от погребвания в питоси, в големи керамични съдове в надгробна могила от желязната епоха. Оказва се, че сред тях има роднини – едни по бащина, други по майчина линия. Това е изключително важно за възстановяване на  родствената и социалната система на хората от конкретната човешка общност. Ето, в това трябва да се вложат средства занапред. Затова направеното в рамките на проекта пилотно изследване,  публикувано в сборника, е много важно. Древните некрополи обаче невинаги дават възможност за генетични проучвания. Просто няма запазен генетичен материал. „Стандарт\" първи писа за  царския гроб на 64 века, който открих в Провадия-Солницата. Всички кости на шестимата убити и нахвърляни в гробната яма са изследвани, нито един скелет не даде материал за генетично изследване. Специалисти от лабораторията в Копенхаген два пъти вземаха проби - нищо не се получи. А щеше да бъде много интересно, защото тези убити хора са най-вероятно роднини. Така че в тази „хоризонтална\" плоскост трябва да се вложат сили и средства. - Ние сме такива, както се чувстваме.  Чисто биологически е ясно, че сме смесени. В книгата си „Древни корени\" Александър Фол беше написал, че през нашата земя са минали 42 етноса. Това беше през 60-те години, сега броят на доказаните етнически групи със сигурност е станал повече. Така, както се чувства човекът, това е неговият етнос. Чувстваш се българин, българин си. По-рано интересът на българите стигаше назад във времето но прабългарите. Днес, благодарение и на нашия проект, интересът стига вече до траките. Стана модерно хората да мислят корените си до траките. И ако не могат да ги реконструират, ги конструират. Има един случай в Долно Дряново,  Гоцеделчевско, изследван в рамките на проекта. Един  физик-турист намерил в една местност археологически останки и проявил интерес. Запалил двама местни хора, след това предизвикаха разкопки, колеги от Археологическия институт на БАН работиха там. Откриха праисторически и тракийски пласт. Но изведнъж се появи цяла митология, при това напълно измислена. Но върши работа за развиване на интереса на много хора и на туризма там. Подобна е историята около село Склаве, близо до Сандански. На латински склаве е роб. Смята се, че там е имало пазар на роби (в последните векове там е имало пазар на животни). И от това, че един немски историк разчел, че Спартак е от племето на медите, които са живели в този район, днес се твърди, че той е бил пленен от римляните и е продаден именно на пазара за роби в Склаве. На това място вече правят възстановки и разкрасяват историята, туризмът процъфтява. Подобни конструкции не почиват на археологически открития, но поне развиват туризма. - Да, така твърдят колегите от Националния природонаучен музей. Те изследваха костни останки, извадени от морето до местността Урдовиза край Китен. По-рано се предполагаше, че са от бронзовата епоха. Но сега вече са датирани по радиовъглеродния метод. Ясно е, че са от ранната бронзова епоха. Това дава възможност проследяване на връзката между древните и съвременните коне да обхване дълъг период. - Колегите твърдят, че арабският кон има връзка с тракийския. Това е заключението им. Даже има ДНК изследвания на двама японски специалисти, но трябва да продължи проучването. Нека не бъдем гръмки в това. - Сиренето да, най-вероятно. Но аз мисля, че това „откритие\" е станало по-рано, още в праисторията. За бирата – подкрепям тази теза. Но аз смятам, че и виното идва от времето на първите земеделци по българските земи през шестото хилядолетие пр. Хр., от неолита, а технологията му е наследена от траките.", "date": "2018.03.05", "title": "Да възродим частното дарителство за наука"}
{"url": "http://standartnews.com/kultura/formata_na_vodata_specheli_oskar_za_film-368976.html", "text": "Фентъзи драмата \"Формата на водата\" на мексиканския режисьор Гийермо дел Торо спечели четири отличия на 90-ата церемония за наградите \"Оскар\", в това число и за най-добър филм, предадоха световните информационни агенции. Присъждайки режисьорския приз на Дел Торо, американската Академия за кинематографично изкуство \"попари\" надеждите в категорията да има \"рядък\" отличник - чернокож кинодеец или жена. Освен наградите за най-добър филм и най-добър режисьор \"Формата на водата\" получи отличията и за сценография и оригинална музика на Александър Депла. Продукцията водеше по номинации с 13 на брой. В актьорските категории призове \"Оскар\" получиха смятаните за фаворити в наградния сезон Франсис Макдорманд за \"Три билборда извън града\", Гари Олдман за \"Най-мрачният час\", Алисън Джани за \"Аз, Тоня\" и Сам Рокуел за \"Три билборда извън града\". Макдорманд спечели втори \"Оскар\" в кариерата си. Олдман, Джани и Рокуел за първи път получават отличие на американската киноакадемия. Наградите \"Оскар\" бяха раздадени за 90-и път на церемония в театър \"Долби\" в Лос Анджелис. Водещ на шоуто беше комикът Джими Кимъл. - най-добър филм - \"Формата на водата\" - най-добър режисьор - Гийермо дел Торо, \"Формата на водата\" - най-добра актриса - Франсис Макдорманд, \"Три билборда извън града\" - най-добър актьор - Гари Олдман, \"Най-мрачният час\" - най-добра актриса в поддържаща роля - Алисън Джани, \"Аз, Тоня\" - най-добър актьор в поддържаща роля - Сам Рокуел, \"Три билборда извън града\" - най-добър чуждоезичен филм - \"Фантастична жена\" на Себастиан Лелио от Чили - пълнометражен анимационен филм - \"Тайната на Коко\" - късометражен анимационен филм - \"Скъпи баскетбол\" - оригинален сценарий - Джордан Пийл \"Бягай!\" - адаптиран сценарий - Джеймс Айвъри \"Призови ме с твоето име\" - операторско майсторство - Роджър Дийкинс, \"Блейд Рънър 2049\" - оригинална музика - Александър Депла, \"Формата на водата\" - звуков мишунг - \"Дюнкерк\" - монтаж на звукови ефекти - \"Дюнкерк\" - монтаж - \"Дюнкерк\" - визуални ефекти - \"Блейд Рънър 2049\" - грим и прически - \"Най-мрачният час\" - най-добри костюми - \"Призрачна нишка\" - сценография - \"Формата на водата\" - пълнометражен документален филм - \"Икар\" - късометражен документален филм - \"Раят е задръстване на междущатска магистрала 405 (Heaven Is a Traffic Jam on the 405) - късометражен игрален филм - \"Мълчаливото дете\" (The Silent Child) - най-добра песен от филм - \"Remember Me\" от \"Тайната на Коко\" (Кристен Андерсън-Лопес и Робърт Лопес)", "date": "2018.03.05", "title": "\"Формата на водата\" спечели Оскар за филм"}
{"url": "http://standartnews.com/biznes/otkriha_ptichi_grip_vav_ferma_v_dobrichko-368984.html", "text": "При изпълнението на програмата за надзора на болестта Инфлуенца по птиците е констатирана високопатогенна инфлуенца тип H5N8 в птицеферма за кокошки-носачки в Генерал Тошево, област Добрич. Това съобщиха от пресцентъра на Българската агенция за безопасност на храните. Незабавно са предприети всички мерки за ликвидиране на огнището съгласно Европейското законодателство. Започнати са действия по унищожаване на птиците в засегнатия животновъден обект, като поетапно ще бъдат убити и обезвредени 140 хиляди носачки. Обособена е трикилометрова предпазна зона и 10 км наблюдавана зона около животновъдния обект, като са наложени забрана за търговията и придвижването на домашни, диви и други птици и яйца за разплод, организиране на панаири, пазари, изложби и други струпвания на домашни или други птици. Засилени са клиничните прегледи на птиците, отглеждани в останалите селища на територията на област Добрич.", "date": "2018.03.05", "title": "Откриха птичи грип във ферма в Добричко"}
{"url": "http://standartnews.com/sport/balgari_specheliha_4_medala_na_svetovno_po_ski_-368991.html", "text": "Злато, два сребърни медала и един бронзов медал за България! Това е успешната равносметка на българския отбор за 65-то Световното първенство по ски за журналисти, което се проведе в курорта Пампорово-Мечи чал. Любомир Бояджиев от Нова телевизия спечели златен медал в дългото бягане. Весела Владкова от БНР и Юлиян Стоянов от в. \"Лична драма\" спечелиха втори места в гигантския слалом. А Любомир Бояджиев спечели и бронз в комбинацията от гигантски слалом и дълго бягане. За 40-ти път купата \"Емил Антонов\" бе присъдена на Борислав Костурков, ветеран на българсикя ски-клуб, с 13 участия в срещите на СКИЖ. Българите наистина бяха юнаци, защото успяха да се класират на призовите места при голяма международна конкуренция в състезанията, в които участваха общо 170 състезатели от 30 страни от СКИЖ /Международния ски клуб на журналистите/. България организира за трети път състезанията в уникалната комбинация гигантски слалом и ски бягане след домакинствата през 1985 г. на Витоша и през 2006 г. в Банско. Двамата сребърни медалисти в гигантския слалом в Пампорово-Мечи чал бяха наградени от президента Росен Плевнелиев, който по време на форума участва в конференция на тема „България, ЕС и Западните Балкани\", а старта за Любомир Бояджиев в ски бягането даде олимпийската ни шампионка в биатлона Екатерина Дафовска. Световните срещи на Международния ски клуб на журналистите, неформално световно първенство, се провеждат всяка година от 1955 г. насам. На стартовете за България тази година застанаха 14 журналисти от 13 различни медии, оборудвани с най-нови модели ски Rossignol от магазини SLS и застраховани от EUROINS. Отличната комуникация по време на първенството българският отбор, организатор на събитието, дължи на телекомуникационния гигант XIAOMI. По състезателните трасета участниците възстановяват сили с натуралната минерална вода от сърцето на Родопите DEVIN. За успешното си представяне българите почерпиха с топ вина на една от най-успешните български винарски изби БРАТЯ МИНКОВИ. А на гала вечерята гостоприемните домакини от Пампорово АД ще предложат вината на новата изба LIBERA ESTATE.", "date": "2018.03.05", "title": "Българи спечелиха 4 медала на световно по ски"}
{"url": "http://standartnews.com/kultura/angelkova_tsafna_na_oskarite-369002.html", "text": "Министърът на туризма Николина Ангелкова се появи на червения килим на Оскарите в стилна лилава дантелена рокля. Оказа се, че дамата е поканена на церемонията в Долби тиътър в Ел Ей от приятели, цитираха думите й по Нова телевизия. „Това е най-хубавото събитие, на което съм присъствала. Киното има изключително общо с туризма. За мен е огромна привилегия да бъда тук\", каза Ангелкова, която беше на бляскавата вечер в компанията на италианската актриса Джизела Маренго. На парти преди самото раздаване на статуетките тя е поговорила с Майкъл Дъглас, Силвестър Сталоун, Салма Хайек, Гал Гадот, Ейдиън Броуди, Оливър Стоун, Леонардо ди Каприо, Дженифър Анистън, Матю Маконъхи. С някои от звездите Ангелкова е общувала и докато те са били на снимки в България. Ангелкова е поприказвала още с Чадуик Бозман от \"Черната пантера\", с номинирания за \"Оскар\" Самюел Джексън и с легендарния Стивън Спилбърг. Всички те са заявили симпатии към страната ни. Всъщност Ангелкова е за втори пореден път на Оскарите.", "date": "2018.03.05", "title": "Ангелкова цъфна на Оскарите"}
{"url": "http://standartnews.com/balgariya/hram_na_350_godini_pazi_duha_na_levski-369001.html", "text": "Село Драганица е сгушено в полите на Предбалкана, на живописно място недалеч от Вършец. Носи името на първия си заселник – Драган, който се заселил тук още през XV век. Всички, забили колове на това място, което означавало, че остават завинаги в него, са били войници на цар Иван Шишман. След една от послединте битки с турците се скрили в планината, а малко по-късно слезли в равното и удобно за живот място, където основали селото. За пръв път то се споменава в турските данъчни регистри през 1530 година. Първото нещо, което бившите шишманови воини построили, била църквата. Вдигнали я около 1660 година. Престроявана е няколко пъти, в сегашния си вид е отпреди 150 години, става ясно от надпис на камбаната. Църквата е еднокорабна, едноабсидна постройка с притвор, изграден на по-късен етап. Покривът е дървен, двускатен. Над откритата артика има малка камбанария. Храмът е останал без стенописи. При сваляне на варовата мазилка се откриват следи от библейски сцени, но те нямат художествена стойност, твърдят църковните реставратори. Но иконостасът е стойностен. Поставен е през 1869 година с добре изрисувани икони, чиито автори не са известни. Известно е обаче, че В Драганица са живели австрийци, които дошли да работят като копачи в намиращите се в околността  мини за медна руда и антрацитни въглища. Лична мома от селото - Калица, се омъжила за началника на мината. Кога е станало това, с точност не се знае, но в селото мнозина и днес са със сини очи и имат арийски вид. Смята се, че са потомци на саксонците. Със сини очи и русолява е и днешната кметица на селото Младенка Димитрова. Но и тя не може да си обясни откъде идва този цвят на очите и косите й. Антрацитната мина просъществувала до 60-те години на миналия век, но заради много инциденти от голямата й дълбочина, я закрили. Затворили и училището, след като деца в селото спрели да се раждат. През 1946 гдина жителите му били 1003 души. Днес са останали към 200. Имат само храм и читалище. Храмът на Драганица някога е приел голям човек – самият апостол на свободата Васил Левски. Той пристигнал в селото през август 1872 година заедно с врачанина Мито Анков. Двамата отседнали в дома на чорбаджията Дамян Алексов – Комитата. Преди да се съберат местните дейци на създадения вече революционен комитет, Васил Левски влязъл в църквата. Там той най-напред разговарял с някои от местните членове на революционния комитет. Затова в селото казват, че в техния храм още отекват стъпките и витае духът на Апостола. От храма Левски и Анков отишли в дома на чорбаджията Дамян Алексов – Комитата, където се състояло тайно събрание. Членовете на местния комитет  разговаряли цялата нощ. „Когато петлите пропяха, влезох да ги попитам да донеса ли приготвеното ядене\", разказала на близките си на сутринта жената на Дамян Алексов - Гена. Непознатият – едно младо момче, се обърна към мен и ми каза: \"Булке, ние сме нахранени добре, но това, което виждаш тука, никъде няма да казваш, даже и главата да ти вземат...\" На сутринта Дамян излязъл с гостите си, а когато се прибрал вечерта, казал на Гена: \"Това момче се казва Дякона\". На срещата бил и възрастният дядо Анто от село Песочница, наречен от Иван Вазов в поемата му „Грамада\" Анто Стогодишни. След Освобождението дядо Анто става депутат, дори за кратко бил и първият председател на Народното събрание. Той наистина бил на 100 години. Дамян Алексов умира 3 години след Освобождението. Нощта на Левски в Драганица не останала в тайна. Всички научили за това извънредно събитие. Затова, когато след Освобождението основали читалище, го нарекли „Васил Левски\". Това име то носи и до днес. Преди 10-тина години в Драганица поставили паметна плоча за посещението на Васил Левски в селото им. На нея е написано: „През август 1872 година Васил Левски е посетил Драганица. Отседнал е в дома на Дамян Алексов – Комитата.\" За поставянето на плочата настоявали  правнучките на Комитата. Те подробно знаят историята от своите баби и майки. Първоначално искали да поставят плочата на къщата на Дамян Алексов, която е била преправяна и пристроявана, но последващите й собственици отказали. Тогава я поставили на сградата на кметството. Да се знае, че на 29 август 1872 година Апостолът е пренощувал в Драганица. А храмът още стои, но от миналата година не във вида, в който го видял Левски. Преди година бизнесменът Иво Евгениев, израсъл в селото при своите баба Райна и дядо Иван, пожелал да обнови църквата - свидетел на посещението на най-великата личност на България. Дарил средствата и сам организирал ремонта. Сега храмът има нова мазилка отвътре и отвън, дворът е с плочи и растителност, построена е и ограда. Вътре се появила и новоизрисувана икона на света Петка, негов патрон. През юли 2017 година архимандрит Антим, протосингел на видинската митрополия, и отец Любомир Събра се цялото село, разказва кметът. Иконата е поставена над притвора. В деня на храмовия празник врачанският митрополит Григорий отслужил утриня и специално богослужение за ново освещаване на обновения храм. Дошли свещеници и миряни от региона. Храмът отново събра като някога  цялото село – от радост и благодарност към благодетеля за неговото обновление, което му дава още векове напред живот, казва Младенка Димитрова.", "date": "2018.03.05", "title": "Храм на 350 години пази духа на Левски"}
{"url": "http://standartnews.com/balgariya/borisov_i_putin_obsadiha_energiynite_proekti_v_balgariya-369006.html", "text": "Президентът на Руската федерация Владимир Путин поздрави премиера Бойко Борисов по случай националния празник на България, съобщиха от правителствената информационна служба. В телефонен разговор, проведен днес, двамата обсъдиха енергийните проекти на територията на страната ни, а Борисов запозна Путин с развитието на темата за Западните Балкани, върху която акцентира Българското председателство на Съвета на Европейския съюз – изграждане на транспортна и дигитална свързаност в региона, както и развитие на електроенергийната и газопреносната инфраструктура. Коментирано беше и провеждането на среща между двамата по време на Българското председателство. Българският премиер представи идеята си за развитие на проекта за АЕЦ „Белене\" като общобалкански и посочи, че тя е срещнала подкрепа от колегите му от страните от Западните Балкани. Президентът Путин изрази готовност страната му да се включи в обсъжданията при подновяване на работата по проекта. По време на разговора беше обсъдено развитието на газовия хъб „Балкан\" и възможностите за директни доставки на газ за България при взаимоизгодни условия и пълни гаранции от страна на Европейската комисия. В тази връзка беше коментирано и изграждането на газопровода „Турски поток\", като руският президент посочи, че проектът в голямата си част е изпълнен, а Борисов информира, че се очаква на 1 юни да е готова интерконекторната връзка между България и Турция. Разгледан беше и вариант за изграждане на отклонение от газопровода \"Турски поток\", което да достига пряко до хъба. Бойко Борисов и Владимир Путин подчертаха, че двустранният диалог се развива добре и се наблюдава напредък в отношенията в редица сфери на икономиката, в търговията и туризма. Отчетено беше, че стокооборотът между България и Русия е нараснал с 24% през 2017 г., а туристите, посетили страната ни, са близо 560 хил., което е с 1,3 на сто повече от 2016 г.", "date": "2018.03.05", "title": "Борисов и Путин обсъдиха енергийните проекти в България"}
{"url": "http://standartnews.com/balgariya/100_sindikalni_lideri_ot_es_u_nas_za_8_mart-368992.html", "text": "Съюзът на транспортните синдикати в България (СТСБ) ще събере над 100 синдикални активисти и лидери на Европейски форум по равнопоставеност и на заключителната конференция по проекта „Жените в транспорта – обучение за стойностна заетост (EVE)\", изпълняван с финансовата подкрепа на Европейския съюз. Форумът е посветен на Международния ден на жените и ще се състои в неговото навечерие - на 6 и 7 март 2018 г. в хотел „Риу Правец Ризорт\"  край София. Проектът обръща особено внимание на ролята на синдикатите в процеса за постигане на равенство между половете в един от най-доминираните от мъжете сектори. Той се реализира от СТСБ и Европейската транспортна федерация (ETF). Асоциирани партньори по него са Unite the Union (Великобритания), FNV (Холандия) и FGTE-CFDT (Франция). Според последните данни на ЕК едва 22% от работещите в транспорта са жени. Основната цел на проекта EVE е насочена именно към промяна на тази статистика чрез постигане на по-добра работна среда в транспорта и привличане на повече жени на работа в него, а от там и до по-добри икономически резултати. Проектът разработва цялостна обучителна програма и подготвя мрежа от преподаватели в синдикалните организации по темите, свързани с равенството на жените в транспорта. Пакетът на ETF съдържа 4 модула и наръчник с насоки за използването им от всеки, който ще провежда обучение по темите: „Овластяване на жените\", „Колективното договаряне за жените\", „Здравословни и безопасни условия на труд за жените\" и „Борба с насилието над жените\". През изминалата година се проведоха четири обучения в четири европейски столици: София – за синдикални активисти от пътническия транспорт, в Амстердам – за сухопътния товарен транспорт, в Лондон – за пристанищата и логистичните центрове и в Париж – за работещите на борда на кораби жени. Конференцията ще бъде открита на 6 март 2018 г. в 10.00 ч. от председателя на СТСБ и вицепрезидент на Европейската и Международната транспортни федерации Екатерина Йорданова. Свое видео обръщение към форума ще отправят европейският комисар по цифрова икономика и цифрово общество Мария Габриел, генералният секретар на Международната конфедерация на профсъюзите Шарън Бъроу и генералният секретар на на ETF Едуардо Чагас. Сред гостите са конфедералният секретар на Европейската конфедерация на профсъюзите Монсерат Мир и вицепрезидентът на КНСБ Чавдар Христов. Сред участниците ще бъдат също заместник-министърът на правосъдието Десислава Ахладова, заместник-министърът на труда и социалната политика Росица Димитрова и Елизабет Котхаус – началник отдел \"Социални аспекти, права на пътниците и равни възможности\" в Дирекция \"Мобилност и транспорт\" на ЕК.", "date": "2018.03.05", "title": "100 синдикални лидери от ЕС у нас за 8 март"}
{"url": "http://standartnews.com/balgariya/proletni_virusi_smenyat_gripa-368993.html", "text": "Пролетни вируси сменят грипа. Щамовете вече са доказани при изследване в Националния център по заразни и паразитни болести, съобщи неговият директор проф. Тодор Кантарджиев. През миналата седмица са били потвърдени т.нар. парагрип от тип 3 и 2. Вирусите, характерни за пролетта, не водят до сериозните усложнения, които съпровождаха отиващия си вече грип, обясни проф. Кантарджиев. Той добави, че заразата преминава обикновено за около седмица, а в 25% от случаите – за две. Симптомите са традиционни - хрема, болки в гърлото и кашлица, а превенцията е в добрата хигиена. Според последната справка на епидемичната обстановка в страната на здравното министерство за периода 19 – 25 февруари са регистрирани общо 6182 случая на остри заразни заболявания срещу 5962 случая за предходната седмица. От тях 4916 са случаите на грип и остри респираторни заболявания срещу 4764 за предходния седемдневен период.", "date": "2018.03.05", "title": "Пролетни вируси сменят грипа"}
{"url": "http://standartnews.com/balgariya/nimh_do_20_gradusa_prez_tozi_uikend-368966.html", "text": "Снежната покривка най-вероятно ще се стопи през идващата седмица, тъй като през втората й половина очакваме температурите да достигнат 18-20 градуса. Това каза синоптикът от Националния институт по метеорология и хидрология (НИМХ)към Българската академия на науките (БАН) Мариана Попова, цитирана от \"Фокус\". По думите й в сравнение с изминалите много студени дни, вече има затопляне. „Затоплянето ще продължи през следващите дни. По-чувствително и вече в цялата страна ще бъде към края на тази седмица, когато очакваме на места да има дневни температури, достигащи до 18-20 градуса. Ще има и югозападен вятър, който допълнително ще допринася за бързото топене на снега\", коментира Попова. Синоптикът коментира, че времето през следващите дни доста ще напомня за пролет. Тя обърна внимание, че астрономическата пролет настъпва на 20 март в 18.15 часа. „До четвъртък очакваме по-често облачно време с превалявания, но от петък нататък ще имаме няколко спокойни дни без валеж, дори с разкъсана облачност. На места временно и до слънчево време\", каза Попова. По думите й докрая на март ще има още чести валежи. Според нея март ще е месец с валежи, които ще са над нормата. „Така че валежите ще бъдат чести, следващият процес се очаква около 13 март, след това към 15-ти, 18-ти, 23-ти, 25-ти, 28-ми март и самия край на месеца. Характерно е за март да има повишена динамика и чести валежи\", допълни синоптикът.", "date": "2018.03.05", "title": "НИМХ: До 20 градуса през този уикенд"}
{"url": "http://standartnews.com/balgariya/sofiya_podkrepi_plovdiv_s_protest_za_doktora_ubil_kradetsa-369000.html", "text": "София подкрепи Пловдив с още един протест в защита на д-р Иван Димитров. Многолюдното шествие блокира движението около Съдебната палата. Множество граждани дойдоха пред сградата, за да заявят желание държавата да направи необходимото, за да защити българите и техните домове от посегателства. Мнозина от тях заявиха недоволство от неправомерното, според тях, задържане на д-р Иван Димитров в Пловдив за 72 часа с обвинение за убийство на крадец, нахлул в дома му. Протестиращите спряха движението на трамваите по ул. „Алабин\", а една мотриса бе блокирана на завоя на палатата.", "date": "2018.03.05", "title": "София подкрепи Пловдив с протест за доктора, убил крадеца"}
{"url": "http://standartnews.com/balgariya/balgariya_i_sasht_ramo_do_ramo_v_proletna_burya-368990.html", "text": "Около 1700 войници от Румъния и още няколко държави, включително и от България, ще участват в най-голямото военно обучение \"Пролетна буря 18\", съобщи БНТ. Учението, което е под ръководството на румънските военноморски сили, ще се проведе в международните води на Черно море. Румънският флот уточни, че в маневрите ще участват военноморски, въздушни и сухопътни части. Заедно с румънските сили в обучението ще участват още и военни от България, Франция, Грузия, САЩ и Украйна.", "date": "2018.03.05", "title": "България и САЩ рамо до рамо в \"Пролетна буря\""}
{"url": "http://standartnews.com/balgariya/karadaya_dps_veche_e_gotovo_za_izbori_obnovena_video-368995.html", "text": "Движението за права и свободи проведе семинар на тема „Отворено управление – нова възможност за либералните демокрации. Привличане на гражданите в процеса на вземане на решения\". Участници в семинара бяха членове на ЦОБ на ДПС, народни представители от ДПС, евродепуатати,  кметове и  представители на местната власт. Специален гост на форума бе сър Греъм Уотсън – дългогодишен председател на АЛДЕ. В своята встъпителна реч председателят на ДПС  Мустафа Карадайъ разви тезата за кризата на либералната демокрация и политическите процеси, развиващи се в страната и  Европа. „В световен план има криза на либералната демокрация и можем да говорим за една тенденция, при която политическата дейност губи основната си функция – да служи на обществения интерес и на гражданите. Демокрацията е в отстъпление пред популизма и национализмите. Популисти и националисти печелят избори, влизат в националните парламенти, дори в управлението на някои държави. България не прави изключение. Популизмът е на мода, когато политиката и политиците се откъсват от хората и често от дневния ред на политиците липсват важните за гражданите теми.\"заяви Карадайъ. Лидерът на ДПС постави фокуса и целта на семинара -„да мотивираме свободните и активни граждани да участват активно в управлението.\" Искра Михайлова  приветсва участниците в семинара и отбеляза основните теми за дискусия.   „Как и по какъв начин ние политиците отговаряме на очакванията на гражданите, които гласувата за нас?\". \"Ние от ДПС решихме да обърнем нещата, как да чуем нашите избиратели как да направим, така че те да участват активно във вземането на решение и да сме в ролята на изпълняващи\" заяви евродепутатът Искра Михайлова. Михайлова обърна внимание на формите за участие на гражданите в процеса на вземане на решение. Сър Греъм Уотсън определи ролята на ДПС като „стабилизиращ  фактор в политическа живот в България\".  И допълни  „Европейската народна партия не отговаря на очакванията на европейските избиратели.  Бих искал да видя, че членството на  България в ЕС я прави по-процъфтяваща и открита страна в ЕС. Вярвам, че посредством председателството, България може да допринесе за интегрирането на страните от Западни Балкани и за създаването на политическа стабилност в региона, нещо от което Европа отчаяно се нуждае.\" В знак на уважение, лидерът на ДПС поднесе статуетка на танцуващ дервиш, символизиращ любов и служение на останалите хора, израз на безпределната любов към човечеството и целия свят. „Има начин да живеем по-добре и по-достойно, като на нас са ни нужни гласът на гражданите, техните идеи и предложения за решение, както  и непрекъснат активен контрол. Свободните и активни граждани с помощта на информационните и комуникационните технологии могат да се превърнат в мощен катализатор на необходимите социални промени. Ако отвореното управление е моторът на новото време, то отворените данни са суровината за двигателя, а новите технологии са магистралите на това управление,това заяви Карадайъ по време на брифинг.  „Водачеството е в ръцете на активните граждани\". Той подчерта, че и медиите са тези, които могат да интерпретират отворените данни, като допълни че става въпрос за професионализъм и отговорност пред обществото. Карадайъ коментира и темата за продажбата на ЧЕЗ. По думите му става дума за сделка между два търговски субекта, които сключват договори. Той обаче подчерта, че е друго, ако се говори за отношения между граждани и власт. \"Ако властта се опитва да обсебва процесите се превръща в диктатура. Тук трябва да се намеси гражданското общество, но не онова от НПО-та, а от свободните граждани, които носят своята отговорност и които реагират на подобни процеси\", заяви лидерът на ДПС. Запитан какво смята за закупуването на акции от страна на държавата, Карадаъй заяви, че \"Държавата да се меси в сделки мисля, че не е либералния подход\".  Карадай заяви, че ДПС са готови за избори и вижда обединение в гражданите. \"Който е бил подведен и излъган през 2017 година и не е гласувал за ДПС, в момента наблюдаваме обратния процес\", заяви Карадайъ. * * * * * * Уважаеми колеги и съмишленици, Уважаеми сър Греъм Уотсън, За мен е чест да Ви приветствам като свободни и активни граждани в нашия семинар. По тема, която е много актуална, важна и интересна. В световен план има криза на либералната демокрация и можем да говорим за една тенденция, при която политическата дейност губи основната си функция – да служи на обществения интерес и на гражданите. Демокрацията е в отстъпление пред популизма и национализмите. Популисти и националисти печелят избори, влизат в националните парламенти, дори в управлението на някои държави. България не прави изключение. Популизмът е на мода, когато политиката и политиците се откъсват от хората и често от дневния ред на политиците липсват важните за гражданите теми. Ние като партия, имаме шанса и привилегията да имаме за почетен председател политик от ранга на д-р Ахмед Доган – един от най-опитните политици в държавата, философ, мислител, визионер. В годините на няколко пъти той поставя като дискусионен въпроса за свободните и активни граждани и тяхното място и роля в либералния модел на управление в демократичната държава. Още от мероприятието на ЛИБСЕН през ноември м. г. ние си поставихме задача да организираме семинар по темата през март и сега с удовлетворение можем да отчетем, че това е факт. Като либерална партия, част от европейската и световна либерална общност ние трябва да приемем и изпълним своята мисия да мотивираме свободните и активни граждани да участват активно в управлението. Ние разполагаме с местна власт и темата на нашия семинар е с този фокус. Общата тенденция за дефектиране на класическата демократична система на властта ни дава основание да направим следващата крачка в развитието на либералната демокрация и нейния властови инструментариум. Назряла е необходимостта свободните и активни граждани директно да участват както в дебатите при формиране на „решения\", така и на етапа на тяхното изпълнение. Тази нова ситуация в съдържанието на властовото отношение предполага реално овластяване на свободните и активни граждани като основни субекти за т.н. отворено управление. Ние ще развиваме тази идея на местно ниво и най-вече чрез младежката организация и с информационните и комуникационни технологии. Отвореното управление е нова възможност за либералните демокрации и този семинар поставя началото на широка обществена дискусия за възможностите и предизвикателствата, пред които ни изправят новите реалности. Основната идея е създаване на условия и демократични инструменти за преобразуване на относително пасивното отношение на гражданите към властта и в частност местната власт в ангажирана и активна позиция за директно участие във властовата система, респективно местната властова система. Нашите стъпки са в отговор на глобалната потребност от нов модел на политическо управление. Вярвам, че семинарът ще бъде ползотворен, очаквам дискусия и много идеи в тази насока. Щастливи сме сред нас да е сър Греъм Уотсън, който има богат опит като евродепутат, дългогодишен председател на АЛДЕ, наш приятел и съмишленик. Сър Греъм Уотсън има трайно място в европейската и международната политика със своя значителен принос за развитието на либерализма, за институционалните отношения, за индивидуалните човешки права и свободи, включително на малцинствените общности. Сър Греъм Уотсън има значителен принос и за разширяването на Европейския съюз и за присъединяването на страните от Централна и Източна Европа, включително на България и Румъния през 2007 г. Сега неговото внимание е насочено към страните от Западните Балкани и на изток. Не на последно място ние отчитаме неговата роля за освобождаването на българските медици от либийския затвор. Много можем да говорим за изключително големите заслуги на сър Греъм Уотсън в политическия и обществен живот, за които той е отличен с титла, ордени и отличия. Последното отличие говори само за себе си – медал за либерализъм. За нас е чест политик от неговия ранг да е част от нашия семинар. Позволете ми в израз на нашето уважение и респект към него да поднеса един дар от името на ДПС. Подаръкът е символичен. Танцът на дервиша символизира универсални ценности като любов и служение на останалите хора, той е израз на безпределната любов към човечеството и целия свят. Молбата на дервиша към Бог, с протегнатата към Всемира ръка, е за неговата благословия, която другата ръка предава на останалите хора на земята. И една поговорка, дълбоко свързана с дервишите – „Когато ученикът е готов, се появява и неговият учител\".", "date": "2018.03.05", "title": "Карадайъ: ДПС вече е готово за избори /ОБНОВЕНА, ВИДЕО/"}
{"url": "http://standartnews.com/balgariya/dps_organizira_seminar_za_otvorenoto_upravlenie-368980.html", "text": "ДПС организира семинар днес, темата на форума е \"Отворено управление – нова възможност за либералните демокрации. Привличане на гражданите в процеса на вземане на решения\". \"Това е важна тема за нас и не само за нас. От тази гледна точка можете да го приемете дори като един вид подготовка за управление на страната от наша страна\", изтъкна преди няколко дни председателят на ДПС Мустафа Карадайъ след  заседание на ръководството на партията с участието на Ахмед Доган. Целта е ДПС да даде началото на широка обществена дискусия за възможностите и предизвикателсвата, пред които са изправени демокрациите от новото време. За участие във форума е поканен дългогодишният председател на АЛДЕ сър Греъм Уотсън. Поканени са народни представители, представители на европейските институции, на академичната общност и местната власт. \"За да проведем днешното заседание тук има няколко предпоставки, каза Карадайъ след срещата при Доган. Първо имаше едни призиви за стабилност по време на европредседателството. В тази връзка ние тази стабилност я разбираме като стабилност на държавата и в този смисъл даваме своя принос за стабилността на държавата. От друга страна последните два месеца наблюдаваме, че властимащите непрекъснато генерират различни видове скандали и конфликти дори между институциите\", каза още Карадайъ. Запитан относно предсрочни избори Мустафа Карадайъ заяви: \"Ние работим и даваме своя принос за стабилност на държавата. Някои хора се опитват да го разбират като стабилност на властта. Стабилността на властта е част от стабилността на държавата, но тези две неща не са еднозначно равни. От друга страна, обаче властимащите непрекъснато да генерират скандали, дори конфликти между институциите, това са тревожни неща, с оглед стабилността на страната. Тези скандали пораждат напрежение в обществото\". За участие във форума е поканен дългогодишният председател на АЛДЕ сър Греъм Уотсън. Поканени са още народни представители, представители на европейските институции, представители на академичната общност и местната власт.", "date": "2018.03.05", "title": "ДПС организира семинар за отвореното управление"}
{"url": "http://standartnews.com/balgariya/bezplatno_parkirane_v_ponedelnik_i_v_plovdiv-368968.html", "text": "Паркирането в \"Синя зона\" в града ще бъде безплатно и днес, понеделник, който е обявен за почивен ден, съобщиха от „Паркиране и репатриране\". Всички паркоместа в обхвата на \"Синя зона\" са почистени от снега и са достъпни, увериха от общинското предприятие. Престоят ще се плаща от 6 март. Преди Пловдив и София обяви, че днес, 5 март, няма да има \"синя\" и \"зелена\"зона, а ще се паркира безплатно.", "date": "2018.03.05", "title": "Безплатно паркиране в понеделник и в Пловдив"}
{"url": "http://standartnews.com/balgariya/sruteni_skali_zatvoriha_patya_sofiya__samokov_do_utre-368985.html", "text": "До утре на обяд ще продължи обследването и обрушването на ската над затворения за движение, поради активирало се срутище път II-82 София – Самоков в района на Дяволския мост. Вчера вечерта пътят беше затворен поради срутване на скална маса на част от пътното платно, вследствие на обилните валежи от дъжд и сняг. Това съобщиха от пресцентъра на Агенция \"Пътна инфраструктура\". В момента пътният участък се разчиства. Трафикът е пренасочен по обходни маршрути: • по път III-181 София – Бистрица – Ярема; • по път III-822 Ново село – Живково - гр. Ихтиман - АМ „Тракия\"; • или II-62 Самоков – Дупница – АМ „Струма\". Очаква се утре на обяд да се възстанови движението по пътя. Дотогава ще се извършват огледи от екипи геодезисти и алпинисти, и ще се обрушват опасни скали от ската над пътя.", "date": "2018.03.05", "title": "Срутени скали затвориха пътя София - Самоков до утре"}
{"url": "http://standartnews.com/balgariya/kmet_obyavi_parichna_nagrada_za_razkrivaneto_na_kradtsi-368975.html", "text": "Кметът на село Сталийска махала Цветан Цветанов-Петровката е обявил награда от 3000 лв. за този, който даде достоверна информация за разкриване на престъпниците, задигнали касата на кметството през януари т.г. Това съобщава в. \"Лом прес\". \"По случая е образувано досъдебно производство. Засега нямаме напредък, но работата за разкриване на извършителите продължава\", съобщиха от полицията. Апашите са счупили секретна брава на входа на кметството, разбили са и две вътрешни врати, за да стигнат до кабинета на кмета. Според криминалисти, обирът е бил предварително планиран, игнорирана е охранителната система, а крадците са били неколцина, тъй като касата тежала над 200 кг. След като повече от месец време полицията не разкрила извършителите, 57-годишният кмет проявил самоинициатива в помощ на разследването. От кметството направили и разлепили листовки с текст: \"На вниманието на гражданите на Република България! Обявява се награда от 3000 лв., за който даде достоверна информация за откриване на престъпниците, дръзнали да влязат с взлом в кметство с. Сталийска махала. GSM за връзка: 0879 811 988. Анонимността е гарантирана! Благодарността и наградата ще бъде връчена лично от кмета на селото. Нека заедно да спрем престъпността! С общи усилия да намерим извършителите, посегнали на касата с гербовия печат на Република България в най-престижната институция на селото!\".", "date": "2018.03.05", "title": "Кмет обяви парична награда за разкриването на крадци"}
{"url": "http://standartnews.com/balgariya/neofit_i_kiril_podminali_makedonskata_tsarkva-368978.html", "text": "Темата за Македонската православна църква не е коментирана при посещението на руския патриарх Кирил. Това каза протойерей Николай Георгиев, говорител на Светия синод, по БНТ. По думите му Българската църка няма никакво действие все още по отношение на Македонската църква. Според него писмото, което е написала Македонската църква, е пожелателно-очаквано, но още не са започнати никакви дейности. Той коментира и изказването на високопоставения гост, който на тръгване изрази недоволство от политическото говорене. \"На мен ми се струва, че това обръщение е за определени хора и да не се опитваме всички да четем между редовете какво е казал. Аз съм възпитан така, че според мен българският патриарх Неофит трябва да коментира руския патриарх. Един митрополит, да коментира друг митрополит, един духовник, друг духовник. Аз не мога да си позволя такъв коментар, но мога да кажа останалото, което видях от него - вълнението и радостта му от това, което преживя на Шипка. Не съм адвокат на патриарх Кирил и не мога да говоря от негово име. Мога от името на патриарх Неофит и Светия Синод на Българската църква. Чух го, както вие всички го чухте, слушах го внимателно... Тези, които трябва да го чуят, трябва да отговорят веднага. Този, който има да каже нещо, нека да го каже. Не съм аз човекът\", заяви той. Отецът каза, че най-важното при една такава среща между патриарси е да се отслужи съвместно самата литургия и коментира, че подготовката е много трудно дело и е най-големият знак, който може да се даде. \"Между двете църкви никога не е имало конфликт, между двете държави е имало, дори сме били от двете страни на барикадата, но между двете църкви винаги е имало мир и разбирателството, защото помежду ни е Христос и това е много хубав поздрав, който си разменят патриарсите по време на самата литургия\", добави отецът.", "date": "2018.03.05", "title": "Неофит и Кирил подминали македонската църква"}
{"url": "http://standartnews.com/balgariya/vnimanie_opasnost_ot_lavini_v_planinite-368979.html", "text": "Туристите в планините да се движат само по зимни маркировки, защото значителната степен на лавинна опасност остава в сила. Това съобщиха за Агенция „Фокус\" от Планинска спасителна служба (ПСС) при Българския червен кръст (БЧК). Значителна е степента на лавинна опасност в Стара планина, Пирин, Рила и Витоша. Планинските спасители не могат да дадат категорична оценка за условията за туризъм във всички райони на планините. Те съветват туристите да се информират за времето, да се съобразяват с метеорологичните условия. В билната част на Стара планина условията за туризъм са добри, а в средната част има мъгла. Във високите части на Пирин също има мъгла, както и в района на Черни връх. В Рила има ниска облачност, като в най-високите части няма мъгла. Условията за туризъм там са сравнително добри. Температурите в планините са сравнително високи. На връх Мусала температурата е минус 5-6 градуса. На останалите места температурите са по-високи. Лифтовите съоръжения работят навсякъде.", "date": "2018.03.05", "title": "ВНИМАНИЕ! Опасност от лавини в планините!"}
{"url": "http://standartnews.com/balgariya/stud_na_sever_toplo_na_yug-368969.html", "text": "И днес времето в страната ще се задържи облачно, на доста места с превалявания от дъжд. Минималните температури ще са между -5 и 0 градуса. Заради отрицателните температури на сутринта, главно в Северна България, ще има заледявания. В следобедните часове, главно в югозападните райони, отново ще превали дъжд. Вятърът ще е слаб, от изток-югоизток. Максималните температури ще са от 2 градуса в Северозападна България до 12-13 градуса в Югозападна. Атмосферното налягане ще се повиши, но ще остане под средното за март.", "date": "2018.03.05", "title": "Студ на север, топло на юг"}
{"url": "http://standartnews.com/balgariya/sedmichen_horoskop_3__9_mart-368982.html", "text": "Овен Не се страхувайте от новото Не ви е лесно да се владеете, нито да овладявате обстоятелствата. Те са противоречиви и динамични, но в никой случай не са неприятни. Логично е да сте в добро настроение. Дори нещо повече. Мнозина ще са авантюристично настроени. Ще търсите начин да пробиете там, където сте насочили усилията. Още повече, че не се притеснявате да пробвате нови методи. Не бързайте да се изказвате. Така ще постъпите правилно. Планетата Венера е в пълен синхрон с рожденото ви Слънце. Знаете, че тя е покровителката на любовта и че обича парите. Постарайте се и от двете да не ви липсва. Телец Бъдете целенасочени и стигнете до края Решени сте да ползвате по-голямата част от седмицата за делата, които ви се отдават или които ви доставят удоволствие. Сигурни сте, че ще се справите добре с важните дела и ще вземете бързо решение. Никой не може да ви отклони от намеренията ви за реализация на отдавнашни проекти, отлежавали в главите ви. Дошъл е моментът да продължите преговори, отложени с повече от три месеца. И въпреки, че сте напълно сигурни в предначертанията си, не сте склонни да издавате пред никого надеждите си. Наумили сте си да запазите пълно мълчание, докато събитията сами не разкрият вашето участие или съучастие. На 7 март е подходящо да планирате конкретни стъпки. Така ще канализирате енергията си. Разумно е да избягвате срещите с любопитни хора. Близнаци Скучно ви е вкъщи и в офиса Авантюристичният ви дух се е събудил. Не намирате покой вкъщи, нито на работното място. Търсите възможности за пътувания или командировка. Ако това е невъзможно, всеки ден ще посвещавате по няколко часа на заниманията, които ви развличат или подобряват кондицията ви. Точно поради тази причина не сте склонни много-много да му мислите какъв ще е резултатът, как ще се отрази поведението ви на досегашните връзки и обвързаности. Дори не желаете да се задълбочавате в подобни размисли. Разбирам ви, защото рядко се случва, а сега нещата изглеждат точно така - да нямате преки и спешни задачи, да сте подредили делнично-семейните ангажименти, за да помислите само за себе си. Рак Определте точно целите ци В самия край на разглежданите дни, на 7-9 март, съчетаването на планетите Меркурий, Венера и Марс се грижи за вашето добро настроение, но най-вече за творческото вдъхновение, което ще озари мислите ви. Вие сте готови да пожертвате спокойствието си в името на една идея или кауза. Дори не искате да знаете за последиците от този обрат в курса от досегашната линия на вашето поведение. Вперили сте поглед в преживяванията си, в трепетите, които те носят на душата ви. Страхувам се, че само донякъде сте наясно как да се защитите и да отстоявате вижданията си. Прекалено бързо се хвърлихте в дълбокото. Не забравяйте, че Меркурий тръгва към своята следваща ретроградна фаза. Колкото по-точно определяте целите си, толкова по-добро ще е бъдещото им изпълнение. Лъв Не се поддавайте на импулсите Трябват ви сили, за да се справите с предизвикателствата. Седмицата ви има  сложен, а на моменти и противоречив характер поради разностранните сигнали, които улавяте. В същото време, вие сте настроени оптимистично и не отчитате кои са причините за делничната суматоха. Поради всичко това, сте склонни да  прибързвате, да се палите и да издавате страстите си. Преди да им позволите да променят нещата, не както вие желаете, защото и това може да се случи, постарайте се да разговаряте с онези, от които зависи реализацията на намеренията ви. От 6 до 9 март на първо място поставяйте собствената си безопасност, гаранциите за спокойствие на работното място и вкъщи. С тях разполагате тогава, когато знаете как и на кого да откажете. Не се поддавайте на честолюбиви импулси. Дева Носите се по течението Доволни сте от това, което ви предлага денят. Нямате намерение да се състезавате, нито да се съобразявате с околните. Не ви интересува онова, което може да се постигне, а онова, което преживявате. Нищо чудно, че приемате реалността на своя делник като възможност да се разнообразявате, но не и да се затруднявате с неща, които не ви влекат.  А общуването с познатите лица ще си е цяло бреме. На вибрациите на хармоничните Меркурий и Венера вие реагирате с равнодушие, защото смятате, че така ще се отворят проблеми за решаване или ще изникнат теми за неприятни разговори. И да не пропусна: в реалността на делничното някой очаква от вас пълна подкрепа и разбиране. Как ще постъпите, решавате вие според личната ситуация и обстоятелствата. Везни Без излишни разходи Отново не ви е лесно да балансирате насред сложните обстоятелства, оформящи реалността на вашия делник. Колкото и да сте целеустремени, а вие сте точно такива, пак няма да можете да следвате единствено своята линия. Препятствията по пътя на намеренията ви се поставят от хората, с които ежедневно общувате. Има обаче светлина в тунела и тя се появява на 8 март заедно с информация, известие. Този случай ще промени нагласите ви и ще размести програмата ви. На пърно място в нея застават служебните дела и бизнес интересите. Те ще предопределят намеренията ви по отношение на останалите задължения, а оттам бързо ще изкачат недоразумения. Преди да направите важна крачка, помнете, че към момента не можете да си позволите нови или големи разходи. Скорпион Погрижете се за бесе си Меркурий, Венера, Марс са в хармонична връзка. Имате основание да се поотпуснете и да планирате кратък отдих или дни за развлекателни занимания, за спортна активност, например. Не е необходимо да затягате колана, но все пак не е редно и да се разпускате прекалено. С всеки изминат ден суматохата в служебната среда и в деловите отношения ще нараства. Това обаче не ви притеснява особено, тъй като сте наясно, че другите нарочно драматизират. Неприятно ви е, че и да искате, няма как да се съсредоточите върху щенията на собствената си персона. Толкова хора около вас ви дърпат и се надяват да им помогнете, да им решите проблемите. От всичко това, освен да ви заболи глава, едва ли ще има друга полза. Предлагам ви на 3,4 и на 5 март да забравите за света и да се погрижите да имате  повече свободни часове за усамотени или приятни дейности. Стрелец Направете компромис Планетните влияния към настоящия момент са толкова силни и разнородни, че ви е трудно да се възпрете на време от нови и нови задачи. Накрая ще се почувствате преуморени. Не трябва да се стига до там, тъй като така рискувате да си развалите настроението. Не се чудете, ако се случи, знаете защо. Освен това, вибрациите на Слънце, Меркурий, Венера и Марс стесняват вашия хоризонт и насочват мислите ви към семейно-домашните дела. От друга страна, не ви липсва вдъхновение и креативните натури сред вас ще намерят начин за изява на фантазиите си и в домашна обстановка. Тъй като повече от добре осъзнавате, че точно сега не ви трябват разправии, а още по-малко конфронтации, на 3, 4 и на 5 март търсете компромиса. Така ще си гарантирате толкова желаното спокойствие. Козирог Време е за почивка Напоследък се претоварвате с ангажименти. Вярно е, че има сериозен материален резултат от усилията ви, но тялото иска своето. Дните предполагат разпускане и вие можете да си позволите повече отдих и по-малко задачи. Специално на 3 и на 4 март изключете от програмата си всички натоварващи ангажименти и най-вече срещите, на които трябва да обсъждате проблеми с хора, за които знаете, че ще отстояват различно мнение. Нямате сили да се противопоставяте, а и не сте готови да се съгласите на компромис. През втората част на периода редувайте обичайните задължения с приятни разговори с близките хора. Ще стане дума за плановете ви за предстоящите великденски празници и защо не и за предстоящото лято. За съжаление, идеите им не съвпадат с вашите желания. Не издавайте веднага разочарованието си. Има време нещата да се променят. Водолей Предсрочно приключвате важна задача Вие сте във вихара на активността си. Черпите сили от звездните влияния на всички лични планети / от Слънцето до Марс, включително / и гребете с пълни шепи от творческото вдъхновение, с което ви зареждат техните вибрации. Промените в звездния ред към края на седмицата, когато Меркурий се подготвя за нова ретроградна фаза, ще повлияе на поведението ви или поне,  надявам се, да стане така. Ако до тогава нищо не спре ентусиазма ви, сигурна съм, че ще измислите нещо интересно или ще приключите предсрочно една важна задача. Дори да не сте планирали нищо извънредно за 3 и 4 март, обстоятелствата ще ви поставят в ситуация, която изисква вземането на необикновени решения. И едно предупреждение: дано не се увлечете прекалено по идеята за своята уникалност. Околните ще ви отвърнат с критика. Риби Подготвяте документи за подялба Благоприятният небесен климат влияе положително на настроението ви. Вие не се страхувате да общувате, не ви плаши срещата с различното мнение, дори търсите контакти с цел да обогатите вижданията ви. На моменти се питате дали да не допуснете до себе си хората, разочаровали ви преди време? Не мисля, че се нуждаете от тази среща. Единственото, което ще получите в замяна, е вътрешната убеденост, че сте били прави в преценката си. Кому е нужно да си хаби времето и енергията за вече ясни неща? През дните от 6 до 9 март следват интересни и смислени разговори в семеен или в по-широк фамилиен кръг. Възможно е за пореден път през последните години да стане дума за подялба, разпределение на имоти, имущство, наследство. Ще ви подкрепя, ако сте решили да приключите темата като пристъпите към уреждането на документите, подготвящи следващите стъпки.", "date": "2018.03.05", "title": "СЕДМИЧЕН ХОРОСКОП /3 - 9 март/"}
{"url": "http://standartnews.com/balgariya/dps_e_protiv_vlizaneto_na_darzhavata_v_chez-368986.html", "text": "ДПС се противопоставя на намерението държавата да влезе в сделката с ЧЕЗ. Според лидерите на партията това би представлявало намеса на държавата в частния бизнес. Партията организира днес семинар на тема „Отворено управление – нова възможност за либералните демокрации. Привличане на гражданите в процеса на вземане на решения\". Целта е ДПС да даде началото на широка обществена дискусия за възможностите и предизвикателствата, пред които са изправени демокрациите от новото време. „Това е важна тема за нас и не само за нас. От тази гледна точка можете да го приемете дори като един вид подготовка за управление на страната от наша страна\", заяви Мустафа Карадайъ след среща на депутатите и ръководството на ДПС в \"Бояна\" в края на февруари, предаде БиТиВи. „Ако властта по един или друг начин се опитва да обсебва процесите, те се превръщат в диктатура\", обяви Карадайъ. „Министър-председателят трябва да подава сериозни сигнали, че знае за сделката, връщането назад, ако държава влезе и с 34%, това е  намеса на държава и то много сериозна. От всяка безизходица има 17 изхода. Пожелавам на премиера да намери най-добрия изход\", коментира Рамадан Аталай от ДПС по време днешния семинар. „Сделката с ЧЕЗ ме притеснява най-много с реакцията на институциите. Това е сделка, която не е правена тайно, а всички са изненадани. Как ще се управлява дружеството това трябва да ни интересува\", каза евродепутатът Искра Михайлова. Председателят на ДПС коментира още, че дори някои избиратели на партията да са били подведени да гласуват на последните избори за друга формация, сега се наблюдава завръщане към движението. За участие във форума е поканен дългогодишният председател на АЛДЕ сър Греъм Уотсън. Поканени са още народни представители, представители на европейските институции, на академичната общност и местната власт. По основната тема за отвореното управление, Мустафа Карадайъ коментира, че има криза в либералните демокрации и трябва либералните партии да помислят как да се излезе от от тази криза. „Свободните и активни граждани с помощта на ИКТ могат да се превърнат в мощен катализатор на необходимите социални промени. Ако отвореното управление е моторът на новото време, то отворените данни са суровината за двигателя, а новите технологии са магистралите на това управление\", каза още Мустафа Карадайъ.", "date": "2018.03.05", "title": "ДПС е против влизането на държавата в ЧЕЗ"}
{"url": "http://standartnews.com/balgariya/tundzha_se_vdigna_s_15_metra-368988.html", "text": "Над метър и половина се е повишило нивото на река Тунджа в през последните два дни. По-високите води са до Ямбол и Елхово, но те са далеч от критичните стойности, съобщи БНР. По-голямата част от водоемите са пълни под 50 процента от капацитета си. Рискови остават каскадните язовири. В момента няма пряка опасност за близките населени места. От регионалното ведомство припомнят, че денонощно следят равнището на язовирите. С 30 см се е повишило нивото на река Марица, в района на Пазарджик от снеготопененто и валежите от дъжд през последните дни. По-високо е нивото на водите и при реките Чепинска и Тополница - между 23 и 18 см. Всички водоеми в областта са под денонощно наблюдение. От утре се очаква отново да започне процес на повишение на нивата на реките Янтра, Русенски Лом, добруджанските реки и по цялото Черноморие, както и река Струма, предупреди дежурният хидролог Весела Стоянова от Националния институт по метеорология и хидрология към БАН, цитирана от Фокус. „Повишенията на нивата ще продължат до 9 март. Тогава ще са по-съществени в долните части на основните реки\", обясни тя. „Днес се очаква нивата на по-голямата част от реките временно да се понижат, тъй като температурите са по-ниски и не се очакват съществени валежи\", посочи дежурният хидролог.", "date": "2018.03.05", "title": "Тунджа се вдигна с 1,5 метра"}
{"url": "http://standartnews.com/balgariya/bozhidar_dimitrov_uchredi_novo_dvizhenie-368994.html", "text": "Проф. Божидар Димитров учреди днес движение „Български надпартиен съюз Кубрат\", предаде БиТиВи. Първоначално движението трябваше да бъде учредено на 4 февруари, но сбирката се отложи, защото професорът се разболя. Идеята на формацията е да се бори за президентска република. Първата крачка щяла да е иницииране на референдум. Сред учредителите бяха арх. Миломир Богданов, Христо Бойчев, певецът Константин Георгиев – Коцето Калки и други.", "date": "2018.03.05", "title": "Божидар Димитров учреди ново движение"}
{"url": "http://standartnews.com/balgariya/plovdiv_na_protest_v_podkrepa_na_doktora_ubil_zhoro_plaha_obnovena-368987.html", "text": "Мощна подкрепа получи от пловдивчани д-р Иван Димитров, който застреля Жоро Плъха, съобщи Марица. Над 5000 души се събраха на втория протест пред сградата на Второ РУ. Патриотични песни, включително и „Шуми Марица\", звучаха преди официалния старт на протеста. Много лекари от Пловдив са тук, за да искат свобода за колегата си. Тук е председателят на Районната лекарска колегия д-р Георги Кръстев.  Той каза, че лекарската колегия в Пловдив ще излезе със специална декларация , това ще стори и  Софийската лекарска колегия, която също подкрепя д-р Димитров . Всички присъстващи са обединени около искането арестуваният лекар да бъде незавбавно освободен, както и бъде инициирана промяна в закона при самоотбрана. „Прокуратурата да не ползва почивните дни, а да работи за да бъде освободен д-р Димитров\", заяви един от организаторите на протеста. \"Докторът да бъде незабавно освободен, да бъде предложен за орден за граждански заслуги,а  ако го накажат президентът да го помилва\", заяви пред хората депутатът от ОП Павел Шопов.  Той се обяви и промяна в закона за неизбежната самоотбрана. На протеста дойдоха  бившият депутат д-р Димитър Шишков,  общинският съветник от ВМРО Камен Шишманов и др. Впоследствие шествието се отправи към прокуратурата. Протестът приключи в следобедните часове, след като протестиращите очакваха дълго среща с наблюдаващия делото прокурор, но когато разбраха, че прокурорът няма да дойде, се разотидоха. Утре протестите продължават. Хората настояват за незабавното освобождаване на доктора, тъй като според тях той е убил в момент на самозащита. На днешния протест присъстваха близо 5 000 души, някои от които бяха дошли от Димитровград, Асеновград и Пазарджик.", "date": "2018.03.05", "title": "Пловдив на протест в подкрепа на доктора, убил Жоро Плъха /ОБНОВЕНА/"}
