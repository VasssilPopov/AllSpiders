{"url": "https://www.standartnews.com/kultura/raprt-dim4ou-i-sprugata-mu-vesi-vodeshchi-na-359-hip-hop-awards-382119.html", "text": "Зала EFE на хотел Маринела ще събере хип-хоп аудиторията у нас, представители на мейнстрийм и ъндърграунд сцената и ще награди победители в над 15 категории. Събитието очаква за поредна година стотици гости, а за доброто настроение на публика със своите музикални изпълнения ще се погрижат редица топ изпълнители. На сцената на 359 Hip Hop Awards ще се качат: петкратният носител на титлата \"Рапър на годината\" 100 Kila, NDOE, Murda Boyz, Venzy, Боби Ваклинов, ANGELL, DJ GEORGE, BiterZzz Twerk & Hip Hop и др. Организаторите са подготвили специална изненада за гостите - ексклузивна хип-хоп колаборация с международно участие. Миналогодишният носител на титлата \"Рапър на годината\" Dim4ou и съпругата му ще бъдат водещи на 359 Hip Hop Awards. VIP куверти могат да бъдат закупени чрез лично съобщение на facebook страницата на 359 Hip Hop Awards или на телефон: 0879 444 485. Билети за събитието можете да закупите в мрежата на Eventim. \r\nВ категория номинации в официалния сайт на събитието www.359awards.com са публикувани в топ 5 номерата на всеки артист или проект. Може да се пускат до 5 SMS от един номер. Гласуването се затваря на 3.02.2019 г . в 00.00 часа. \r\nВ Категория Гласуване в официалния сайт на събитието www.359awards.com са публикувани в топ 5 онлайн формата за гласуване на всеки артист или проект. Всеки потребител може да гласува свободно за всички или само за избрани категории от един IP адрес. След изпращане софтуерът блокира IP адреса на гласувалия и следи за опити за повторно гласуване. При опит за манипулация на вота през proxy сайтове, подадените гласове от подобни референти се анулират автоматично. Допълнително се следи за гласуване от динамични IP адреси от една и съща мрежа на един и същи доставчик. При установяване на злоупотреба получените гласове се анулират автоматично.", "date": "2019.01.11", "title": "Рапърът Dim4ou и съпругата му Веси – водещи на 359 Hip Hop Awards"}
{"url": "https://www.standartnews.com/balgariya-obshtestvo/futbolni-agitki-i-komandosi-na-mitinta-vv-voyvodinovo-382139.html", "text": "Футболни ултраси бяха най-забележими в поредния протест  срещу \"циганския произвол\", който се проведе за пети пореден ден във Войводиново. Недоволството избухна след като двама братя от гетото в пловдивското село пребиха 33-годишния командос Валентин Димов. Сред протестиращите бяха много бивши и настоящи военни, колеги на ефрейтор Димов, както и над 100 фенове на различни футболни клубове, съобщиха \"Трафик Нюз\" и \"Фокус\". Събралите се пееха \"Шуми Марица\" и скандираха патриотични лозунги. Митингът се проведе  пред църквата във Войводиново. На трибуната говориха военни, кметовете на селото и община \"Марица\", както и граждани.  Протестът започна с химна на България, с падане на колене и минута мълчание в памет на загиналите военнослужещи в различни мисии. След това бе прочетена молитва за единение от свещеник. \"Българите да не се предаваме, че сме преодоляли робство, страдание и много неволи през годините и че ще справим и с тази. Ако протестите продължават да не предизвикват никаква реакция от страна на правителството ни, предлагам всички униформени да се съберем и да пренесем протеста на жълтите павета пред парламента. Няма да търпим повече това\", каза бившият командир на 61-ва Стрямска механизирана бригада ген. Димитър Шивиков. Той подчерта, че участниците в митинга не готвят нищо незаконно и нередно, нито пък подготвят пуч. Когато на трибуната застана кметът на община Марица Димитър Иванов последва бурно освиркване. Хората подвикваха, че не е предприел решителни мерки срещу циганския произвол. \"Бог ми е свидетел, че се опитахме по мирен път да решим проблема. Искам да призова управляващите да вземат мерки защото проблемът вече е национален\", каза  Иванов. 10 буса с жандармеристи се грижеха да не се стигне до безредици. Малко преди 19.30 ч. протестът приключи. Докато се разотиваха мнозина от присъстващите коментираха, че \"работата започва да избива на политика\".  Все още не е ясно дали хората от Войводиново ще излязат отново пред кметството през уикенда.", "date": "2019.01.11", "title": "Футболни агитки и командоси на митинта във Войводиново"}
{"url": "https://www.standartnews.com/sport/federer-ne-iskam-prikazen-kray-na-karierata-si-382136.html", "text": "Роджър Федерер сподели, че би искал да сложи край на кариерата си на Уимбълдън, където спечели първата от 20-те си титли от Големия шлем. Той заяви, че не иска \"приказен край\" на кариерата си, а да напусне корта в добро здраве. \"Има много места, които са специални за мен, за щастие\", разки Федерер пред CNN.  \"Късметлия съм. Но да, ако трябва да избера, Уимбълдън ще бъде идеалното място, където да завърша своята кариера. Не мисля да се откажа, ако постигна титла от Големия шлем някъде определено\", добави швейцарецът. \"Мисля, че медиите очакват да приключа кариерата си с голяма титла, а аз отдавна не искам да завърша по този начин. Докато съм здрав и се наслаждавам на играта си, знам, че ще бъде емоционално. Това трябва да е един щастлив ден, който да се отпразнува подобаващо, а не всички да са тъжни, сякаш е погребение\", коментира той.", "date": "2019.01.11", "title": "Федерер: Не искам \"приказен край\" на кариерата си"}
{"url": "https://www.standartnews.com/sport/pavel-kolev-obyavi-zashcho-otryaza-levski-382135.html", "text": "Заместник изпълнителният директор на БФС Павел Колев обяви пред колегите от Спортал.бг каква е била причината за отказа му да не стане част от ръководството на Левски. Той разкри, че не е успял да намери допирни точки за развитието на клуба през следващите години. \r\n“За да разкажа какво се случи, ще ни трябва серия от предавания, минисериал. Имахме разговори с г-н Русев още през август да заема поста заместник изпълнителен директор на Левски. Преговори се водят, когато има различни мнения. Разговорите продължиха толкова дълго, защото имах ангажименти към БФС и нямаше как да напусна преди януари, и второ - да имам гаранции за това, което смятам за необходимо клуб като Левски да върви напред и да се развива.\" сподели той. \"Изтече информация за моето официално “назначение”. Такова нямаше, защото не съм напускал футболния съюз. \r\nЗащо не се стигна до него? Защото не успяхме да намерим допирни точки за развитието на Левски през следващите години. Не е ставало въпрос за финансови условия и не съм поставял условия за персонални промени, защото не ми е това работата, докато не съм в клуба. Голямото разминаване бе за дългосрочното развитие на клуба. Такива гаранции не получих. С това тази тема приключи.\" разкри Колев.  \"Вчера се изненадах, защото докато провеждах оперативка с колегите за квалификациите за Евро 2020 г., изведнъж се появява информация, че започвам работа в Левски от утре. Тотална небивалица. Но не мога да виня никой, защото се създаде вакуум. Истината е проста. Разговори имаше. Това е абсолютно нормално. Никакъв конфликт на интереси не е имало. Разговорите винаги са били изключително коректни. Не е имало напрежение или извиване на ръце от едната или другата страна. Единствено продължиха твърде дълго. За да приключи тази сага, реших да ги прекратя”, каза Колев. \r\n ", "date": "2019.01.11", "title": "Павел Колев обяви защо отряза Левски"}
{"url": "https://www.standartnews.com/chudesata_na_balgariya/piramida-kray-kovil-krie-dreven-khram-na-slntseto-382125.html", "text": "Скалният град Перперикон в момента е туристическият хит на Източните Родопи. Въпрос на време е обаче славата му да бъде засенчена от друга археологическа сензация, която засега тъне в забвение и бурени. В това са убедени редица родни светила в археологията, които са посещавали скално-култовия комплекс край крумовградското село Ковил. Никой още не знае какво ще изскочи при евентуални разкопки. Отсега обаче е ясно, че там е имало древна обсерватория на траките. Както и огромен град, чиято площ надхвърля няколкократно сходните скално-култовите комплекси като Перперикон, Белинташ,  Харманкая и Глухите камъни. Разпростира се на километри по билото в местността  Белите камъни, между селата Ковил и Джанка. Според някои източници светилищата на територията на комплекса са девет, като някои са почти напълно унищожени, а други са видимо недовършени. Край Ковил може да се видят много разширени естествени пещери – жилища, щерни, шарапани. Построеното там най-вероятно е дело на непроучена древна цивилизация, живяла на Балканския полуостров от края на VІІ до края на ІV хилядолетие преди Хр. Не знаем кой, кога и защо е издълбал скалните ниши, не знаем за какво са служили странните улеи по плоските камъни – може би за дегустация на вино, може би за жертвоприношения, а може би са странна картина, разкриваща контурите си само от птичи поглед. Предназначението на грандиозния скално-култов комплекс все още не е разгадано от родните историци и археолози. Ковил е частично проучван в периода 1989 – 1993 г. от археолозите Георги Нехризов и Георги Кулов. Те са изследвали изсечени в скалите съоръжения в местността Ак кая, което преведено от турски означава Бялата скала. Проучваното светилище е разположено на открояващ се бял скален венец (вулкански туфи) върху билото на каменист хребет. На билото в скалите са изсечени множество съоръжения с култово предназначение, жертвеници, улеи, както и голяма, добре запазена шарапана. Под него има сводообразни пещери, в някои от които се забелязват следи от човешка намеса. Откритият по билото керамичен материал е датиран от късната бронзова и ранната желязна епоха. При проведените в периода 1991 – 1993 година организирани разкопки е открит и един анфороподобен идол. При подхода към обекта върху билото се преминава край други две древни съоръжения – некропол и  водохранилище.  На каменното плато  под лек наклон са издълбани улеи с дължина десетки метри с неизвестно предназначение. Забелязват се и следи от градежи, които вероятно са от по–късни епохи. През 2007 г. българската археоложка Стефанка Иванова залага няколко сондажа на територията на комплекса и разкрива керамични фрагменти и каменни оръдия на труда датиращи от епохата на Енеолита. По време на теренното проучване в края на 2014 г. екип на Университетския научноизследователски център за древни европейски и източносредиземноморски култури към ЮЗУ „Неофит Рилски“, съвместно с Институт за космически изследвания и технологии към БАН и филиал Стара Загора открива керамични фрагменти от различни епохи – ранният халколит, бронзова епоха, желязната епоха и късната античност.  Проф. Васил Марков предполага, че скално-култовият комплекс съществува до приемането на християнството. Ученият обявява през септември 2015 г. пред БНТ, че на територията на скално-култовият комплекс при село Ковил, по време на археологическо теренно проучване е регистриран обект с формата на пирамида, оформена в естествените скали в местността Ак кая, където е функционирал и храм посветен на Слънцебога, датиращ от 2500 г. пр. Хр. Проф.Марков съобщава още, че мегалитният комплекс е част от огромна сакрална територия (обхващащ площ от приблизително 5 – 6 км дължина и около 2 км широчина), наситена с мегалитни и скално-изсечени паметници, включваща цели комплекси скално-изсечени жертвеници, улеи, култови пещери, трапецовидни ниши, следи от антични градежи, антропоморфни каменни фигури и други. Според проф. Марков сакралният център на свещената територия е разположен в западната част на комплекса – върху естествено плато, където са изградени множество култови площадки, разположени на няколко нива във височина и наситени със скално-изсечени елементи. Най-впечатляваща сред тях е скално-изсечената в  скалата на платото стъпаловидна пирамида. Тя е висока около 15 метра и се състои от пет стъпаловидни тераси, оформени в скалата. Паметникът е ориентиран по посоките на света и е „прилепен“ към скалния отвес, в който е изсечен, така че северната му част „прелива“ в скалния масив на самото плато. Първата, втората и третата скални тераси, както и плоският връх на пирамидалната структура са използвани в древните култови практики, за което свидетелстват откритите върху тях изсечени в скалата жертвеници с вкопани в скалата „изтичащи“ на юг, изток и запад улеи. Ориентацията им спрямо Слънцето подсказва, че става въпрос за съоръжения използвани за култови практики, свързани с възлияние на свещена течност, посветени на Слънцебога. Работната хипотеза за предназначението на това съоръжение е, че се касае за изсечен храм на слънцето, една от функциите на който в древността била измерването на календарното време. В недрата на т.нар. „пирамида“ се намира пещера утроба, оформена в естествена вертикална пукнатина в скалите водещи, чийто вход и дъно са оформен вторично да приличат на своеобразна женска утроба. В самото дъно на пещерата древните са оформили и своеобразен олтар. Според доц. Алексей Стоев от Института за космически изследвания към БАН, който прави археоастрономически проучвания на „пирамидата“, става въпрос за древна обсерватория „Древното светилище, което е по-скоро от епохата от енеолита, някъде от 3-4 хилядолетие пр. Хр. То е много интересно, защото за първи път откриваме такова в Източните Родопи. Става въпрос за своеобразен каменен уред, чрез който по една специално издълбана стена, с много сложен профил, който почти представя фигурата на параболата, се движи сутрешното слънце, което изгрява на местния хоризонт. Всичко това показва времето в рамките на годината“, обяснява доц. Стоев. „Знаем, че в рамките на Слънчевата тропическа година слънцето изгрява от различни места на местния хоризонт, което е използвано от древните хора за откриването на своеобразни маркери за стациониране на хода на времето в рамките на тази Слънчевата тропическа година. Така те са могли да определят много точно деня на зимното слънцестоене и на лятното слънцестоене, както и деня на пролетното и есенното равноденствие. По този начин, годината освен, че е била центрирана в отношение на начало и край и по отношение на настъпването на следващата година, но тя е била разделена и на четири отделни сектора, с продължителност от около 100 дни, които пък по-късно са били разделени на отделни месеци, в рамките на лунните фази и движението на Луната“, разказва още доц. Стоев. „Тази древна обсерватория е много интересна. Източните Родопи се очертават като много сериозен и главен център в древността, в който са създадени своеобразни астрономически инструменти за продължителността на годината и съответно разделянето й на характерни отрязъци от време, свързани със сезоните и отделните месеци“, добавя  още изследователят.  По периферията на билото в местността Ак кая са открити 9 гроба. Три от тях са добре запазени, 4 са почти унищожени, а 2 не са довършени. Гробовете са разположени в една линия с приблизителна ориентация север-юг. Най – вероятно погребенията са извършвани чрез изгаряне на покойниците извън гроба, като останките и много дарове са полагани в урна или направо на терена и ограждани с камъни. При извършените разкопки са открити много накити, фибули, глинени зооморфни култови фигури и изобилие от керамичен материал.", "date": "2019.01.11", "title": "Пирамида край Ковил крие древен храм на Слънцето"}
{"url": "https://www.standartnews.com/svyat/rumniya-ofitsialno-poe-evropredsedatelstvoto-382090.html", "text": "В концертната зала в Букурещ - Атенеум – снощи се състоя церемонията, с която Румъния пое официално ротационното председателство на Съвета на ЕС за шест месеца, предадоха световните агенции. \"Днес повече от когато и да е било вярваме, че Европейският съюз безспорно е успешен, силен и жизнеспособен проект\", заяви на церемонията румънският президент Клаус Йоханис, предаде ТАСС. Йоханис, който е центрист и представлява Румъния на срещите на върха на ЕС, отправи критики към социалдемократическото правителство за неговата подготовка за ротационното председателство, както и за неговите планове за реформи на съдебната система, породили безпокойството и на Брюксел, отбелязва Ройтерс. На церемонията в Букурещ премиерът на Румъния Виорика Дънчила увери, че вътрешнополитическите борби няма да навредят на румънското председателство. \"Някои в Брюксел вярват, че политическите борби и безпокойството заради върховенството на закона могат да засенчат основната отговорност на Румъния да търси консенсус между правителствата от ЕС по редица европейски въпроси. Ние ще покажем, че Румъния е добре подготвена да управлява важните въпроси и че тя може да породи консенсус на европейско ниво\", подчерта Дънчила. На тържественото събитие присъстваха и лидерите на ЕС. Председателят на Европейската комисия Жан-Клод Юнкер каза: \"Да, Европейският съюз е съставен от компромиси, но когато става дума за човешки права, когато става дума за правова държава, за борба с корупцията, няма възможен компромис\", предаде Франс прес. Председателят на Европейския съвет Доналд Туск пък каза, че \"някои в ЕС си мислят, че е знак за сила това, че действат извън правилата\". \"Но те грешат, това е знак за слабост\", допълни той. \"Призовавам румънците да защитават основите на нашата политическа цивилизация - свободата, интегритета, зачитането на истината в обществения живот, на правовата държава, на конституцията\", допълни Туск. Речта си той произнесе на румънски език и беше силно аплодиран, отбелязва Франс прес. На гала вечерта отсъстваше председателят на Камарата на депутатите и лидер на социалдемократите Ливиу Драгня. Той започна пред европейското правосъдие процедура срещу ЕК заради това, че неговата презумпция за невинност не е била достатъчно съблюдавана в разследване срещу него за предполагаеми измами с европейски фондове, припомня Франс прес. По време на днешната церемония в Букурещ въпреки снега стотици демонстранти се събраха пред концертната зала, размахвайки знамената на Румъния и на ЕС. Техният протест целеше да насочи вниманието върху корупцията в правителството, отбелязва Асошиейтед прес. Върху фасадата на сградата, в която бе планираната вечерята на европейските представители, прожектор \"изписа\", че протестиращите \"искат ЕС\", а управляващите социалдемократи \"искат Русия\". По време на концерта в Атенеум политиците пък изслушаха оркестър, изпълняващ пламенната творба \"Румънска Рапсодия\" на Джордже Енеску.", "date": "2019.01.11", "title": "Румъния официално пое европредседателството"}
{"url": "https://www.standartnews.com/biznes/domuschiev-zlatev-se-opitva-da-natiska-krib-382133.html", "text": "Законът за горивата обслужва определени интереси и цели да останат само големите бензиностанции. Това заяви председателят на КРИБ Кирил Домусчиев в предаването \"Лице в лице\" на bTV. Той определи излизането на Петролната и газовата асоциация от КРИБ като манипулация, защото бизнес организацията не е подкрепила Закона за горивата, а дори е спомогнала за отлагането му.  \"Още лятото, когато този закон тръгна да се прокарва с активното лобиране на Валентин Златев, КРИБ излезе с остра позиция към определени текстове в този закон, който засяга наши членове. Проведохме редица срещи, на които присъстваха и Валентин Златев, и председателят на Петролната и газова асоциация, и всички заинтересовани страни. След много дебати и дискусии успяхме да изключим земеделците от този закон, но за останалите остана обещанието, че ще бъдат изключени на по-късен етап\", отбеляза председателят на КРИБ. Домусчиев заяви, че не е имало диалог за проблемите, свързани със закона: \"Един закон се вкара насила от един човек, КРИБ деликатно си замълча. Асоциацията на индустриалния капитал в България (АИКБ) поискаха от президента Радев да наложи вето, ние се надявахме, че ще се направят съответните корекции. След като това не се случи, ръководството на КРИБ и председателите на съответните браншови организации направихме постъпки този закон да бъде спрян, докато проблемите не бъдат изчистени\". \"Валентин Златев се опитва да натиска КРИБ, да казва \"Аз напускам организацията\", нямам нищо против. Аз не мога заради интересите на един човек да ощетя интересите на хиляди фирми, аз имам принципна позиция. Може да ми е много симпатичен, но ролята на КРИБ е да защитава бизнеса\", изтъкна Домусчиев. Бизнесменът заяви, че масово фирмите са намалили производството си и чакат по-добри цени на електроенергията. Той прогнозира, че индустрията ще издържи до 4 месеца на тези обороти.   Държавата е монополист, защото електроенергията на независимата енергийна борса се доставя от НЕК, АЕЦ и \"Марица-Изток\" 2. Този монопол дава възможност за злоупотреби. Факт е, че цените са високи, достигнаха в пъти цената от предходната година, надминаха цените в съседните ни държави. Това не се контролира и не се проверява и не се взимат мерки\" коментира Домусчиев. Председателят на КРИБ заяви, че прогнозираният преди Нова година двуцифрен ръст на заплатите може и да не се случи, защото българската икономика става неконкурентоспособна.", "date": "2019.01.11", "title": "Домусчиев: Златев се опитва да натиска КРИБ"}
{"url": "https://www.standartnews.com/kultura/plovdiv-stava-evropeyska-stolitsa-na-kulturata-382096.html", "text": "Кулминацията на церемонията по превръщането на Пловдив в Европейска столица на културата ще бъде в събота, от 19 часа. 30-метровата светлинна кула за голямото събитие вече е построена. Тя ще осигури видимост до 360 градуса. Върху конструкцията са монтирани над 350 прожектора и 10 огромни лед екрана. На сцената ще се качат повече от 1500 артисти, сред които големите български музиканти Валя Балканска и Теодоси Спасов, много гайдари и кукери. Със заповед на кмета Иван Тотев се забранява използването на дронове. От МВР нямат данни за заплахи за терористични актове. На всички възлови кръстовища ще има мобилни екипи, които ще следят за безопасността. Около внушителната кула ще има 23 пропускателни пункта. Няма да се допускат хора във видимо нетрезво състояние или носещи обемни багажи, каза за Нова телевизия изпълнителният директор на фондация „Пловдив 2019” Кирил Вълчев. В името на комфорта на присъстващите ще бъдат раздавани одеяла и шалове с логото на Европейската столица на културата. Очаква се над 50 000 гости да присъстват на официалното откриване, а над 500 ще са събитията, които още от сега организаторите са включили в културния календар. Някои от туристите са пропътували хиляди километри, за да присъстват на откриването на Европейската столица на културата. Оказа се обаче, че не всички замислени проекти и мащаби ремонти в града под тепетата са завършени. \"Реконструкцията на централния площад не е проект, който е включен в Европейска столица на културата. Недовършени са 4-5% от територията на централната градска част, които ще бъдат ремонтирани напълно до два месеца. Културното събитие е едно начало на промяната на града, която ще продължи още десетки години\", коментира кметът на Пловдив Иван Тотев.", "date": "2019.01.11", "title": "Пловдив става Европейска столица на културата"}
{"url": "https://www.standartnews.com/regionalni/dirigent-i-tsigularka-s-binaren-urok-po-istoriya-382121.html", "text": "Бинарен урок, синтез от музика, история и визуални изкуства, подготвиха диригент и  цигуларка от Разград. Маестро Красен Иванов, който  ръководи симфоничния оркестър в града, и съпругата му, цигуларката Мила Иванова, представиха за първи път пред ученици своя авторски проект „Разград – музика и кадър”. Той е посветен на Деня на Разград – 28 януари, а първите гимназисти, които се включиха в интерактивния урок бяха осмокласниците от Професионалната гимназия по транспорт и  строителство „Христо Смирненски”. \r\nНа фона на фотографии и видеокадри от миналото и съвремието на Разград, озвучени с музиката на „Четирите годишни времена” от Вивалди, започна ретроспекцията във времето. Бинарният урок върна децата и в началото на века в Разград, където тогава е роден и живял   големият български композитор и пианист Димитър Ненов. \r\nОсмокласниците се включиха в урока със свои изпълнения. Те избраха да представят своя роден край с песента „Хубава си, моя горо”, а себе си с популярното парче „Един неразделен клас”. \r\nГости  на урока бяха заместник областният управител Евгени Драганов, шефът на РУО Разград Ангел Петков и главният специалист в отдел „Култура” в кметството Виолета Антонова. Проектът „Разград – музика и кадър” ще бъде представен и в други разградски училища, стана ясно след края на първия бинарен урок на  двамата музиканти.", "date": "2019.01.11", "title": "Диригент и цигуларка с бинарен урок по история"}
{"url": "https://www.standartnews.com/regionalni/elektricheski-avtobusi-trgvat-v-kazanlk-382124.html", "text": "Седем нови eлeĸтpичecĸи aвтoбyca и 4 двoйни зapядни cтaнции ще бъдат закупени за oбнoвявaнeтo нa градския транспорт в Казанлък през тази година.Toвa бeшe oбявeнo днес в общината при представянето нa пpoeĸта за интeгpиpaн гpaдcĸи тpaнcпopт в Града на розите. През първия етап ще бъдат модернизирани 23 aвтoбycни cпиpĸи в гpaдa, пpeз ĸoитo щe пpeминaвaт рейсовете. \r\n Eлeĸтpoннитe инфopмaциoнни тaблa, ĸoитo щe бъдaт мoнтиpaни нa cпиpĸитe, вeчe били осигурени.Изгpaждeнето на цeнтъp зa yпpaвлeниe cъc cпeциaлизиpaн coфтyeъp и ЈРЅ-и, мoнтиpaни в eлeĸтpoбycитe, щe пoзвoли въвeждaнeтo нa cиcтeмaтa нa т.нap. „yмни cпиpĸи“. \r\n Πpoeĸтът e на общa cтoйнocт малко над 3,6 млн. лв и се финaнcиpa пo оипepaтивнaта европpoгpaмa „Peгиoни в pacтeж 2014–2020“.. Peaлнитe дeйнocти пo пpoeĸтa са зaпoчнaли пpeз минaлaтa гoдинa c извъpшeния peмoнт нa yчacтъĸ от централния бyл. „Poзoвa дoлинa“. \r\n С въвеждането на електротранспорта в Казанлък се очaĸвa eмиcиитe нa пapниĸoви гaзoвe дa нaмaлeят c близo 20 тoнa гoдишнo, изчислили са специалистите. \r\n ", "date": "2019.01.11", "title": "Eлектрически автобуси тръгват в Казанлък"}
{"url": "https://www.standartnews.com/biznes/nap-vnimavayte-s-falshivi-meyli-uzh-ot-nas-382093.html", "text": "200 декларации са подадени в Националната агенция за приходите при старта на данъчната кампания, която започна вчера. Това съобщи в сутрешния блок на БНТ говорителят на НАП Росен Бъчваров. За пореден път той предупреди хората да внимават, когато получават имейли от приходната агенция. Все повече са случаите на хакерски атаки, използващи фалшиви страници. „Ние никога, по никакъв повод няма да изискваме информация за кредитна карта, за банкова сметка или друг тип данни, които са конфиденциални, по имейл. Ако някой получи имейл от името на НАП, оти името на банка или от името на каквато и да е частна или публична институция, въвеждането на данни на кредитни карти никога не е било обичайна практика“, каза той. Вчера (10 януари) започна данъчната кампания за 2019 г. Образците на данъчни декларации за облагане на доходите на физическите лица и за облагане с корпоративни данъци са публикувани на сайта на НАП. Офисите на приходната агенция през цялата кампания ще работят на плаващо работно време, а в последните дни при необходимост – с удължено. Директорът на дирекция „Обслужване“ в НАП Боряна Георгиева съобщи, че подаването може да бъде извършено в офисите, по пощата и по електронен път, като срокът за това остава непроменен - до 30 април. „Насърчаваме клиентите да подават декларации по електронен път, тъй като това е по-лесният, по-бързият и по-сигурният начин. По този начин може да се ползва отстъпка от 5%, но тя не може да е повече от 500 лв., като данъчните задължения трябва да бъдат изплатени до 31 януари“, заяви Георгиева. По отношение на юридическите лица срокът също остава непроменен - 31 март, но тъй като се пада почивен ден, за краен момент на кампанията ще се зачита 1 април.", "date": "2019.01.11", "title": "НАП: Внимавайте с фалшиви мейли уж от нас"}
{"url": "https://www.standartnews.com/regionalni/abv-i-izdatelstvo-zakhari-stoyanov-daryavat-knigi-v-starozagorsko-382109.html", "text": "\r\n   Политическа партия АБВ и издателство „Захарий Стоянов“ ще дарят книги на читалища и библиотеки в Старозагорско. В дарителската акция, която ще бъде в понеделник, ще участват председателят на ПП АБВ Румен Петков, председателят на Гражданския съвет на партията проф. Любомир Халачев, председателят на младежката организация на АБВ Пламена Заячка и директорът на издателство „Захарий Стоянов“ Иван Гранитски. Те ще дарят книги на български и световни автори от различни жанрове на читалище „Пробуда 1869“ в Мъглиж и регионалната библиотека „Захарий Княжески“ в Стара Загора. Жестът е част от националната кампания на ПП АБВ „Дари книга, възроди любовта към познанието“, припомнят иниицаторите. \r\n  В понеделник вечерта в залата на регионалната библиотека „ Захарий Княжески“ в Стара Загора по инициатива на ПП АБВ ще се състои вечер, посветена на творчеството на  Гео Милев и Леда Милева. \r\n ", "date": "2019.01.11", "title": "АБВ и издателство \"Захари Стоянов\"  даряват книги в Старозагорско"}
{"url": "https://www.standartnews.com/biznes/evroparlamentt-ogranichi-kabotazha-samo-do-3-dni-382128.html", "text": "Новите разпоредби за справянето с т.нар. фирми „пощенски кутии“, подобряване на правилата за каботаж и борба с измамите в автомобилния транспорт, бяха приети в Комисията по транспорт и туризъм на Европейския парламент. Евродепутатите от Комисията по транспорт и туризъм приеха измененията по докладите за каботаж и достъпа до професията на автомобилен превозвач с 27 гласа „за“ срещу 21 гласа „против“, и отхвърлиха внесените изменения по докладите относно времето за почивка на шофьорите и за командированите шофьори. Фирмите ще имат право да извършват неограничен брой доставки в други държави на ЕС в рамките на 3 дни след първата трансгранична доставка. Досегашните правила позволяват три операции в рамките на 7 дни. С цел предотвратяване на системния каботаж, след този период няма да бъде позволено на камионите да извършват нови каботажни операции в същата държава в рамките на два дни и половина след като са се върнали в държавата на установяване на даденото предприятие. Превозните средства ще трябва да извършват товаренето и разтоварването веднъж на четири седмици в държавата членка, в която са регистрирани, отбелязват евродепутатите. Борба с фирмите „пощенски кутии“ и злоупотреба с лекотоварни автомобили С цел решаване на проблема с фирмите „пощенски кутии“, дружествата за автомобилен превоз ще трябва да предоставят доказателства за извършване на значителни дейности в държавата членка, в която са регистрирани. С увеличаването на броя фирми, които използват леки търговски превозни средства (ЛТПС), евродепутатите предложиха тези фирми, които използват лекотоварни автомобили над 2,4 тона за международен превоз, също да следват правилата на ЕС за достъп до професията на автомобилен превозвач, за да се избегне изкривяване на пазара. Преследване на „черните овце“, облекчаване на бюрокрацията и контрол над законните дружества Евродепутатите искат електронни документи и цифрови технологии да се използват по-ефективно, за да се облекчи тежестта над шофьорите и да се намали времето за проверка на пътищата. Националните власти следва да засилят трансграничното сътрудничество, за да помогнат при идентифицирането и насочването към компании с лоши данни за спазвания на изискванията, като същевременно се намали броят на случайните проверки на операторите спазващи закона. Членовете на Комисията по транспорт искат също така държавите членки да предвидят санкции срещу изпращачи, спедитори, изпълнители и подизпълнители, когато те знаят или трябва да знаят, че транспортните оператори нарушават законите. ", "date": "2019.01.11", "title": "Европарламентът ограничи каботажа само до 3 дни"}
{"url": "https://www.standartnews.com/biznes/tova-che-nyakoy-ne-e-doizpipal-zakona-i-ne-e-vzel-predvid-belezhkite-o-382101.html", "text": " -  - Това не е напускане, а отказ за диалог със заинтересовани страни, каквито са Минно-геоложката, строителна камара, металурзите, множество браншови организации и фирми, които щяха да бъдат ощетени, ако този закон бе влязъл в сила още сега. Позицията на КРИБ за отлагане с 6 месеца на влизането в сила на Закона за административното регулиране на икономическите дейности, е на Управителния съвет и отразява в пълна степен становището на организацията. \r\nПо този начин КРИБ защити своите членове. Днес заедно с изпълнителния директор на КРИБ получихме много обаждания и поздравителни писма от фирми и организации за това, че сме ги защитили от този закон. Това по себе си говори, че ние с колегите от УС сме си свършили работата.  - Смятам, че както аз, така и КРИБ винаги сме настоявали за взимане на строги мерки по отношение на подпомагане на борбата със сивата икономика, и то не само в този сектор, който касае горивата. Въпросът е, че ние не можем със закони да ощетяваме едновременно с това и читавия и здрав бизнес. А тук говорим за много сериозни отрасли, които формират значителен процент от брутния вътрешен продукт на държавата. \r\nТова че някой не е доизпипал закона и не е взел предвид бележките от страна на нашите браншови организации, е проблем, който в никакъв случай не трябва да се прехвърля на организацията. Аз мисля, че в рамките на дни могат да се вземат предвид исканията на Строителната камара и на металурзите, за да могат промените в закона да се реализират в шестмесечния срок. По същия начин, по който това бе направено и за земеделците по искане на КРИБ. Тогава по време на обсъжданията в залата присъства и Валентин Златев, който пое ангажимент тези поправки да касаят всички засегнати. Законът за административното регулиране на икономическите дейности трябва да се преведе във вид, така че да устройва защитата на правата на секторите в българския бизнес.  - Вижте, тази организация се ръководи от Валентин Златев. С подобни приказки бе прокаран и приет този закон. С нашето настояване за временно отлагане на закона не се насърчава контрабандата, а целта е тъкмо обратното. Всички виждаме как се е свил сивият сектор през миналата година. Вижте колко са се увеличили приходите от събран акциз и ДДС в бюджета. Подобни атаки са абсурдни и целят евтина пропаганда.  - Аз не мога да кажа дали обвиненията са директни или не, но при всички положения са обвинения. Зад тези обвинения е ясно кой господин стои! Явно неговият интерес от приемането на този закон е доста голям!  - Ръст на икономиката, както и на износа ще има. Годината ще е напрегната!  ", "date": "2019.01.11", "title": "Домусчиев отговори на Златев"}
{"url": "https://www.standartnews.com/regionalni/zakont-da-vleze-v-romskite-geta-iska-starozagorsko-sdruzhenie-382137.html", "text": "България е шампион по писане на документи за интеграция на ромите. Над 30 документа са приети, но реалната работа в махалите на практика я няма.  Това заяви днес пред Радио Стара Загора Ганчо Илиев председател на старозагорското сдружение „Свят без граници“, което от години работи с ромския етнос. Според Илиев хората, които са занимават с интеграцията на ромите са превърнали това в свой личен бизнес. \r\n \"Ромските гета са заплаха за националната сигурност, смята шефът на неправителственото сдружение. Младите хора там били  са с нисък социален статус, без образование, а самите махали никога не са били в такава изолация. Ситуацията според него ще продължи да се влошава. Печалните резултати се виждали и в последния случай на насилие във Войводиново.  \r\n  Според Илиев държавата трябва да поеме своята отговорност и това, което се случва в махалите да е прозрачно и видимо за цялото общество. \"Нужно е законът да влезе в тези гета, за да се разбере, че правата са и отговорност\", категоричен е председателят на сдружение \"Свят без граници\". \r\nФото - Радио Стара Загора \r\n ", "date": "2019.01.11", "title": "Законът да влезе в ромските гета,  иска старозагорско сдружение"}
{"url": "https://www.standartnews.com/regionalni/v-stara-zagora-zasazhdat-zhivite-koledni-drvcheta-382104.html", "text": "\r\n  Гражданите на Стара Загора вече ще могат да засаждат живите коледни дръвчета, които са закупили за празниците. \"Осигурен е парцел и подготвени дупки за засаждането им на площ около 1 дка в парк „Загорка“, съобщиха днес от общината. По идея на кмета Живко Тодоров е бил подготвен и терен за засаждането на дръвчетата и до алеята, срещу входа на стадион „Локомотив“, откъм улица „Иван Вазов\". \r\n Така вместо да бъдат изхвърлени в контейнерите или подложени на риска да не оцелеят, от живите дръвчета ще израстне една малка коледна горичка, която ще радва старозагорци със зеленината си. \r\n \"Мекото време и положителните температури през уикенда са подходящи за засаждането\", увери Николай Стоев от общинското звено „Озеленяване“. При нужда и интерес от страна на гражданите към залесителната акция, щяло бъде осигурен допълнително и друт терен с изкопани дупки. \r\nФото - Община Стара Загора \r\n ", "date": "2019.01.11", "title": "В Стара Загора засаждат живите коледни дръвчета"}
{"url": "https://www.standartnews.com/regionalni/kosmichesko-pteshestvie-vv-varnenskata-observatoriya-382102.html", "text": "\r\n   Ден на отворените врати се провежда днес в астрономическата обсерватория с планетариум \"Николай Коперник\" във Варна по повод 100 години от създаването на Международния астрономически съюз. Юбилеят се чества в целия свят, а в морската ни столица той е под надслова \"100 часа астрономия\".  \r\n   Входът е свободен за всички прояви, които ще стартират с изложба по астрофотография на  Емил Иванов и Михаил Мамчуров. Космическо пътешествие - така се нарича срещата с най-малките астрономи. \"Децата ще \"полетят\" с ракета от планета на планета, за да се запознаят с всяка от тях\", каза за Радио Варна Свежина Димитрова, директор на обсерваторията. Ще има часове и за романтиците, които ще чуят четири романтични истории от гръцката митология. Техен гид по звездното небе ще ще бъде Иванка Гецова, старши учител по астрономия. ", "date": "2019.01.11", "title": "Космическо пътешествие във варненската обсерватория"}
{"url": "https://www.standartnews.com/sport/obyavyavat-imenata-na-arestuvanite-tenisisti-382086.html", "text": "Днес ще станат ясно имената на арестуваните в Испания 28 професионални тенисисти по разследване за уредени двубои, съобщи Би Би Си. Според Европол един от играчите е участвал миналата година на US Open. Общо 83 човека са били задържани. „Заподозрените са подкупвали професионални тенисисти, за да гарантират предварително уговорен резултат в мачовете и са използвали личните данни на хиляди граждани, за да залагат на уредените срещи“, казаха от Европол. Поне 97 двубои от фючърси и чалънджъри са били уговорени, допълват те. Арестите са били след разследване на организирана престъпна група от Армения. Европол съобщи, че са обискирани 11 къщи и в тях са открити 167 хиляди евро, пушка, пет луксозни автомобила, над 50 електронни устройства, кредитни карти и документи, хвърлящи светлина по престъплението.", "date": "2019.01.11", "title": "Обявяват имената на арестуваните тенисисти"}
{"url": "https://www.standartnews.com/regionalni/starozagorskiyat-kmet-sdi-7-dushi-za-kleveta-382130.html", "text": "Кметът на община Стара Загора Живко Тодоров води седем дела за клевети и обиди, разпространени срещу него във фейсбук.Градоначалникът е бил засегнат чрез клеветнически статуси и коментари на потребители в социалната мрежа. Той настоява в тъжбите си за обезщетение за нанесените му неимуществени вреди. \r\n  „Това са мои лични неща. Водя дела, защото написаното не било вярно и защото няма да оставя ненаказани подобни клевети и обиди по мой адрес“, коментира пред Радио Стара Загора кметът. Той вече е спечелил две подобни дела. Първото заседание по едно от делата е насрочено за 17 януари. \r\n ", "date": "2019.01.11", "title": "Старозагорският кмет съди 7 души за клевета"}
{"url": "https://www.standartnews.com/sport/andi-mri-spira-s-tenisa-prez-2019-a-382088.html", "text": "Бившата първа ракета на световния тенис Анди Мъри обяви днес, че планира да приключи със спортната си кариера през 2019-а година. На специална пресконференция в Мелбълн британецът заяви, че участието му в Откритото първенство на Австралия по тенис ще е последното му. Причината за решението на Мъри е травмата в бедрото, която получи през юли 2017-а. Той бе опериран през януари 2018-а. Заради контузията Мъри пропусна Уимбълдън. Последният мач на Анди бе през септември 2018-а в Шенджен (Кит). \"Има шанс Откритото първенство на Австралия да стане последния турнир в кариерата ми, заяви Мъри. - Би било чудесно да завърша кариерата си на Уимбълдън, но болката в бедрото ми не отшумява и не знам дали ще мога да издържа още 5 месеца. Ще играя в Мелбърн, но не на това ниво, което винаги ми е носило удоволствие\". Мъри започна професионалната си кариера през 2005-а година. До сега той е спечелил 45 титли на сингъл и 2 на двойки. В турнирите от Големия шлем има титли от Уимбълдън (2013-а и 2016-а) и US Open 2012. Олимпийски шампион е за 2012-а и 2016-а. С тима на Вилокобритания печели през 2015-а Купа \"Дейвис\".", "date": "2019.01.11", "title": "Анди Мъри спира с тениса през 2019-а"}
{"url": "https://www.standartnews.com/sport/levante-nadvi-barsa-za-kupata-na-kralya-382113.html", "text": "Леванте изненадващо победи шампиона Барселона с 2:1 в първи мач от осминафиналите за купата на Испания. За футболистите на Ернесто Валверде това бе първа загуба от 8 мача насам.  Домакините бяха по-добрият отбор в мача и заслужаваха да спечелят доста по-убедително. Те поведоха набързо с два гола, като точни бяха Ерик Кабако в 4-ата и Борха Майорал в 18-ата минута. Барселона върна един гол в 85-ата минута, когато Филипе Коутиньо реализира дузпа, отсъдена за нарушение срещу Денис Суарес. В герой за каталунците се превърна вратаря Каспер Силесен, който спаси куп положения. Севиля спечели с 3:1 гостуването си Атлетик Билбао и почти сигурно си осигури място в следващата фаза на турнира. Нолито, Андре Силва и бен Ядер вкараха за победителите. Сан Хосе стана автор на почетното попадение за Атлетик, а гол на Адуритц в края на първото полувреме бе отменен след справка с видеосистемата за повторения. Бетис и Реал Сосиедад запазиха интригата за реванша, след като завършиха 0:0 на стадион \"Бенито Вийямарин\" в Севиля.", "date": "2019.01.11", "title": "Леванте надви Барса за Купата на Краля"}
{"url": "https://www.standartnews.com/regionalni/potushen-e-pozhar-v-uchilishche-v-krdzhali-382127.html", "text": "Сигнал за пожар в мазето на ПГ „Васил Левски“ в Кърджали е подаден днес в 13,20 часа. По първоначални данни няма сериозно пострадали,  съобщиха от ОД на МВР Кърджали. Ученици, преподаватели и помощен персонал са напуснали сградата, а пристигналите полицаи и пожарникари евакуирали четири деца и две учителки със стълба от втория етаж. Преподавателките и едно от децата са били транспортирани в Центъра за спешна помощ. Медицинска помощ е оказана и на пожарникар, който е с травма на главата. На място на произшествието са изпратени полицейски патрули и 10 служители на РУ-Кърджали, 3 екипа на РСПБЗН-Кърджали и 1 на РСПБЗН-Момчилград.  Улицата, на която се намира сградата, е била отцепена, а пожарът е потушен. Причините за произшествието са в процес на изясняване. Предстои оглед от дежурна оперативна група от РУ-Кърджали. \r\nЧетири деца и две учителки са били изведени от пожарникари от втория етаж на сградата, което пламна в ранния следобед днес в Кърджали. Всички 60 ученици и целият персонал на учебното заведение - 15 души, са напуснали преди това сградата. Едно от децата е получило леко нараняване в бързината при слизането от стълбите.   \r\nПо непотвърдена информация не е изключено пожарът да е тръгнал от незагасена цигара, хвърлена от ученик. \r\nОт МБАЛ „Д-р Атанас Дафовски” Кърджали уточниха, че двете обгазени преподавателки са били настанени в ОАИЛ. \r\nВ болницата в момента се намира и пострадалият ученик, който се е оплакал от болки в гърба при падане по време на инцидента. От болничното заведение уточниха, че се правят изследвания на ученика и след преценка от лекар ще бъде решено дали да остане за лечение в травматологията. При  овладяването на инцидента в ПГ” В. Левски” са пострадали двама пожарникари. Единият е с леки изгаряния, а другия с рана на главата. \r\nОт МБАЛ „Д-р Атанас Дафовски” съобщиха и за още един инцидент с избухнала газова бутилка и пострадало възрастно семейство. Инцидентът е станал днес по обяд в частен дом в село Чорбаджийско. Мъжът е настанен за лечение в болницата в Кърджали и е в сравнително добро състояние, докато състоянието на жената налага транспортирането й в специализирано лечебно заведение в Пловдив, уточниха още от МБАЛ „Д-р Атанас Дафовски” Кърджали.  ", "date": "2019.01.11", "title": "Потушен е пожар в училище в Кърджали"}
{"url": "https://www.standartnews.com/sport/loginov-nosi-prva-pobeda-za-rusiya-v-biatlona-ot-mart-2018-a-382132.html", "text": "Руснакът Александър Логинов спечели спринта на 10 км за мъже от Световната купа по биатлон в Оберхоф (Гер). 26-годишният Логинов не допусна грешка в двете стрелби и измина трасето за 25:50.9 минути. За него това е първа индивидуална победа в кариерата. Това е първи успех на руския биатлон от март 2018 година, когато Антон Шипулин триумфира в спринта в Контиолахти. Лидерът в класирането за Световната купа този сезон Йоханес Тингес Бьо финишира втори на 25.2 секунди с една пропусната мишена. Трети е Себастиан Самуелсон от Швеция с пасив от 36.8 секунди и без грешка в стрелбата. Носителят на Световната купа Мартен Фуркад (Франция) остана седми с един пропуск и изоставане от 47.2 секунди. От българите с най-предно класиране е Красимир Анев, който се нареди 41-и с две пропуснати мишени и на 2:34.4 минути след победителя. Димитър Герджиков е 44-и с три грешки и изоставане от 2:41.1 минути, Антон Синапов е 58-и с три пропуска и пасив от 2:56.6 минути, а Владимир Илиев остана 77-и с пет грешки и на 3:44.6 минути.  Анев, Герджиков и Синапов се класират за утрешното преследване. В състезанието участваха 105 биатлонисти. води Йоханес Тингес Бьо с 482 точки, следван от Александър Логинов с 372 точки, Мартен Фуркад с 299 и други. \r\nОт българите Анев е 36-и със 70 точки, Илиев е 49-и с 30 точки, Синапов заема 57-ото място с 22 точки, а Герджиков е 73-и с 4 точки.", "date": "2019.01.11", "title": "Логинов носи първа победа за Русия в биатлона от март 2018-а"}
{"url": "https://www.standartnews.com/sport/puskat-v-prodazhba-biletite-za-svetovnata-kupa-po-ski-v-bansko-382122.html", "text": "Билетите за Световната купа по ски алпийски дисциплини в Банско (22-24 февруари) ще бъдат в продажба от 12 януари. Пропуските могат да бъдат закупени на касите в Банско и в магазин МаксСпорт в София. Цената на еднодневен пропуск е 40 лв, а за тридневен - 90 лв. Билетите за деца по 12 г са 1 лв, но децата трябва да са с придружител със закупен билет. Всеки закупен билет осигурява ползване на: 1. Кабинковата въжена линия Банско - Бъндеришка поляна - Банско 2. Бусове от начална станция на кабинковата въжена линия до Бъндеришка поляна и обратно 3. Достъп до трибуната за зрители Децата имат право на достъп до трибуната само с придружител.", "date": "2019.01.11", "title": "Пускат билетите за Световната купа по ски в Банско"}
{"url": "https://www.standartnews.com/kultura/metodt-gronkholm-na-stsena-v-blagoevgrad-382117.html", "text": "Постановката „Методът Грьонхолм” ще бъде представена на 16 януари в Благоевград. Началото е от 19.00 часа в зала „Пейо Яворов“. \r\n„Методът Грьонхолм“ е бляскава комедия, а в ролите влизат актьорите Асен Блатечки, Христо Бонин, Николай Урумов, Светлана Бонин. \r\nСюжетът разказва как протича кастинг в огромна известна фирма за ръководна длъжност с фантастично възнаграждение. Подборът става чрез специално изработена процедура, наречена по името на шведски психолог “Методът Грьонхолм”. В стерилно помещение, без изход, се срещат четирима кандидати за добре платена длъжност. Вместо обичайното събеседване обаче им предлагат странна игра. Невидимият шеф им поставя задачи, коя от коя по-нелепи и подозрителни, тласкайки конкурентите в битка на живот и смърт. Зловещият офис-трилър е блестящо написан и безпощадно разголва съвременните отношения между героите, обсебени от страстта към парите и високите постове. \r\nБилети за „Методът Грьонхолм“ могат да бъдат закупени от касата на зала „Пейо Яворов“.  ", "date": "2019.01.11", "title": "„Методът Грьонхолм“ на сцена в Благоевград"}
