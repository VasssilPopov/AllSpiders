{"url": "http://standartnews.com/sport/levski_vazkrasna_sreshtu_tsskasofiya_za_22-370624.html", "text": "Левски губеше с два гола от ЦСКА-София след 45 минути игра, но след много силно второ полувреме сините стигнаха до 2:2 в дербито на 30-ия кръг в Първа лига. Червените поведоха с гол от дузпа на Фернандо Каранга още в шестата минута, а само 180 секунди по-късно Енрике удвои. До края на първата част футболистите на Стамен Белчев пропуснаха да направят преднината си по-внушителна. След почивката обаче Левски тотално надигра своя противник и логично изравни след попадения на Иван Горанов (48) и Паулиньо (61). Сините дори можеха да осъществят пълен обрат, но сериозен пропуск към края на срещата направи Габриел Обертан. Двата отбора завършиха двубоя с по 10 човека след директни червени картони на Сержиу Буш и Жеферсон, показани от представилия се на добро ниво рефер Стефан Апостолов.  ", "date": "2018.04.18", "title": "Левски възкръсна срещу ЦСКА-София за 2:2"}
{"url": "http://standartnews.com/regionalni/mezdra_tarsi_muzikalen_idol_za_balovete-370588.html", "text": "Общината в Мездра започна анкетно проучване за избор на музикална звезда, с която да организира концерт за абитуриентите. Щом бъдат отчетени резултатите, ще започнат преговори с изпълнителя за посещение в града. Общината дарява този концерт на завършващите образоването си в  средните училища „Иван Вазов\" и „Свети Климент Охридски\", професионалната гимназия „Алеко Константинов\" и професионалната гимназия по механизация на селското стопанство. Той ще се състои през май на централния площад „България\". Искаме да подарим на абитуриентите една незабравима вечер, обясниха на общината. Проявата е по идея на кмета Генади Събков, допълниха от администрацията.", "date": "2018.04.18", "title": "Мездра търси музикален идол за баловете"}
{"url": "http://standartnews.com/lyubopitno/fenove_okupiraha_bolnitsata_v_koyato_keyt_midaltan_tryabva_da_rodi-370607.html", "text": "Десетки фенове на Уилям и Кейт окупираха болницата Сейнт Мери в центъра на Лондон. Те опънаха палатков лагер в очакване на раждането на третото бебе на кралската двойка. Облечени в дрехи с националния флаг на Великобритания феновете се надяват да са сред първите, които ще зърнат бебето. От двореца Кенсингтън все още не са обявили официално датата на раждането, но хората пред болницата се надяват бебето да се появи на 21 април, като подарък за 92-я рожден ден на Кралица Елизабет.", "date": "2018.04.18", "title": "Фенове окупираха болницата, в която Кейт Мидълтън трябва да роди"}
{"url": "http://standartnews.com/sport/poslanikat_na_yuzhna_koreya_stana_pocheten_prezident_na_rodnoto_taekuondo-370627.html", "text": "Посланикът на Южна Корея в България Шин Бунам стана почетен президент на Българската федерация по таекуондо (олимпийски версия). Признанието е заради огромната морална и финансова подкрепа, която Бунам оказва на централата, а почетния диплом му беше връчен от президентът на организацията Слави Бинев в резиденцията на посолството. Същевременно към ръководството на федерацията беше създаден „Обществен съвет\" в подкрепа на таекуондо  с председател Чавдар Чернев. Целта на създаването на съвета е, всички обществени личности от сферата на политиката и бизнеса, който имат отношение към спорта и в частност таекуондо и успехите които носи на страната да се присъединят. Само за две години таекуондо стана един от водещите спортове в страната, не само с успехите, които състезателите завояват, но и със домакинствата на едни от най-престижните и мащабни състезания по таекуондо в света.", "date": "2018.04.18", "title": "Посланикът на Южна Корея стана почетен президент на родното таекуондо"}
{"url": "http://standartnews.com/mneniya/sluchayat_ivancheva_e_hubav_urok_za_grazhdanskoto_obshtestvo-370631.html", "text": "- За самата операция оттук нататък нека говорят компетентните органи. Те трябва да се произнесат и за виновността или не на Десислава Иванчева. Аз мога да разсъждавам върху публичния имидж на случилото се и върху неговите политически измерения. Струва ми се, че така направен, този арест малко повече смути и имаше известен контраефект - поне първоначално. Вероятно органите са имали своите основания въз основа на закони, наредби и т.н., но имаше много озадачени хора. Второ и по-важно, струва ми се, че след ареста на тази жена беше направен опит бързо да се заклейми, да се назидае всичко, което звучи в защита на градските пространства, всичко, което звучи в малко по-прозападен и по-либерален тон. Иначе г-жа Иванчева е доказателството за това какво се случва, когато протестиращите хора, тези на вълната на гражданската енергия си въобразят, че са готови и могат да направят нещо в политическата игра. Но не бива да допускаме да се опозори справедливият гняв на хората срещу презастрояването. -Не. Това не е провал на гражданското общество. Но това е едно доказателство, че много често това общество е наивно и си въобразява, че като дойде на власт, ще може да реши проблемите веднага, а вижда, че политиката е една много тежка и понякога много мръсна игра. Гражданското общество трябва да бяга като дявол от тамян от едно нещо – да се опитва да бие партийците на тяхната игра. Това е големият извод. В момента, в който от протест се превърнеш в статукво, когато не можеш да играеш тази игра, защото си наивен, защото си изтикан нагоре от вълната на гражданското недоволство, ти губиш, дори да си най-чистият. Или обратното, понеже не можеш да се впишеш адекватно в гадните игри, те те бият. -Всички, които казват, че е крайно време да дойдат нови хора, че и едните и другите са маскари и т.н., трябва да си дават сметка за собствената си неспособност. Много е красив протестът на всяко ново популистко движение, което иска системата да се променя. Но е илюзия, че това става бързо. Илюзия е, че влезеш ли във властта, може да я промениш бързо. Вътре във властта ти си сам, нямаш никакви правомощия, трябва да постигнеш коалиции и консенсуси. И най-вече: компромиси. Всички автори на подобни внушения трябва да си дават сметка, че на хората се дават напразни надежди. Напразната надежда е, че има бързи решения. Опитите обаче трябва да продължават, „Младост\" е хубав пример. Да, един ще изгори, друг ще удрят, трети ще сгафи, но само така системата се променя – бавно се променя, подчертавам. Гражданският натиск не трябва да спира, но трябва да е наясно, че решенията никога не са бързи. -Смятам, че на този етап това са спекулации, че е много рано и че президентът знае всичко това. В същото време мисля, че той подаде една премислена реплика, която съзнателно да създаде малко напрежение у противниците му. Той играе само напред – вярно, едва се удържа на ръба, ако още малко пресоли, ще излезе от обединяващата си роля. Но в крайна сметка Румен Радев беше избран като протест и това прави той: протестира срещу властовия модел. Това е малко като синдрома на СДС – докато бяха протест и правеха промени, бяха добре, но това не беше случаят, когато тръгнаха да стават партия. Затова и президентът Радев продължава протеста и е рано да се мисли за партия. -Това, което се случва в СДС, не е нищо ново. Това е проблемът на цялата т.нар. десница в България – тя свърши своята работа в исторически план и май не успя да си намери нова. Парадоксално погледнато десницата в България успя – имаме либерална демокрация, пазарна икономика, членство в ЕС и НАТО. Следователно реформаторските сили на прехода успяха и опитът им от стихии да се превърнат в партии и статукво е труден. Оцеляват само по-жилавите, които имат някаква идейна основа и някаква креативност. И това в момента са хората около ДСБ и „Да, България\". Натам върви и ДБГ, май. Тези хора са малко, но са опасни за ГЕРБ, защото претендират за овакатената от ГЕРБ ниша на прозападното, либерално пространство. Благодарение на тази ниша ГЕРБ спечели последните избори - нали помните, след онези реплики на Корнелия Нинова. Сега ГЕРБ губи тези хора. Нишата е малка, но си е само за новата десница и така тя може да получи отличимо място по терена.", "date": "2018.04.18", "title": "Случаят \"Иванчева\" е хубав урок за гражданското общество"}
{"url": "http://standartnews.com/lyubopitno/feysbuk_ni_sledi_i_izvan_mrezhata-370578.html", "text": "Социалната платформа \"Фейсбук\", която се забъркала се в огромен скандал с неправомерно използване на лични данни, потвърди също, че е събирала информация за хора и извън мрежата, съобщи Франс Прес. По време на разгорещен дебат в Конгреса на САЩ миналата седмица изпълнителният директор Марк Зукърбърг обяви, че \"Фейсбук\" е събирала информация освен тази, която потребителите са споделили в профилите си. \"Когато посетите сайт или приложение, което използва нашите услуги, ние получаваме информация, дори и да сте излезли от профила си или нямате такъв във \"Фейсбук\", съобщи директорът на \"Продуктов мениджмънт\" Дейвид Басър в блок в социалната мрежа. \"Това се случва, защото другите приложения и сайтове не знаят кой използва \"Фейсбук\", добави той. Басър поясни, че \"много\" сайтове и приложения използват услугите на \"Фейсбук\", за да се целят към съдържание и реклами, включително чрез бутоните Like и Share в социалната мрежа, когато хората използват профила си в платформата, за да влязат в друга страница или приложение. Той обаче подчерта, че практиката е широкоразпространена, тъй като компании като Google и Twitter правят същото. \"Повечето сайтове и приложения изпращат същата информация до множество компании всеки път, когато бъдат посетени\", изтъкна представителят на \"Фейсбук\". Според него има три основни начина, чрез които \"Фейсбук\" използва информацията от интернет страниците и приложенията: предоставяне услугите на \"Фейсбук\" на тези сайтове и приложения; подобряване безопасността и сигурността на социалната мрежа и увеличаване продуктите и услугите на платформата. \"Искам да стане ясно: ние не продаваме лични данни на хора. Точка\", заключи обаче Басър. Пред Конгреса на САЩ Зукърбърг заяви, че \"Фейсбук\" се е провалил при защитата на информацията на потребителите, след като стана ясно, че британската компания Cambridge Analytica е използвала данни на 87 милиона души преди президентските избори в САЩ. В същото време стана ясно, че \"Фейсбук\" трябва да се изправи пред съда по дело за начина, по който използва технологията си за разпознаване на лица, нареди калифорнийски съдия. Обвинението е, че от компанията са използвали биометрични данни без изричното съгласие на потребителите. Това включва технологията на \"Фейсбук\", която позволява социалната мрежа да предлага отбелязване на предполагаеми приятели на база снимки, качени от потребителите. Обвинението твърди, че тази практика нарушава законите на щата Илинойс. От социалната мрежа твърдят, че обвинението е неоснователно и ще се борят с всички сили, за да докажат невинността си. Ако компанията бъде осъдена, обезщетенията може да й костват милиарди долари, става ясно от заповедта на съдия Донато. Ищците са потребителите на \"Фейсбук\" от щата Илинойс, за чиито лица социалната мрежа е създала шаблони след 7 юни 2011 г.", "date": "2018.04.18", "title": "Фейсбук ни следи и извън мрежата"}
{"url": "http://standartnews.com/kultura/pornoaktrisata_stormi_daniels_otnovo_atakuva_tramp-370633.html", "text": "Сторми Даниелс е най-търсената жена в Америка, твърди мъжкото списание Penthouse за порно звездата от новата си корица. Както се знае, въпросната актриса беше забъркана в скандал с Доналд Тръмп. Президентът на Щатите се оказа заподозрян в извънбрачна авантюра със секси тигрицата. От изданието твърдят, че в интервюто си Сторми \"говори честно за абсолютно всичко\", започвайки от предполагаемата й афера с държавния глава. Не е изключено в изповедта й да има пикантни подробности, които заради цензурата не могат да се появят в масовите медии. Поредният брой на Penthouse ще се появи на щатския пазар в началото на май и се очаква да направи милионен тираж. Ако спечели заведеното от нея дело срещу Тръмп, Даниелс се кани да дари сумата от 130 000 долара - тя твърди, че е получила толкова, за да мълчи - на неправителствената организация \"Планирано родителство\", при това от името на Тръмп и на адвоката му Майкъл Коен. Няма съмнение, че подобен жест ще бъде хвърлена ръкавица в лицето на президента, който - въпреки всички хипотези за изневери на жена си Мелания - е доста консервативен, що се отнася до организации, които целят популяризирането на контрацепцията и абортите по уважителни причини. Едва ли някой се съмнява, че гастролът на Сторми в списанието е гарниран с доста предизвикателни снимки. Тя за втори път гостува на страниците му след дебюта й през  2007-а. Оттогава е истинска любимка на екипа и на читателите. Освен всичко друго, Даниел даде и едночасово интервю в предаването The View по ABC. В ефир тя обясни надълго и нашироко, че иска да говори и че не се страхува от заканите. И подчерта, че не използва скандала за слава или за да сложи край на участието си в индустрията, бълваща \"филми за възрастни\". Сторми допълни, че не се срамува от миналото си и от професията си. На въпроса защо след заплахите за физическа разправа през 2011-а не е отишла директно в полицията, Даниелс обясни, че това би означавало да признае пред целия полицейски участък, че е правила секс с Доналд Тръмп. А и по онова време съпругът й не е знаел за аферата й с тогавашния бизнесмен и настоящ държавен глава. Сторми не успя да отговори убедително на въпроса защо една жена би спала с мъж, който не намира за привлекателен. Въпросът беше очевиден намек за изявленията й, че Тръмп дори не се доближава към представите й за красавец и чаровник. Но не пропусна да бъде гадна до край, обяснявайки на водещия, че жените понякога правят секс с мъжете от съжаление. На финала Сторми категорично заяви, че единственото, което цели и което иска е истината - само истината и цялата истина. Версията на Сторми, че Тръмп я е свалил още на първата им среща през 2006-а, е подкрепена и от вече бившия й мъж Майк Мос. След разкритията много медии дебатираха дали Мелания ще подаде молба за развод. Но водещите американски издания коментираха, че е малко вероятно това да се случи заради някаква порно актриса. Още  повече, че тя не може да навреди на президента, тъй като той открай време е абониран за скандалите.", "date": "2018.04.18", "title": "Порноактрисата Сторми Даниелс отново атакува Тръмп"}
{"url": "http://standartnews.com/mneniya/shte_zapalyat_li_balhite_yurgana_na_vlastta-370635.html", "text": "Коя бълха ще изгори? Това е въпросът, който си задава всеки кмет след вчерашното цветисто изказване на премиера Бойко Борисов. Той избра началото на заседанието на кабинета, за да отговори на призива на президента Румен Радев за повече светлина относно харченето на европарите. \"Не може заради една бълха да изгори юргана\", каза Борисов и нареди на министрите си час по-скоро да изсветлят ресорните обществени поръчки пред държавния глава. Премиерът нареди това да стане не по каналния административен път, а по прекия - чрез лични срещи, на които министрите да дадат пълна справка Много вероятно е министрите първоначално да са решили, че заповедта е била само за пред медиите. Но последващите им отговори за пълна готовност по всяка време за среща с Радев показва, че на съвещанието при закрити врати премиерът е бил достатъчно ясен и сериозен в разпореждането си. Оттук нататък има два сценария. Президентът любезно да отклони срещите с аргумента, че харченето на парите е задължение и отговорност на изпълнителната власт. Или да приеме хвърлената ръкавица на Борисов и започне да потъва в дебрите на кохезионната политика и нейното приложение в България. Какъвто и да е отговорът на Радев, ходът на премиера е много премерен и предварително обмислен. Ако президентът се съгласи да бъде своеобразен външен одитор на поръчките, ще трябва да решава сам съдбата на калпавите сделки. Ще му се наложи да промени изцяло програмата си. Ще трябва всеки ден да вика кметове и чиновници, да сезира прокурори, да се обяснява на Европа. И неизбежно, ще му се наложи да се отрече от червените си другари, защото много скоро ще разбере, че Президентът обаче едва ли ще се хване на точно на това европейско хоро. По-скоро ще продължи да цитира Гьоте, но цитатите на закона ще остави на прокуратурата и на новосформираната комисия \"Антикорупция\". Когато обаче реши да прави новата си партия, цялата информация за обществените поръчки ще му дойде дюшеш в желанието да дискредитира сегашната власт. И ако се случи, това бъде нещо повече от дежа вю отпреди 10 години. Това ще бъде сладкото отмъщение на БСП към ГЕРБ, затова че тройната коалиция падна с гръм и трясък именно заради корупция и калпави обществени поръчки. Борисов вчера даде знак, че е разгадал червения план. И който е сгафил, ще получи белезници. Независимо дали му се води за близък министър или за приятел кмет. След 10 години на политическата сцена, лидерът на ГЕРБ е наясно, че рядко само бълхата гори. По-често изгаря целия юрган. А думите на премиера показват и още нещо - огънят в кметската битка вече е запален. Нищо, че изборите са едва след година и половина.", "date": "2018.04.18", "title": "Ще запалят ли бълхите юргана на властта"}
{"url": "http://standartnews.com/sport/levski_organizira_chestvane_na_yubileya_na_gundi-370609.html", "text": "Ръководството на Левски ще даде по 1 лев от билетите от домакинските срещи с Лудогорец, ЦСКА и Верея за 75-годишнината от рождението на легендарния футболист на \"сините\" -  Георги Аспарухов. Празникът ще бъде на 4 май по време на домакинския мач на Ботев (Пловдив) за родния елит. \"Мачът за първенство на 4 май 2018 г. срещу Ботев Пловдив ще бъде специален за клуба ни и всички вас, защото в този ден се навършват 75 години от рождението на Георги Аспарухов-Гунди, при това с мач срещу единствения друг клуб, за който той е играл в кариерата си. Искаме да ви поканим на нов голям левскарски празник, с който достойно да отбележим юбилея от рождението на Гунди и да поставим начало на честванията. Тези чествания ще продължат с различни инициативи, най-важната от които е възстановяването на турнира за купата \"Георги Аспарухов\" с мач срещу авторитетен съперник. През следващата седмица ще бъдат огласени подробности за планирания левскарски празник, който да почете най-голямата ни легенда. Ръководството на клуба взе решение да отдели по 1 лев от приходите от всеки билет в предстоящите домакински мачове за първенството и купата съответно изминалия с Лудогорец, предстоящия с Верея и този с ЦСКА, които да вложим в хореографията и подготовката на празненствата в мача срещу Ботев (Пловдив). Така ще продължим традицията от честванията на стогодишния юбилей и 50 години от първия мач на Левски в европейските турнири, за които левскарската общност имаше огромен принос. Набраните средства ще позволят да направим още по-добър празник, такъв, какъвто паметта и името на Гунди заслужават. Използваме повода, за да поканим на този мач и привържениците на Ботев (Пловдив) с надеждата, че ще бъдат достойни участници и ще допринесат да бъде почетен достойно най-големият български футболист\", съобщават \"сините\".", "date": "2018.04.18", "title": "Левски организира честване на юбилея на Гунди"}
{"url": "http://standartnews.com/biznes/obzor_ot_denya_transportat_minava_na_alternativni_goriva-370634.html", "text": "За своята мобилност и транспорт европейската и в частност - българската икономика, са силно зависими от вноса на течни горива, потреблението на които нараства. Това заяви министърът на енергетиката Теменужка Петкова при откриването на конференцията „Стратегия на рафиниращата индустрия до 2050 г.\", организирана от Българската петролна и газова асоциация (БПГА) и Европейската петролна асоциация FuelsEurope. Течните горива са един от основните източници на емисии парникови газове и затова необходимостта от въвеждане на нови екологосъобразни и енергоефективни технологии е целесъобразно, подчерта Петкова. В рамките на българското председателството на Съвета на ЕС страната ни работи съвместно с останалите държави от ЕС за осъществяване на поетапен и преход към нисковъглеродна икономика и за повишаване на енергийната ефективност, допълни енергийният министър. Затова тази конференция, в обхвата на която попадат въпроси, свързани с разработването на стратегия за транспортния сектор и замяната на вносни горива с алтернативни, обезпечаването на сигурността на енергийните доставки, прехода към декарбонизация на транспорта и опазването на околната среда, ще допринесе в значителна степен за преминаване към нисковълеордна икономика, категорична бе Теменужка Петкова. Нужен е един закон, който да регулира пазара на горива. Това заяви председателят на БПГА Валентин Златев, визирайки внесения в началото на март закон, който цели затягане на правилата за търговия с горива у нас. Ще настояваме да има обществен орган, който да следи за изпълнението на закона, каза Златев и допълни, че сега 14 различни закона регулират пазара на горива у нас. Съпротивата срещу закона идва от непознаване на текстовете, които са именно в полза на земеделските производители, обясни Златев. С новия закон се въвеждат понятия като \"вътрешноведомствен обект\", което е от полза за селското стопанство, посочи Златев. Отпорът срещу законопроекта е очакван, тъй като сивият сектор в горивата е 30% и това са милиарди, които не влизат в хазната, смята Златев.", "date": "2018.04.18", "title": "ОБЗОР ОТ ДЕНЯ: Транспортът минава на алтернативни горива"}
{"url": "http://standartnews.com/sport/kupata_na_svetovnoto_po_voleybol_e_na_obikolka_iz_balgariya-370616.html", "text": "Днешното заседание на Министерски съвет започна с представянето на Шампионската купа на световното първенство по волейбол пред премиера Бойко Борисов и министрите от кабинета. Президентът на Българската федерация по волейбол Данчо Лазаров и вицепрезидентът на Федерацията Любомир Ганев показаха за първи път купата, която ще спечели шампионът от световното и изразиха благодарността си към министър-председателя за категоричната подкрепа за провеждането на най-големия шампионат, организиран в страната ни. Общата сума на изплатените от кабинета средства за организацията на Световното в периода 2016-2018 г. е 5 000 000 долара. От своя страна, премиерът Борисов пожела успех на състезанието и изтъкна, че провеждането на шампионата в България е огромна реклама за страната ни. София, Варна и Русе ще бъдат домакини на Световното първенство по волейбол за мъже през септември 2018-а година. Страната ни приема шампионата съвместно с Италия. България ще бъде домакин на две от групите в първата фаза и единия поток от втория етап на шампионата. Заключителните срещи от финалната шестица ще приеме Италия. Предстои стартиране на \"Tрофи тур\" с купата  в трите града домакини в България. Тя ще бъде показвана и на големи спортни събития. Купата тежи 9 килограма и е позлатена.", "date": "2018.04.18", "title": "Купата на световното по волейбол е на обиколка из България"}
{"url": "http://standartnews.com/svyat/strelyaha_po_inspektorite_v_siriya-370618.html", "text": "Генералният директор на Организацията за забрана на химическите оръжия (ОЗХО) Ахмет Юзюмджу заяви днес, че екип по сигурността на ООН, извършващ предварително проучване в сирийския град Дума, е бил обстрелван вчера, предаде Ройтерс, като се позова на свои източници. Юзюмджу казал на среща в централата на ОЗХО в Хага, че екипът по сигурността бил принуден да се оттегли, отлагайки пристигането на инспекторите по химическите оръжия, които трябвало да посетят мястото. Има неяснота за местонахождението на инспекторите от ОЗХО, които пристигнаха миналата седмица в Сирия, за да разследват предполагаемото химическо нападение в Дума, посочва ДПА. \"Екипът има тревоги, свързани със сигурността\", заяви днес сирийски източник, близък до правителството. Сирийската държавна информационна агенция САНА съобщи, че експертите са влезли в Дума вчера. Сирийският постоянен представител в ООН Башар ал Джаафари обаче каза, че в града е влязъл единствено челен екип по сигурността на ООН, а не самите експерти. Организацията \"Бели каски\" е посочила на международните инспектори местата, където са погребани жертвите на предполагаемото химическо нападение на 7 април, заяви нейният ръководител Раед Салех, цитиран от Ройтерс. \"Предоставихме на мисията за установяване на фактите на ОЗХО цялата информация, която сме събрали за химическото нападение, включително точните места, където са погребани жертвите\", каза Салех. ОЗХО заяви, че не може да предостави информация за мисията в Сирия, включително за националността на участващите експерти, предаде ТАСС. \"Не можем да говорим за подробностите на операцията. Такава политика съществува, за да се запази обективността на процеса на разследването и неговите резултати, а също за да се гарантира сигурността на участващите експерти и сътрудници\", каза ОЗХО. Подобни правила важат и за информацията за придвижването на инспекторите в Сирия. \"Всички подробности са поверителни\", заяви ОЗХО.", "date": "2018.04.18", "title": "Стреляха по инспекторите в Сирия"}
{"url": "http://standartnews.com/svyat/istorichesko_kubinskiyat_parlament_izbira_priemnik_na_kastro-370596.html", "text": "Осемдесет и шест годишният кубински президент Раул Кастро утре ще предаде властта на ново поколение в преход, който бележи края на близо шест десетилетия еднолично управление на братята Кастро в карибския остров, предаде Франс прес. Фидел, а след него Раул управляваха Куба почти 60 години, превърнаха острова в основен актьор в Студената война и съумяха да съхранят комунистическия режим въпреки сътресението от разпада на съветския им съюзник. Днес и утре на историческо пленарно заседание кубинският парламент ще избере нов председател на Държавния съвет - главния орган на изпълнителната власт. Властите не са го потвърдили официално, но се очаква новият президент да е 57-годишният първи вицепремиер Мигел Диас-Канел. Раул Кастро ще остане начело на Кубинската комунистическа партия до следващия й конгрес, планиран за 2021 г., когато той ще навърши 90 години. Приемникът на братята Кастро ще трябва да продължи необходимата \"актуализация\" на остарелия икономически модел в момент, когато Куба е изправена пред отслабването на съюзника си Венецуела, продължаващото американско ембарго, което спъва развитието й и решението на президента Тръмп да замрази започналото в края на 2014 г. сближаване със САЩ. Самите кубинци не очакват съществени промени в страната. Впрочем, сякаш за да подчертаят отсъствието на \"революция в революцията\", властите не са планирали пищна церемония за това гласуване в парламента, а визите за чуждестранни журналисти са само за срок от четири дни. Все пак денят на гласуването е знаменателен - на 19 април се отбелязват 57 години от победата в Залива на прасетата, смятана в Куба като \"първото поражение на империализма на янките в Латинска Америка\".", "date": "2018.04.18", "title": "Историческо: Кубинският парламент избира приемник на Кастро"}
{"url": "http://standartnews.com/svyat/barbara_bush_pochina_na_92_godini-370599.html", "text": "На 92 години почина Барбара Буш, съпругата на бившия американски президент Джордж Буш. Двамата имат шест деца, сред които и президентът Джордж Буш-младши. Съпругът й беше начело на Съединените щати от 1989 до 1993 година. Барбара Буш беше пламенна защитничка на гражданските права и често се противопоставяше на много от привържениците на Републиканската партия с по-либералния си възглед за правото на аборт.", "date": "2018.04.18", "title": "Барбара Буш почина на 92 години"}
{"url": "http://standartnews.com/biznes/balgariya_mozhe_da_zagubi_kiseloto_mlyako_i_sireneto_kato_traditsionni_hrani-370606.html", "text": "България е на път да загуби киселото мляко и сиренето като традиционни храни. Причината е, че Европейската комисия настоява за прекратяване на закрилата върху географските означения за родните продукти. Може ли традиционни български храни като саламуреното сирене, кашкавалът и киселото мляко да попаднат в ръцете на чужди производители? И да загубим правата върху рецептите им? Възможно ли е вместо „български\" върху опаковките им съвсем скоро да пише „гръцки\" или „италиански\" например? И кой носи отговорност за това? Заради законодателни промени страната ни е на път да загуби правото на национална защита върху няколко основни храни, които слагаме на трапезата си – известни като български. Това са: киселото мляко, бялото саламурено сирене, „Български кашкавал\", „Кашкавал Балкан\", „Карловска луканка\", „Карловски луканков салам\", „Лютеница Първомай\" и „Българска боза\". Ще загубят ли потребителите от това и възможно ли е традиционни родни храни да бъдат фалшифицирани и да се предлагат със съмнително качество? „Той се произвежда само и единствено от говеждо висококачествено месо. Тук няма никакви консерванти\", издава Румяна Добрева, производител на горнооряховски суджук. И уникална технология. „Използват се по-ниски температури на зреене и на сушене, изисква голямо търпение и хигиена\", обяснява Добрева. И то само тук. В Горна Оряховица. „Ако няма този свеж и проветрив въздух, няма да има тази хубава бяла чиста плесен, която защитава продукта\", обяснява Румяна Добрева. Правото горнооряховският суджук да се произвежда само тук минава през двугодишна битка, 700 страници документи и десетки запазени рецепти на местните. Така в края на 2008 г. се превръща в първия защитен български продукт. Десет години по-късно рецептата остава същата. Технологията – също. „Хубавият суджук се различава от всички останали храни по вкусови качества\", обяснява Румяна Добрева. Освен горнооряховския суджук регистрация за „защитено географско указание\" получава и българското розово масло. За повечето традиционни продукти обаче шансът да останат само български вече почти е изчерпан. Тъй като не са вписани в европейския регистър за защита. „По този начин изчезват хубавите традиционни продукти. Няма като хубавото българско старо сирене. Няма като нашето кисело мляко. Не трябва по никакъв начин да се обезличават тези храни. Нашето правителство да направи всичко възможно да се запазят и да си останат наши, български\", призовава Румяна Добрева. Традиционната боза е в списъка на незащитените продукти. Така всеки ще може да произвежда боза с надпис на опаковката „българска\", независимо къде е. „Със сигурност ще претърпим загуби, защото това е наш продукт\", смята Лъчезар Попов, производител на боза. Традиционният вкус на бозата идва от рецептата, разказва Попов. „Пшеница, вода и захар. Технологията е ясна на всички. Има много рецепти за кекс, но не всеки може да направи хубав кекс\", смята производителят. А хубавата боза се произвежда с много опит и качествени съставки. С това се различавала и от тази на съседите. „От боза до боза има голяма разлика. Ние произвеждаме бозата от жито, докато повечето я произвеждат от брашно. Нашата боза е гъста и сладка, докато тяхната е по-рядка и по-накиселява\", смята Попов. Ако българската боза попадне в ръцете на чужди производители, ще загубим традиционния вкус, предупреждава производителят. „Ако не се спази технологията, може да доведе до занижаване на качеството\", обяснява Попов. Такива опасения имат и млекопреработвателите. Именно техният бранш се очаква да пострада най-сериозно от отпадането на защитите. „От всички защитени продукти с традиционно българско наименование най-известни са млечните продукти – бяло саламурено сирене, кашкавалът, киселите млека\", заявява Симеон Присадашки, Асоциация на млекопреработвателите. Сега обаче рискът етикет „български\" върху тях да слагат и чужди производители е голям. А от това ще загубят не само производителите, но и потребителите, смятат преработвателите. Тъй като български млечни продукти ще могат да се произвеждат по всякакви рецепти. „В киселото мляко се съдържа единствено сурово българско мляко, закваска – типична за нашия район, и мая. Нищо друго не е позволено. Рискът е да се правят продукти не по традиционната технология, а да носят същото наименование – български. Този продукт вече няма същите хранителни и здравословни качества\", обяснява Присадашки. Ангажиментът към Брюксел да премахне закрилата за земеделските продукти - страната ни поема още при присъединяването си през 2007 г. „Имаше едногодишен срок, в който те да кандидатстват и да бъдат вписани в европейския регистър\", обяснява Милена Табакова от Асоциацията за интелектуална собственост. „Българските държавни служители проспиват този период – между 2007 и 2008. Румъния успя тогава всички традиционни продукти да ги защити\", смята Присадашки. Под натиска на Брюксел държавата започна законови промени, с които да се сложи край на защитата на българските продукти. В противен случай ни чакат санкции. Милена Табакова помага в битката на производителите да защитят традиционните ни продукти. Според нея страната ни трябва да поиска още един шанс от Брюксел, за регистрира сиренето, кашкавалът и бозата като български. „За мен това е последният шанс. Заварените трябва да получат срок и да бъдат защитени и там и да се съобразят с европейските изисквания\", заявява Табакова. От патентното ведомство, където регистрират географските означения, не отговориха на нашите въпроси в поставения срок.", "date": "2018.04.18", "title": "България може да загуби киселото мляко и сиренето като традиционни храни"}
{"url": "http://standartnews.com/biznes/obsadihme_gazoviya_terminal_kray_aleksandrupolis_s_gartsiya-370622.html", "text": "Българското участие в проекта за изграждане на терминал за втечнен природен газ край Александруполис е стратегически важно за диверсификацията и сигурността на енергийните доставки. Това е казала министърът на енергетиката Теменужка Петкова на среща с министъра на околната среда и енергетиката на Гърция Йоргос Статакис, съобщиха от Министерството на енергетиката. Двамата са обсъдили актуалния статус на проекта за LNG терминал и напредъка на реализацията на междусистемната връзка Гърция - България. Министър Петкова е запознала гръцкия си колега с резултатите от дейността на работната група, която анализира възможностите за българско участие в проекта за терминал. Двамата са се съгласили, че това участие е от ключово значение както за страната, така и за региона на Югоизточна Европа. \"Синергията на този проект с изграждането на междусистемната връзка Гърция - България ще съдейства за сигурността и диверсификацията на енергийните доставки\", е подчертала Петкова. Българският енергиен министър е запознала своя гост и с напредъка по реализацията на интерконектора Гърция - България. Тя е уверила министър Статакис, че българската държава е предприела всички необходими действия за успешното завършване на проекта в предвидения времеви график. В момента са в ход процедурите за избор на доставчик на тръбите и на инженер-консултант. По първата от тези процедури участват десет кандидати от различни континенти, което е знак за оценката, която бизнесът дава на перспективността на проекта. Предстои до края на април да станат известни участниците, допуснати до втория кръг на състезанието, а изпълнителят да бъде избран през юни. Стремежът и на двете страни е реалното строителство на връзката да започне през юни, така че тя да влезе в търговска експлоатация през 2020 г., уточниха от енергийното министерство.", "date": "2018.04.18", "title": "Обсъдихме газовия терминал край Александруполис с Гърция"}
{"url": "http://standartnews.com/biznes/domuschiev_balgarite_ne_obichat_uspelite-370628.html", "text": "Голяма част от българите не обичат успелите хора и това е  нещо, което, за съжаление, не виждам как може да се промени. Това заяви председателят на КРИБ Кирил Домусчиев, който днес е рожденик. Бизнесменът заяви още, че познава много успели хора, които бягат от прожекторите, за да не станат жертва на омраза и проблеми. Според него голяма част от политиците не се вслушват в гласа на бизнеса, защото имат силно его. Мислят си, че разбират повече от хората, които създават брутния вътрешен продукт, дават заплати, осигуряват работни места и в крайна сметка плащат и заплатите на самите политици, обясни Домусчиев. Но има и такива, които се вслушват в нас и ние сме ги подкрепяли и ще продължаваме да им даваме подкрепата си, каза още председателят на КРИБ. Той смята, че със създаването на новия антикорупционен орган, битката с големия бич за икономиката и обществото ще бъде много по-успешна. Действията на КПКОНПИ и спецпрокуратурата са обнадеждаващи, пожелавам им успех, дано да не разочароват обществените очаквания, добави Домусчиев.", "date": "2018.04.18", "title": "Домусчиев: Българите не обичат успелите"}
{"url": "http://standartnews.com/kultura/kontsertat_na_hipodil_kontrol_revyu_i_nova_generatsiya_shte_se_izlachva_direktno_onlayn-370613.html", "text": "Тази събота, 21 април, в \"Арена Армеец\" ще се състои дългоочакваното 5-часово историческо шоу с четири от най-култовите банди, оставили вечна следа в музикалната история на България. Поради огромен интерес от феновете в чужбина, грандиозният концерт на Хиподил, Контрол, Ревю и Нова Генерация ще се излъчва директно онлайн. Спектакъл ще събере за първи път на една сцена над 40 куултови музиканти и ще премине под мотото \"Въпреки всичко!\" – въпреки забраните, въпреки омразата, въпреки егото, въпреки разделите, въпреки времето.... Официалното директно онлайн излъчване на концерта може  да бъде гледано от 18:30 ч на 21 април на  . Цената на билета за всички онлайн зрители ще бъде 10 лв.  Процедурата по прикачване към стрийминга е в няколко последователни стъпки и отнема само няколко минути. Специално участие в събитието ще вземат забележителните Кольо Гилъна, Милена Славова, Михаил Йосифов и др. Легендарните групи, основоположници на българския ню уейв и пънк рок -  създатели на  ъндърграунд културата в края на  80-те и 90-те, ще зарадват хилядите си фенове в оригиналните си състави (доколкото това е възможно), както и с новите си попълнения. От сцената на Арена Армеец ще прозвучат някои от любимите за цели поколения емблематични песни - \"Бате Гойко\", \"Най-щастливият ден\", \"Под шарената сянка\", „Само двама\" и много други. Билетите за концерта се продават с пълна сила в мрежата на Eventim и онлайн на  Цената за правостоящи места е 35 лв. и 40 лв. за седящи. В деня на събитието цените ще бъдат съответно по 45 и 50 лв. Деца до 7-годишна възраст ще могат да влизат безплатно на концерта, но задължително с пълнолетен придружител с билет и попълнена Декларация (бланки ще има на входa). Лица до 18-годишна възраст ще влизат със закупен билет и задължително с пълнолетен придружител с билет и попълнена Декларация. Входовете на зала \"Арена Армеец\" ще бъдат отворени в 17.30 ч. Ето и програмата за 21 април по часове: 17:30 – Отваряне на входовете на залата 19:00 – НОВА ГЕНЕРАЦИЯ 20:00 – РЕВЮ 21:15 – КОНТРОЛ 22:35 – ХИПОДИЛ Без съмнение, това ще бъде най-големият български рок концерт правен до сега, а дата та 21 април 2018 г. ще бъде \"най-щастливият ден\" за хилядите фенове на тези банди. Организатор на събитието е SKD SOUND, a съорганизатори са екипът на STROEJA и REJOY.", "date": "2018.04.18", "title": "Концертът на Хиподил, Контрол, Ревю и Нова Генерация ще се излъчва директно онлайн"}
{"url": "http://standartnews.com/biznes/pravitelstvoto_odobri_byudzhetnata_prognoza_za_20192021_g-370623.html", "text": "Министерският съвет одобри средносрочната бюджетна прогноза за периода 2019-2021 година. С документа се залагат средносрочните цели на фискалната политика, обвързани със заложените в Закона за публичните финанси правила, ограничения и основни принципи за управление на публичните финанси, като се определят и таваните на разходите по отделни първостепенни разпоредители с бюджет и на бюджетните взаимоотношения за следващите три години. Това съобщиха от правителствената информационна служба. Средносрочната бюджетна прогноза съдържа изискваната съгласно Закона за публичните финанси съпоставка на макроикономическата прогноза на Министерството на финансите с тази на ЕК. Включена е и съпоставка на прогнозата на Министерството на финансите с прогнозата на ЕК по отношение на показателите на сектор „Държавно управление\". Макроикономическата прогноза се базира на допусканията за основни показатели на външната среда на Европейската комисия, Световната банка, Международния валутен фонд и Министерството на финансите, актуални към месец март 2018 година. Средносрочната перспектива се обвързва със заложения приоритет за запазване на стабилността на публичните финанси и се изразява в следване на вече определените фискални цели за продължаване на фискалната консолидация и придържане на близка до балансирана позиция на бюджетното салдо в средносрочен хоризонт. В бюджетната прогноза за периода 2019-2021 г. целта за салдото по КФП за 2019 г. и 2020 г. се запазва съответно на дефицит в размер на 0,5% от БВП и на балансирано бюджетно салдо в съответствие със заложената в актуализираната средносрочна бюджетна прогноза за периода 2018-2020 г. За 2021 г. е планирано поддържане на балансиран бюджет. Политиката в областта на данъците се характеризира с предвидимост, като същевременно се насърчава развитието на бизнеса и инвестиционната активност чрез запазване на ниските данъчни ставки за преките данъци, широка данъчна основа и малко на брой данъчни преференции. Важна роля за постигане на целите на данъчната политика и за увеличаване на приходите от данъци, осигурителни вноски и такси има повишаването на ефективността при тяхното администриране. Приходната част на бюджета в средносрочен план показва тенденция на намаление от 36,9% от БВП за 2019 г. до 36,1% от БВП през 2021 г., което се дължи основно на прогнозните приходи от фондовете на ЕС. Предвижда се чрез оптимизиране на разходите на бюджетните организации и повишаването на ефективността на публичните разходи в отделните сектори и засилване на техния принос за повишаване на икономическия растеж общите разходи по КФП в средносрочен план да намалеят от 37,4% от БВП за 2019 г. до 36,1% от БВП през 2021 г., което представлява средногодишна консолидационна стъпка от около 0,6-0,7 пр. п. от БВП. Средносрочната бюджетна прогноза за периода 2019-2021 г. предвижда увеличаване на размера на минималната работна заплата от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 година. Политиката в сферата на образованието продължава стартиралото през 2017 г. увеличение на възнагражденията на педагогическия персонал в системата на средното образование с цел постигане двойно увеличение на размера на средствата за възнаграждения до 2021 г., предвидено в управленската програма на правителството. Осигурени са средства и за изпълнение на политиките по Закона за предучилищното и училищното образование, включително за обща и допълнителна подкрепа на личностното развитие на децата и учениците и финансиране на обучението на учениците в частните училища. По отношение на отбраната са осигурени средства за поддържане и развитие на националните отбранителни способности и способностите, свързани с колективната отбрана, в т. ч. средства за изпълнение на одобрените от Народното събрание инвестиционни проекти за придобиване на авиационна техника и на многофункционални модулни патрулни кораби за ВМС. Спазено е изискването средствата за отбрана да не са по-ниски от размера на одобрения минимум за сектора на отбраната в съответствие с Програмата за развитие на отбранителните способности на въоръжените сили на Република България 2020. През 2019 г. се предвижда въвеждане на по-справедлив модел за таксуване за ползване на републиканската пътна мрежа – чрез въвеждане на смесена система: електронна винетка за леки автомобили и ТОЛ такса за изминато разстояние за тежкотоварните автомобили. Изграждането и внедряването на смесена система за таксуване за ползване на републиканската пътна мрежа като по-справедлив модел има за цел да намали значително риска от системното недофинансиране в областта на поддържане на пътната инфраструктура. Успоредно с поддържането на пътната инфраструктура, за периода 2019-2021 г. политиката на правителството е насочена към осигуряване на финансов ресурс и за изграждането и доизграждането на големите инфраструктурни обекти: АМ Хемус, АМ Калотина, АМ Русе – Велико Търново, път E79 „Видин – Ботевград\", АМ Струма, Лот 3.2 от Крупник до Кресна. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг до ниво от 22,7 млрд. лв. към края на 2021 г. или 18,2% от прогнозното ниво на БВП.", "date": "2018.04.18", "title": "Правителството одобри бюджетната прогноза за 2019-2021 г."}
{"url": "http://standartnews.com/svyat/direktorat_na_tsru_mayk_pompeyo_se_e_sreshtnal_tayno_s_kim_chenun-370595.html", "text": "Номинираният за поста държавен секретар на САЩ Майк Помпейо е отишъл на тайно посещение в Северна Корея по време на великденските празници и се е срещнал с Ким Чен-ун. Това пише в. \"Вашингтон пост\", позовавайки се на двама осведомени източници, предаде Ройтерс, цитирана от Новини.бг. Целта на срещата между един от най-доверените пратеници на Доналд Тръмп и авторитарния лидер на азиатската държава е била да се положат основи за директни преговори между Тръмп и Ким за севернокорейската ядрена програма. Американският президент заяви вчера, че с Пхенян са били проведени преговори на \"много високо ниво\", без да даде подробности.", "date": "2018.04.18", "title": "Директорът на ЦРУ Майк Помпейо се е срещнал тайно с Ким Чен-ун"}
{"url": "http://standartnews.com/biznes/temenuzhka_petkova_chez_obmislyat_ofertata_i_na_vtoriya_sled_inerkom-370608.html", "text": "Чуха се гласове от страна на продавача на активите на ЧЕЗ, че те обмислят и вариант за преговори със втория в класирането. Това е изцяло в правомощията на чешката държава. Това коментира пред журналисти енергийният министър Теменужка Петкова. „За да се случи подобна сделка трябва да е налице съответното финансиране. Това е ангажимент на компанията, която е кандидат за купувач на този етап\", посочи тя, цитирана от \"Фокус\". Междувременно НС удължи срока на работа на анкетната комисия за ЧЕЗ до 10 май. „За\" гласуваха 112 депутати, против беше един, а 8 се въздържаха. Удължаването се наложи, тъй като Комисията бе създадена на 14 март 2018 г. със срок от 1 месец, а предстои да постъпят информация и допълнителни разяснения от Министерството на енергетиката, главния прокурор, служба „Военна информация\", ДАНС, ДАР, БНБ, КЕВР и КФН.", "date": "2018.04.18", "title": "Теменужка Петкова: ЧЕЗ обмислят офертата и на втория след „Инерком”"}
{"url": "http://standartnews.com/balgariya/dohodite_rastat_inflatsiyata_gi_izyazhda-370626.html", "text": "5 586 лв. е бил средният доход на член на домакинство у нас през 2017 г., което е скок от 8,1% спрямо 2016 г. Това сочат данните на Националния статистически институт (НСИ). За последните 10 години (2008 - 2017) средният доход е скочил 1,6 пъти, отчита НСИ. Реалните доходи на домакинствата за 2017 г обаче нарастват само с 5,5% спрямо 2016 г. * Доходът от работна заплата през 2017 г. е 3 038 лв. Той се увеличава с 8,2% спрямо 2016 г. и с 67,3% спрямо 2008 г.; * Доходите от пенсии нарастват с 3,3% спрямо 2016 г. и с 82,6% в сравнение с 2008 г.; * Доходите от обезщетения за безработни, семейни добавки за деца и други социални помощи се увеличават с 4,5% спрямо 2016 г. и с 35,5% в сравнение с 2008 г., отчита още НСИ. В структурата на общия доход делът на работната заплата е 54,4%, а на социалните трансфери (пенсии, обезщетения, добавки за деца и др.) са 29,9% от общия доход за 2017 г. През 2017 г. домакинствата са изразходвали 5 217 лв. средно на човек, което е с 9,7% повече спрямо 2016 г. За периода 2008 - 2017 г. разходите на домакинствата са скочили 1,6 пъти. Изразходваните средства за храна и безалкохолни напитки през 2017 г. са със 7,4% повече спрямо 2016 г. и с 31,7% повече от 2008 г.; Жилищните разходите за вода, ток, горива и пр. за миналата година нарастват с 15,3% спрямо 2016 г. и със 74.7% спрямо 2008 година.", "date": "2018.04.18", "title": "Доходите растат, инфлацията ги изяжда"}
{"url": "http://standartnews.com/balgariya/bezplatni_pregledi_v_aleksandrovska-370625.html", "text": "Университетската болница \"Александровска\" стартира две паралелни кампании с безплатни прегледи в периода 23-27 април. На разположение на пациентите ще бъдат специалистите от Клиниката по пропедевтика на вътрешните болести, а Клиниката по клинична имунология ще отбележи Световната седмица на първичните имунни дефицити, като консултира гражданите, които проявяват белези на заболяването. Прегледите в Клиниката по пропедевтика на вътрешните болести ще се извършват всеки ден от 9 до 12 ч. след предварително записване на тел. 02/ 9230 217. Направления не се изискват, но е добре посетителите да носят със себе си наличната медицинска документация за съответното заболяване. Кардиолозите ще преглеждат пациенти с неконтролирана артериална хипертония, захарен диабет тип 2 и сърдечно-съдова патология, ритъмни нарушения, хронична сърдечна недостатъчност, оплаквания от гръдна болка при физическо усилие, усещания за \"прескачане\" на сърцето, клапна патология, както и преживян белодробен тромбоемболизъм. Специалистите по белодробни болести ще консултират пациенти с оплаквания от страна на дихателната система - хронична кашлица повече от 3 месеца без изяснена причина, свирене и болка в гърдите, недостиг на въздух, отхрачване с кръв, инхалаторно лечение без ефект, метаболитен синдром, хъркане, задавяне и паузи по време на сън, неспокоен сън, изразена дневна сънливост, заспиване при шофиране, затлъстяване, неконтролиран захарен диабет. Гастроентеролозите на свой ред ще преглеждат хора с оплаквания от парене зад гръдната кост, киселини, невлияещи се от стандартно лечение или възобновяващи се след спиране на лечението и с омазнен черен дроб. Пациентите, които имат чернодробна биопсия, задължително трябва да носят разчитане на хистологичния материал. За профилактика на рака на дебелото черво ще бъдат преглеждани пациенти с долен коремен дискомфорт, запек, патологични примеси или промени в изпражненията. Гастроентерологичното отделение ще приема, изследва и лекува безплатно пациенти с хронични вирусни хепатити В и С, както и с диариен синдром след антибиотично лечение. Консултациите за имунен дефицит ще се извършват на две места. За деца (под 18г.) прегледите ще се провеждат в Клиника по педиатрия на УМБАЛ \"Александровска\" от 10 до 12 часа след предварително записан час на тел.: 0877 571 269. Възрастните ще бъдат приемани в Клиниката по клинична имунология от 11 до 15 часа след като се обадят на тел. 0877 570 898.", "date": "2018.04.18", "title": "Безплатни прегледи в \"Александровска\""}
{"url": "http://standartnews.com/balgariya/spipaha_zhena_vnasyashta_narkotitsi_v_sofiyskiya_zatvor-370620.html", "text": "52- годишна столичанка е задържана във Второ РУ след опит да внесе наркотици в софийския затвор. Това съобщиха от пресцентъра на МВР. На 10 април след обяд, при проверка на багаж, който Д.Р. /52г./ носела за лишен от свобода, служители на ГДИН намерили и иззели укрити наркотични вещества. Д.Р. била задържана във Второ РУ с полицейска мярка до 24 часа, а по случая е образувано досъдебно производство. Резултатът от назначената експертна справка показал, че иззетото вещество е хероин с тегло 4.11г. След доклад на събраните материали в Софийска градска прокуратура, Д.Р. е привлечена като обвиняема и й е наложена мярка за неотклонение „парична гаранция\" в размер на 400 лв.", "date": "2018.04.18", "title": "Спипаха жена, внасяща наркотици в Софийския затвор"}
{"url": "http://standartnews.com/balgariya/fandakova_ne_e_imala_planirana_sreshta_s_arestuvanata_ivancheva-370630.html", "text": "Столичният кмет Йорданка Фандъкова заяви, че не е имала планирана среща с Десислава Иванчева вчера, нито е участвала в такава. Това съобщи Фандъкова, цитирана от Би Ти Ви. „Кметът на район „Младост\" е била в Столичната община по работа, което се случвало често, а от екипа на столичния кмет помагали на Иванчева, която не била много наясно с процедурите. Вчера тя е имала среща без предварителна уговорка със заместник-кмета Евгени Крусев по повод ремонти на улици, както и със заместник-кмета Ралица Стоянова. Това е сериозен казус, който е извън правомощията на Столичната община, да оставим компетентните органи да си свършат работата\", допълни Фандъкова. „Трябва да кажа, че това, което видяхме, не ми беше приятно да го видя, не само защото е кмет, надявам се да има обяснение и причини за това\", коментира още Фандъкова в отговор на въпрос за вчерашното задържане на Иванчева. Фандъкова и главният архитект на столицата Здравко Здравков категорично отхвърлиха твърдения, че терени, предназначени за зелени площи, могат да бъдат застроени. „Направиха се неверни внушения, спекулира се със страховете, че могат да бъдат застроени т.нар. междублокови пространства\", каза Здравков в отговор на въпрос на пресконференция, на която столичният кмет представи програмата за ремонт и изграждане на пътна инфраструктура в София. Целта на този закон беше именно защитата на комплексите и успокояването на ситуацията на напрежение в тях. Дали е \"Младост\", \"Обеля\" или \"Овча купел\", междублоковите пространства попадат в терени за широко обществено ползване. „Много е опасно да се спекулира със страховете на хората, че тези терени могат да бъдат застроени. Тези терени не могат да бъдат застроявани по простата причина, че попадат под специфичната защита на чл. 11, в който те не могат да бъдат преотреждани за нищо друго освен за озеленяване\", категоричен беше Здравко Здравков. „Въпросният параграф 28 не засяга комплексното застрояване, не само за \"Младост\", а за всички останали комплекси на територията на Столичната община, добави главният архитект. Защитата на зелените системи е категорично разписана с текстовете\", заяви Здравков и апелира да спре да се спекулира със страховете на хората, които да бъдат спокойни, че терените, които попадат в междублоковите пространства няма как да бъдат преотредени за нищо друго. „Не съм гледала камери и нямам намерение, не е моя работа, в момента вървят сериозни разследвания, следствени действия\", каза кметът Фандъкова на въпрос, свързан с вчерашния арест на кмета на район \"Младост\" Десислава Иванчева. „Всички институции и граждани сме длъжни да съдействаме, ако към нас има въпроси, така че ние със сигурност ще го направим\", каза Фандъкова.", "date": "2018.04.18", "title": "Фандъкова не е имала планирана среща с арестуваната Иванчева"}
{"url": "http://standartnews.com/balgariya/neno_dimov_noviyat_plan_za_tsarevo_e_poshtadyasht_prirodata-370632.html", "text": "„Този план е много по-щадящ природата спрямо предишно предлагани планове – силно ограничено е застрояването. Но ние трябва да търсим баланс между икономическото развитие на местните общности и опазването на околната страна, не може да има приоритет в едната или в другата посока. Трябва да бъде намерен балансът\", коментира министърът на околната среда и водите Нено Димов новия план за Царево по Би Ти Ви. „Разрешенията (за строеж – б.ред.) ги дава общината – това, което ще се гледа в МОСВ е забавеният общ устройствен план в община Царево. Едно от най важните неща е да има регламент – да е ясно какво може. По процедурата – трябва да отразим всичко положително от общественото обсъждане, после да върнем на Министерството на регионалното развитие и благоустройството бележките, а после пак ще има 30-дневно обсъждане. Процедурата е тежка и дълга\", каза още той. „27 договора съм подписал с кметовете на общини, откакто съм министър – и около половината не са кметове на ГЕРБ или ОП. Много ясно се вижда, че не подбираме по партийна принадлежност, а по места, където се реализират проекти. Обществените поръчки на Министерството на околната среда и водите са през много малката възможност на бюджета – сведени са до минимум. Големите поръчки са дадени на общините\", каза още министърът.", "date": "2018.04.18", "title": "Нено Димов: Новият план за Царево е по-щадящ природата"}
{"url": "http://standartnews.com/balgariya/20_golemi_remonta_v_sofiya_prez_lyatoto-370629.html", "text": "20 мащабни ремонта започват в София през лятото. Те са на големи улици и булеварди. Сериозни реконструкции ще има и по кварталите като за първа година общината ще инвестира повече пари в ремонт на квартални улици и тротоари, отколкото в основните. Общата сума за това през следващите две години е 10 млн. лева. Това съобщи вчера кметът на столицата Йорданка Фандъкова. Основните ремонтни дейности ще са от 1 юни до края на август, съобщи Фандъкова и призова софиянци за разбиране и търпение, тъй като със сигурност ще има много тапи и задръствания. Най-тежкият обект според кмета ще е цялостната реконструкция на емблематичната софийска улица \"Граф Игнатиев\". Тя ще започне на 8 май и ще се прави на етапи. В края на май започва обновяването на подлеза на ключовото кръстовище на булевардите \"България\" и \"Гешов\", където на 1 юли тръгва и ремонтът на релсовия път. Очаква се това лято да стартира и обновяването на зоната около храма \"Св. Ал. Невски\". Фандъкова предупреди, че за калпав или недовършен ремонт общината няма да плаща на фирмите. За контрола върху дейностите в кварталите ще отговарят районните кметове и без техен подпис няма да се плаща на изпълнителите, подчерта Фандъкова.", "date": "2018.04.18", "title": "20 големи ремонта в София през лятото"}
{"url": "http://standartnews.com/balgariya/skandal_v_parlamenta_iskat_ostavkata_na_zampredsedatel-370615.html", "text": "Управляващи и опозиция се скараха на входа на парламента заради хората с увреждания, от БСП поискаха оставката на Емил Христов като заместник-председател на Народното събрание. БСП нападнаха управляващите, че не пускат хората с увреждания в НС и че по този начин ги дискриминират. Председателят на ПГ на ГЕРБ Цветан Цветанов заяви, че правителството е отпуснало през 2017 г. 162 млн. лв. за около 30 хил. души, които са в неравностойно положение. В скандала се намеси и заместник-председателя на парламента Емил Христов, като заместник-председателят на ПГ на \"БСП за България\" Драгомир Стойнев го призова да си подаде оставката. От своя страна Христов заяви, че няма как да разговаря за хората с увреждания с БСП и в същото време да води пленарното заседание.", "date": "2018.04.18", "title": "Скандал в парламента, искат оставката на зам.председател"}
{"url": "http://standartnews.com/balgariya/prokuraturata_vnese_obvinitelen_akt_sreshtu_bivshiya_shef_na_api-370614.html", "text": "Софийска градска прокуратура (СГП) внесе в Специализиран наказателен съд /СпНС/ обвинителен акт срещу Лазар Лазаров – бивш председател на Управителния съвет на Агенция „Пътна инфраструктура\" за умишлена безстопанственост в особено големи размери, представляваща особено тежък случай - престъпление по чл.219, ал.4, вр. ал.3, вр. ал.1 от НК. Това съобщиха от пресцентъра на прокуратурата на Р България. Лазар Л. е обвинен за това, че в периода от 07.08.2014 година до 30.06.2015 година в качеството си на председател на УС на Агенция „Пътна инфраструктура\", умишлено не положил достатъчно грижи за ръководенето и управлението на повереното му имущество във връзка със строително-монтажни работи по лот 1, АМ „Марица\" и от това са последвали значителни щети на АПИ в общ размер на 41 630 050, 80 лева. Въпреки задълженията си, като председател на АПИ той не организирал по най-добрия начин дейността на подчинените си, изразяващо се в това, че преди да открие със свое решение процедура за възлагане на обществена поръчка за допълнителни СМР на лот 1 на АМ „Марица\" той: -не възложил на екипа за управление на проект Лот 1, АМ „Марица\", да извърши проверка дали предвидените строително-монтажни работи не са били включени в предмета на първоначалния договора за строителството на лот 1 на АМ Марица; - не поискал от дирекцията, отговорна за подготовката на поръчката, да обоснове необходимостта от различните видове СМР, предмет на обществената поръчка; - не поискал от дирекцията, отговорна за подготовката на поръчката, да представи разчети как е формирана прогнозната стойност на обществената поръчка от 42 987 400 лева без ДДС; Въпреки тези съществени пропуски, той сключил договор между АПИ и фирма- изпълнител за допълнителни СМР на лот 1 на АМ Марица на стойност 51 343 630, 80 лева с ДДС и наредил изплащането на сумата изцяло. Ако бъде признат за виновен, Лазар Л. може да получи наказание в размер лишаване от свобода от три до дванадесет години, като съдът може да постанови и лишаване от право да се заема определена обществена или държавна длъжност и да се упражнява определена професия или дейност Спрямо Лазар Л. е взета мярка за неотклонение „Подписка\".", "date": "2018.04.18", "title": "Прокуратурата внесе обвинителен акт срещу бившия шеф на АПИ"}
{"url": "http://standartnews.com/balgariya/spetsializiranata_prokuratura_shte_dade_podrobnosti_za_aresta_na_kmeta_na_rayon_mladost-370594.html", "text": "От 11.00 часа в Съдебна палата ще се проведе брифинг на Специализираната прокуратура, на който ще бъде оповестени подробности около ареста на кмета на район „Младост\" Десислава Иванчева, съобщи \"Фокус\". Разследването за корупционни престъпления се извършва съвместно с Комисията за противодействие на корупцията и за отнемане на незаконно придобито имущество. Кметът Десислава Иванчева беше арестувана вчера, след зрелищна акция продължила близо 10 часа. Автомобилът й беше обискиран, а в него разследващите откриха банкноти. Арестът стана на кръстовището на бул. \"В. Левски\" и ул. \"Гурко\" и за дълго време блокира движението. Заради завалелия дъжд процедурата продължи в близката Спортна палата, където е Министерството на младежта и спорта. Минути след 23.00 часа кметът на столичния район \"Младост\" Десислава Иванчева беше изведена с полиция от сградата на Министерството на младежта и спорта, предаде БНР. Иванчева е заподозряна в получаване на подкуп в особено голям размер - според различни информации между 56 и 70 хил. евро. \"За мен това е клопка. На заден багажник оставени ей така. Това ще се разследва тепърва кой ги е оставил. Едва в 17:00 имаме адвокат. Четири часа от 1 без 15 до 17 нямаше адвокат. Казаха, че нямам право на адвокат и направиха показно. 34 полицаи\", заяви Десислава Иванчева пред Нова телевизия, докато беше изведена с полиция от сградата на Спортната палата.", "date": "2018.04.18", "title": "Специализираната прокуратура ще даде подробности за ареста на кмета на район „Младост“"}
{"url": "http://standartnews.com/balgariya/maykite_na_detsa_s_uvrezhdaniya_izlizat_na_natsionalen_protest-370598.html", "text": "Шести национален протест на майките на деца с уреждания ще се проведе днес. Родителите настояват за реформи и приемането на Закон за личната помощ, който да гарантира независим живот на хората с увреждания. Протестът ще започне пред Министерския съвет в 11 ч. и ще продължи с шествие до сградата на НДК, където ще заседават социалните министри в Европейския съюз. Там в знак на недоволство ще полетят черни балони.", "date": "2018.04.18", "title": "Майките на деца с увреждания излизат на национален протест"}
{"url": "http://standartnews.com/balgariya/zatoplyane-370576.html", "text": "Днес се очертава затопляне на времето. Минималните температури сутринта ще са между 7 и 12 градуса. Над по-голямата част от страната ще бъде предимно слънчево. По-значителна ще е облачността в западните райони, където на места краткотрайно ще превали. Ще духа слаб североизточен вятър. Максималните температури ще са между 20 и 25 градуса, по морския бряг 13-17. Атмосферното налягане е по-високо от средното за месеца и ще продължи да се повишава.", "date": "2018.04.18", "title": "Затопляне"}
{"url": "http://standartnews.com/balgariya/ninova_poiska_oryazvane_na_deputatskite_vakantsii-370600.html", "text": "Лидерът на БСП Корнелия Нинова поиска орязване на депутатската ваканция. Нинова обяви, че БСП ще внесе промени в Правилника на Народното събрание, за да ореже привилегиите. Като аргумент соцлидерката посочи, че никой не почива, колкото народните представители у нас. \"Кой почива по 70 дни?\", възмути се Корнелия Нинова и попита дали миньорите по-малко се трудят, че почиват с 40 дни по-малко. Припомняме, че депутатите излязоха във Великденска ваканция на Велики четвъртък и се завърнаха на работа днес, почти две седмици по-късно. Техните отпуски обаче са фиксирани в правилника, а всеки депутатски опит досега за орязването им е завършвал с фиаско. В декларацията от името на \"БСП за България\" Нинова отвърна на Цветанов, че неведнъж досега е декларирала подкрепата на опозицията на Българското председателство. Тя обаче го захапа за отчетната реч с аргумента, че е трябвало да я произнесе не лидерът на ПГ на ГЕРБ, а министър-председателят Бойко Борисов, когото Нинова отново разкритикува, че не се появява в парламента.", "date": "2018.04.18", "title": "Нинова поиска орязване на депутатските ваканции"}
{"url": "http://standartnews.com/balgariya/unikalno_arhitekturno_reshenie_v_plovdivskata_arman_mahala-370597.html", "text": "„Уникално\" архитектурно решение съществува в пловдивската Арман махала. От години жителите на квартала преминават през импровизиран тунел под две къщи, за да достигнат до близкото училище и аптека. И тунелът, и къщите са незаконни. „Той, казусът, е стар – казва кметът на район „Северен\" Ральо Ралев. – Става въпрос за един проход, който проход си го ползват, за да минават оттук, да не обикалят 100 метра. Така че изкопали са си там канал между къщите – и си го ползват\". Тунелът съществува от години, но преди няколко месеца от общината решават да го запълнят с камъни и пръст. „Причината да го запълним ние беше, че си позволяваха да излизат от тук и да образуват незаконно сметище\", обяснява Ралев. Тунелът обаче отново е прокопан, но сега е и опасен за преминаване. Заради честите падания в него жителите на махалата заплашват да спрат децата си от училище. Те твърдят, че иначе децата трябва да обикалят километър. „Това съм го слушал много пъти – отговаря Ралев. – Не им е това проблемът. Дали ще минат от този тунел, или от другата страна – разстоянието е почти едно и също –  50 – 100 метра. Моето дете ходи на училище на 500 метра от къщи, така че това е несъстоятелно\". От другата страна на тунела отново се е появило незаконно сметище. Тунелът ще бъде запълнен с бетон, ако то не изчезне до дни.", "date": "2018.04.18", "title": "„Уникално“ архитектурно решение в пловдивската Арман махала"}
{"url": "http://standartnews.com/balgariya/tsvetanov_prozhektorite_sa_vklyucheni_gn_prezident-370601.html", "text": "Още при откриването на новата пленарна сесия лидерът на депутатите от ГЕРБ нападна президента. \"Прожекторите са включени, г-н президент\", разкритикува Цветанов държавния глава заради речта му в УНСС. И му напомни, че в България е достатъчно светло, за да се виждат постиженията на управляващите. Вие пожелахте високи амбиции на студентите, с които се срещнахте, ние пък се изкушаваме да си пожелаем вашите амбиции с БСП да не ни отклонят от евроатлантическия път, заяви Цветанов. Той даде за пример търговското споразумение СЕТА, на което се противопоставил Румен Радев, който го даде на Конституционния съд, вече излязъл с решение, че 61 депутати само могат да приемат спорния документ. Цветанов разкритикува и опозицията в лицето на БСП и ги призова за подкрепа на властта по въпросите на европредседателството. Парламентът откри новия политически сезон след великденската ваканция- по традиция, с българския и европейския химн. Депутатите станаха на крака, след което последваха и традиционните декларации от името на парламентарни групи, които съпътстват откриването на всяка нова сесия на Народното събрание. Пръв декларация от името на ГЕРБ прочете лидерът на групата Цветан Цветанов. От началото на 2018 ударихме дъното, разкритикува зам.-председателят на ГЕРБ. Той заклейми играта със страховете на хората. \"Онзи, който подхранва страхове, може да бъде успешен опозиционер, но не и успешен управленец\", отсече вторият в ГЕРБ. Цветанов отчете свършеното до момента - от европредседателството, през санирането до вдигането на учителските заплати и връщането на 22 хил. деца в училище. Достигнахме БВП от 100 милиарда лева, похвали и икономическия растеж. 1000 срещи с 10 хил. делегати - пресметна лидерът на ПГ на ГЕРБ, за свършеното до момента от българското председателство. \"Българското председателство продължава, подготвяхме се дълго и сега с удовлетворение наблюдаваме положителните реакции на европейските партньори\", заяви Цветанов. Предизвикателство е срещата на 17 май в НДК за Западните Балкани. Голям успех било и номинирането на Бойко Борисов за европейски мениджър. В унисон с числата и статистиката в декларацията, Цветанов се похвали и със своеобразния рекорд, постигнат от парламента - 7500 външни посетители, които го разгледали. Цветанов бе и първият лидер на ПГ, който откри новия политически сезон след великденската ваканция с декларация - традиция при старта на всяка пленарна сесия. Преди него депутатите станаха на крака, за да изслушат българския и европейския химн, отново традиционно за началото на всяка сесия.", "date": "2018.04.18", "title": "Цветанов: Прожекторите са включени, г-н президент!"}
{"url": "http://standartnews.com/balgariya/borisov_prashta_ministri_da_obyasnyavat_na_radev_za_obshtestvenite_porachki-370603.html", "text": "Не искам да влизам в неговите войни, министрите да искат среща с него и да му представят какво правят по обществените поръчки. По този начин премиерът Бойко Борисов коментира в началото на днешното правителствено заседание обвиненията на президента Румен Радев, че процедурите са непрозрачни и има корупция в тях. „Всички министри, които провеждат обществени поръчки, поискайте среща с президента и всеки един да представи това, което прави. Ако някой е злоупотребявал с обществени поръчки, да отива в затвора (...) Отивате при президента и му казвате: за който смятате, че е на тъмно, вземаме прожектор и го осветяваме\", разпореди министър-председателят. И допълни: \"Аз обществени поръчки не правя, правят ги кметовете. Да отиват в затвора, ако има злоупотреби\". „Не може за една бълха да горим целия юрган\", заяви Борисов, визирайки проблеми, възникнали с първите санирани блокове, където имало малки по думите му течове. Премиерът даде и още една задача за членовете на кабинета: Всички министри да проверят служителите си дали са си платили глобите към КАТ. „Човек, който нарушава Закона за движение по пътищата и има няколко акта, не знам дали е добър служител. Следващата седмица искам да знам всеки колко служители има с актове. Същото се отнася и за областните управители\", заръча Бойко Борисов.", "date": "2018.04.18", "title": "Борисов праща министри да обясняват на Радев за обществените поръчки"}
{"url": "http://standartnews.com/balgariya/detentse_na_2_g_s_opasnost_za_zhivota_sled_katastrofa_na_am_trakiya-370602.html", "text": "2-годишно дете е с опасност за живота след катастрофа на автомагистрала \"Тракия\", в района на пътен възел \"Цалапица\", съобщи говорителят на Областната дирекция на МВР. Сигналът за пътния инцидент е подаден около 18.00 часа снощи. По първоначални данни, лек автомобил \"БМВ\" се е ударил в мантинелата, а после странично в ТИР, движещ се в посока Бургас. В болница са откарани 29-годишната шофьорка на колата и 2-годишно дете, което според лекарите е с опасност за живота. Жената е освободена за домашно лечение. Тя и водачът на камиона са тествани с дрегер, резултатите за употреба на алкохол са отрицателни. Образувано е досъдебно производство за разследване на причините за катастрофата. Извършен е оглед на място.", "date": "2018.04.18", "title": "Детенце на 2 г. с опасност за живота след катастрофа на АМ Тракия"}
{"url": "http://standartnews.com/balgariya/karadaya_reformite_iziskvat_nov_tip_upravlenie_i_formula_na_vlastta-370604.html", "text": "Визията за управление трябва да включва и цел на реформите. Този подход изисква нов тип управление и формула. Това заяви председателят на ДПС Мустафа Карадайъ в декларация от името на ПГ по повод новата парламентарна сесия. \"Реалностите днес налагат бързо отвръщане пред безпомощното спотайване в очакване на следващия ден. Само така можем да имаме общи цели с общи усилия, както и необходимата политическа воля и кураж да ги постигаме\", каза още той. \"Българските граждани очакват справяне с бедността, реформи в образованието, здравеопазването, социалната и пенсионната политика. Българските граждани очакват висок жизнен стандарт и качество на живот. Искат работни места, сигурност и стабилност, както и гарантиране на правата и свободите и достойнството на всеки един човек\", допълни Карадайъ. \"Призоваваме за бързото решаване на проблемите на българите и за мястото на България в регионален и световен план. ПГ на ДПС като национално отговорна партия ще продължи да подкрепя всяко добро решение в тази връзка\", завърши Мустафа Карадайъ.", "date": "2018.04.18", "title": "Карадайъ: Реформите изискват нов тип управление и формула на властта"}
{"url": "http://standartnews.com/balgariya/mvnr_balgarskata_pozitsiya_za_siriya_otrazyava_obshtata_pozitsiya_na_es-370610.html", "text": "Българската позиция за ударите в Сирия отразява и изказаната от Федерика Могерини от името на 28-те държави-членки на ЕС. Това каза на брифинг в Министерския съвет вицепремиерът и министър на външните работи Екатерина Захариева. \"Правителството счита, че в рамките на неговите правомощия изцяло е по-важно да приеме една балансирана и защитаваща интересите на държавата позиция, какъвто беше случаят и с еднократната военна интервенция срещу бази и центрове за разработване и създаване на химическо оръжие, заяви Захариева. - Не чухме критики към съдържанието на самата позиция от президента. Наистина призовавам по-скоро да мислим да бързата реакция на държавата, а не за удължаване на безкрайно взимане на решенията. Още веднъж подчертавам, че изцяло в правомощията на правителството е да осъществява външната политика. Неслучайно ще поискаме среща, за да изясним и начините на координация. В спешни ситуации понякога е по-важно да имаме бързи реакции. Лично съм водила такива разговори с президента преди това. Настояваме да има още една среща специално по тези теми във връзка с различните сектори, за да можем да изчистим недоразумения, ако е имало такива. По отношение на самата позиция, не виждам каква критика може да има и не виждам какъв е проблемът\", допълни Захариева. И уточни, че би приела тази критика, ако мнението на президента е било диаметрално противоположно и различно. „Но българската позиция отразява и позицията, която малко по-късно изказа и Федерика Могерини от името на 28 държави-членки на ЕС и която беше потвърдена преди два дни в понеделника на Съвета на външни министри\", каза още Екатерина Захариева.", "date": "2018.04.18", "title": "МВнР: Българската позиция за Сирия отразява общата позиция на ЕС"}
{"url": "http://standartnews.com/balgariya/borisov_prizova_za_poveche_chovechnost_kam_horata_s_uvrezhdaniya-370612.html", "text": "В началото на заседанието премиерът Бойко Борисов призова служителите в държавната администрация за повече човечност при решаване на проблемите на хората с увреждания като даде пример с репортаж, излъчен днес по една от националните телевизии. Борисов поиска от социалното министерство да разбере какъв точно е случаят с детето от репортажа и виновните да бъдат уволнени. \"Това не може да ми го побере акълът. Ревах като ги гледах. Лично министърът да се занимае. Какви са тези хора, държавни пари и заплати вземат\", каза Борисов. Премиерът поиска още всички министри и началници на агенции да проверят какви глоби към КАТ дължат техните служители, и то не само шофьорите. Оказа се, че има много хора по дирекциите, които не са платили актовете. Човек, който нарушава закона за Движение по пътищата и има няколко акта, не знам дали е и много добър служител, така че следващата сряда искам да знам по колко акта имат служителите в министерствата, агенциите и при областните управители, каза Борисов. В началото на заседанието председателят на Националната асоциация на тютюнопроизводителите Цветан Филев връчи на премиера луксозно издание на книгата \"Тютюн\" на Димитър Димов. Искаме да благодарим на правителството за отпуснатите национални доплащания за отглеждането на тютюн. Надяваме се до 2020 година схемата за доплащания да се изпълнява. Благодарим и на министъра на земеделието Румен Порожанов за това работи за силна обща силна политика на целия сектор Земеделие\" за бъдещата финансова рамка на ЕС, добави Филев.", "date": "2018.04.18", "title": "Борисов призова за повече човечност към хората с увреждания"}
{"url": "http://standartnews.com/balgariya/geshev_obvinenieto_sreshtu_ivancheva_e_za_targoviya_s_vliyanie-370605.html", "text": "Обвинението срещу кметицата на столичния район \"Младост\" Десислава Иванчева е за търговия с влияние. Това се разбра от извънреден брифинг на прокуратурата. Иванчева бе задължана при зрелищна акция вчера по обяд пред Спортната палата. Досъдебното производство срещу нея било от месец февруари, а проверката - от декември, обясниха прокурорите. Методът на Иванчева - натиск, маскиран като борба за правата на хората, обясни прокурор Гешев. Методът на Иванчева бил - да бави преписките. При обиска в кабинета й в общината в \"Младост\" пили намерени много папки с преписки, обясни прокурор Гешев. По този начин били спирани дори инвеститори \"клас А\". Това е изнудване, стандартен подход в тази община. И в дома на кметицата бяха намерени такива преписки, продължи Гешев. Освен това се искало конкретните подобрителни дейности в квартала да се извършват от определена фирма. \"Това е цялостната картина, а в частност - от човека, който и да е той, е имал заповед за изменение на устройствения план. Има процедура, формална, по която общината е длъжна да обяви на заинтересованите лица. Тя трае една седмица. Но в един момент се оказва, че седмицата минава, минава и година и започват разговори \"какво се случва\". Така се провеждат десетки срещи, на човекът му писва и пуска жалба. В един момент се свързват с него определени посредници, казват му, че кметицата е много възмутена от това, че той пише жалби и че затова проблемът му няма да се разреши. И така се стига до това, че цената е 20 евро на кв.м, общо - 250 хил. евро. Плюс това, защото той има инвестиционни намерения, съвместната дейност трябва да продължи за още около милион евро, но в резултат на преговори цената е стигнала половин милион\", разказа хода на действията на правозащитните органи прокурор Гешев. Очаквайте подробности!", "date": "2018.04.18", "title": "Гешев: Обвинението срещу Иванчева е за търговия с влияние"}
