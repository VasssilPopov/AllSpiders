{"url": "http://standartnews.com/kultura/predi_oskarite_razdadoha_filmovite_antinagradi-368952.html", "text": "Том Круз спечели антинаградата „Златна малинка\" в категорията „Най-лош актьор\" за ролята си във филма „Мумията\", съобщиха организаторите. „Емоджи филмът\" победи в категориите за „Най-лош филм\" и „Най-лош сценарий\", а неговият създател Антъни Леонидис завоюва и антинаградата за най-лоша режисура. Тейлър Пери стана „Най-лоша актриса\" за Tyler Perry's Boo 2! A Madea Halloween, 2017. Ветераните Мел Гибсън и Ким Бейсингър бяха обявени за най-лоши поддържащи актьори за участието си съответно във филмите „Баща в излишък 2\" и „Петдесет нюанса по-тъмно\". Последната лента също така бе отличена и за най-лошо продължение. Победителите в „Златната малинка\" се обявяват традиционно ден преди церемонията по връчването на „Оскарите\". Антинаградите са създадени през 1980 г. Най-лошите филми се избират от около 700 души от 46 американски щата и 19 страни, които членуват в едноименната фондация. Тази нощ раздават и самите Оскари.", "date": "2018.03.04", "title": "ПРЕДИ ОСКАРИТЕ: Раздадоха филмовите антинагради"}
{"url": "http://standartnews.com/biznes/cheshkiyat_poslanik_chez_mozhe_da_vklyuchi_balgarskoto_pravitelstvo_v_sdelkata-368971.html", "text": "ЧЕЗ може лесно да промени решението си и да включи българското правителство като представител на българската държава в сделката. Това коментира Петър Поспихал, посланик на Чешката република в България през периода 1993-1998 година, по БиТиВи. Той обясни, че дружеството в Чехия е много голямо, има влияние и ресурси, а влиянието му е такова, че понякога „прави нещата със сила и решителност както и своя логика, която понякога не обръща внимание на интересите на Чехия или България\". Дипломатът обясни, че в Чехия държавата не е собственик на собствеността в пряк смисъл, притежава около 69% от акциите на ЧЕЗ и с това може да влияе върху персоналните въпроси върху надзорния съвет. Но не може да влияе върху решенията на ЧЕЗ. По думите му Андрей Бабиш не е голям привърженик на моментното ръководство на ЧЕЗ и си личи, че не е близък с тях. „Даниел Бенеш, който е изпълнителен директор на „ЧЕЗ Груп\" е близък с президента Милош Земан. Бабиш е премиер в оставка и очаква следващата номинация. При нас Конституцията е малко друга – дава възможност Бабиш пак да получи мандат за съставяне на правителство и той може да го получи само от президента. Президентът може да предположим, че си поставя някакви условия и ако спекулираме едно от тези условия може да е „не ми пипай ръководството на ЧЕЗ\".  За Бабиш не е комфортно да влияе в ЧЕЗ\", обясни посланикът. ЧЕЗ трябваше повече да се грижи за стабилността на тази сделка. Не е отговорно да продавам на някого с ресурс, който не отговаря на размера на проблема. Това е безотговорно, посочи още Поспихал. Той уточни, че по-важното е, че една държава трябва да е подготвена, за да влияе върху стратегическите си интереси. „Кой друг освен държавата влияе върху законодателството и процедурите си. Не прави най-добро впечатление, че никой не говори, не се интересува и дни след подписването на договора изведнъж се появи проблем\", коментира той.", "date": "2018.03.04", "title": "Чешкият посланик: ЧЕЗ може да включи българското правителство в сделката"}
{"url": "http://standartnews.com/svyat/240_dzhihadisti_sa_se_zavarnali_v_germaniya-368951.html", "text": "Около 970 германски граждани са заминали да воюват в Сирия и Ирак, от тях 160 са загинали. Около 240 са се завърнали във Федералната република, но малцина от тях се наблюдават от властите. От завърналите се 240 в Северен Рейн-Вестфалия са се установили 74 души. На 14 е наложена мярка „задържане под стража\", съобщава вестник „Кьолнер Щаданцайгер\". Германските правоохранителни органи не разполагат с необходимите ресурси, за да следят всички, въпреки че броят на служителите е увеличен. Имайки предвид гигантските загуби, които понасят джихадистите от „Ислямска държава\", много скоро броят на завръщащите се екстремисти може да нарасне значително, отбелязва изданието. По-рано бе съобщено, че на контролираните от ИД територии в Сирия и Ирак се намират около 290 деца и младежи от Германия. След тяхното завръщане те могат да представляват заплаха за обществената сигурност, смятат от германските служби за сигурност. „Опасността се състои в това, че децата се завръщат с промити мозъци, пред тях е поставена задачата да извършват нападения\", заяви директорът на Федералното ведомство за охрана на Конституцията Ханс-Георг Масен", "date": "2018.03.04", "title": "240 джихадисти са се завърнали в Германия"}
{"url": "http://standartnews.com/svyat/nad_25_dushi_zaginaha_v_polsha_za_sedmitsa_studove-368947.html", "text": "Жертвите на студа в Полша продължават да се увеличават, за изминалото денонощие са загинали трима души, предаде ТАСС, цитирайки информация, публикувана на сайта на полската полиция. През цялата седмица територията на Полша беше подложена на влиянието на студени въздушни маси от Скандинавия. Температурата на въздуха рядко се повишаваше над минус 10 градуса дори през деня, а през нощта достигаше до минус 20, на места почти до минус 30 градуса. Общо от 23 февруари досега са загинали 26 души. От 1 ноември жертвите на студа в Полша са над 60, от които 32 са загинали през февруари и двама - на 1 март. През ноември загиналите са били двама, през декември -14, а през януари - 12 души. Синоптиците прогнозират затопляне през идните дни. Полският институт по метеорология и хидрология обаче не е отменил въведеното преди няколко дни предупреждение за опасност първа степен.", "date": "2018.03.04", "title": "Над 25 души загинаха в Полша за седмица студове"}
{"url": "http://standartnews.com/svyat/femen_si_napravi_reklama_za_smetka_na_berluskoni-368974.html", "text": "В деня на изборите в Италия активистка на движението \"Фемен\" оголи гърдите си в избирателна секция пред бившия премиер Силвио Берлускони и изкрещя \"Времето изтече\", преди да бъде отведена от охраната, съобщиха Ройтерс и БТА. \"Тя премина толкова бързо, че не успях да я видя\", заяви с чувство за хумор Берлускони, който преди време беше замесен в секс скандали. Полицията също участва в рекламата, като не свали веднага дамата, а изчака да я нащракат. Бившият премиер заяви, че е притеснен за броя на чакащите пред секциите. \"Ще има опашки и тази вечер. Притеснявам се, че може да има случаи, в които някои хора да не успеят да гласуват\", каза той.", "date": "2018.03.04", "title": "\"Фемен\" си направи реклама за сметка на Берлускони"}
{"url": "http://standartnews.com/biznes/nad_10_000_turisti_zalyaha_muzeite_v_pleven_za_3_mart-368967.html", "text": "Над 10 000 туристи са посетили музеите в Плевен на вчерашния 3 март. Лошото време не спря хиляди да посетят Плевен и неговите музеи. Близо 2 500 са разгледали експозициите на историческия музей, един от най богатите на експонати у нас, съобщи директорът  доктор Володя Попов. Най-голям интерес на националния празник очаквано предизвика Панорамата. Още от  Мария Монова, заместник директор на уникалния комплекс. \"От малки до големи деца, от новородени дечица до колички, семейства с деца, млади хора, посещение имахме на деца от София, организирани ученически групи, колеги от университета във Варна, техническият университет, преподаватели, студенти посетиха панорамата, майки с деца от Самоков и много други, от всички градове.\"", "date": "2018.03.04", "title": "Над 10 000 туристи заляха музеите в Плевен за 3 март"}
{"url": "http://standartnews.com/balgariya/kmetat_na_stara_zagora_temenuzhka_petkova_da_ne_si_podava_ostavkata-368972.html", "text": "Смятам, че нещата с ЧЕЗ се преекспонираха, превърна се в политически казус. За потребителите е важно да са сигурни, че има кой да се грижи за техния интерес, да не се покачват цените. За това се грижи КЕВР. От друга страна трябва да се обмисли въпроса за влизането на държавата в това дружество, защото това крие рискове. Това каза кметът на Стара Загора Живко Тодоров пред Канал 3. \"Важно е службите да изяснят финансирането на тази сделка, дали има непрозрачно финансиране и ако то е чисто, всичко друго би преекспонирало темата\", категоричен бе той. \"Трябва да има национално единство по важните въпроси. Всичко, което се случва в държавата, се случва с политически контекст. Национално единение е необходимо в енергетика, здравеопазване и образование. Винаги в едно управление има за какво да се хване човек. Във всяка партия има добри и лоши, не трябва да се вглеждаме само в лошите\", коментира още Тодоров. \"Смятам, че Теменужка Петкова е добър министър и не трябва да си подава оставката. Отговорите трябва да бъдат дадени от службите. Те могат да проверят финансирането, да направят допитвания и да излязат със становище дали е честна и прозрачна сделката или не\", заяви кметът. \"Президентът трябва да обединява нацията и да търси консенсус между избирателите и партиите. Още по-малко трябва да участва в свалянето на правителство и прокламирането на ново\", заяви Тодоров.", "date": "2018.03.04", "title": "Кметът на Стара Загора: Теменужка Петкова да не си подава оставката"}
{"url": "http://standartnews.com/balgariya/vmro_iska_spetsialni_prava_za_grazhdanite_za_zashtita_ot_prestapnitsi-368963.html", "text": "Часове след протеста на пловдивчани в защита на лекаря, убил крадец у дома си, ВМРО обяви, че ще инициира обществен дебат за законодателни промени в НК, които ще изискват институтът на неизбежна самоотбрана да бъде разширен. За разширяването на статута се е обявил и евродепутатът и зам.-председател на ВМРО - Българско национално движение Ангел Джамбазки в своя публикация в социалните мрежи, цитиран от пресцентъра на ВМРО. \"Когато бъде нападнат с нож в дома си, всеки български гражданин има правото и задължението да защити със всички средства живота и здравето си, както и това на своите близки, имота и честта си\", пише Джамбазки. Той допълва, че би покрил разходите по организирането на най-добрата защита на д-р Иван Димитров задържан за убийството. По думите на Джамбазки неприкосновеността на частната собственост трябва да бъде пазена от закона. Той допълва, че незабавно трябва да се приемат промени, които да разширяват обхвата на неизбежната самоотбрана, за да могат гражданите да се защитават.", "date": "2018.03.04", "title": "ВМРО иска специални права за гражданите за защита от престъпници"}
{"url": "http://standartnews.com/balgariya/simeon_normalno_e_obshto_sasluzhenie_na_tsarkvite_v_balgariya_i_makedoniya-368962.html", "text": "Бившият български министър-председател Симеон Сакскобургготски заяви, че е нормално Българската православна църква и Македонската православна църква – Охридска архиепископия да имат общо съслужение. „В две съседни страни, между две съседни църкви е нормално\", каза пред БГНЕС Симеон Сакскобургготски, цар на България от 1943-1946 г. и министър-председател от 2001 до 2005 г. Сакскобургготски направи това изявление след съвместната служба, която отслужиха в храм „Свети Александър Невски\" българският патриарх Неофит и руският патриарх Кирил във връзка със 140 години от освобождението на България от турско робство. Призивът му става дни след като македонският премиер Зоран Заев официално подкрепи съслужение между двете църкви.", "date": "2018.03.04", "title": "Симеон: Нормално е общо съслужение на църквите в България и Македония"}
{"url": "http://standartnews.com/balgariya/montiraha_pametnik_na_kirilitsata_v_antarktida-368961.html", "text": "По случай националния празник 3 март българските полярници монтираха паметника на кирилицата на базата ни в Антарктида. Той е поставен в непосредствена близост до православния параклис „Св. Иван Рилски\" като по този начин създава един комплекс на българските духовни ценности на Ледения континент. Това съобщиха от Българския антарктически институт. Паметникът е монтиран само с два болта в скалите, без леене на бетон, за да се опази уникалната околна среда. Идеята се реализира благодарение на дългогодишното българо-монголско сътрудничество на Антарктида и лично на монголския посланик проф. Лхамсурен Дугержав. Монголия е единствената неславянска държава, която пише на кирилица. Такъв монумент вече има в монголската столица и преди две години бе открит от българския президент. Паметникът е направен изцяло с дарения на българи и монголци. Той тежи около 100 кг, висок е два метра и половина и е изграден от няколко метални сегмента, върху които са изобразени 12 букви от азбуката. Върху \"Ж\" са изрисувани три икони - на светите братя Кирил и Методий и на св. Климент. В основата му в херметически затворени стоманени капсули е поставена пръст от Варна, Плиска, Преслав, Велико Търново, София и от гроба на кан Кубрат в Украйна.", "date": "2018.03.04", "title": "Монтираха паметник на кирилицата в Антарктида"}
{"url": "http://standartnews.com/balgariya/korneliya_vsichko_oprya_do_tam_kakvo_shte_kazhe_ginka_v_chehiya-368957.html", "text": "Правителството постави държавата и народа на колене пред волята на един човек – какво ще каже Гинка Върбакова в Чехия. Това каза лидерът на БСП Корнелия Нинова пред БНТ. „Мисля, че скандалът с ЧЕЗ ще се разраства в международна линия, защото чешкият премиер обвини българския премиер в лъжа. А когато си председател на Съвета на Европа, да влезеш в тази ситуация е голям проблем на Борисов и на България и последиците не закъсняха. По този начин правителството постави държавата и народа ни на колене пред волята на един човек – какво ще каже Гинка Върбакова в Чехия\", коментира Нинова. Тя посочи, че когато някой купува 1/3 от електропреносната мрежа на България, това е въпрос на национална сигурност. „Някой ще контролира през сметките за ток живота на 3 млн. българи. А няма много информация кой е този човек, кой финансира сделката и как ще се връщат тези пари. Когато има риск дори и минимален, такъв субект да стане собственик на 1/3 от електропреносната мрежа на България, това ражда много въпроси\", коментира още лидерът на БСП и посочи, че в тази ситуация въпросите са много, а отговорите – малко.", "date": "2018.03.04", "title": "Корнелия: Всичко опря до там какво ще каже Гинка в Чехия"}
{"url": "http://standartnews.com/balgariya/patrulka_izletya_vav_vladayska_reka_obnovena-368964.html", "text": "Патрулка е паднала във столичната Владайска река, в участъка между бул. „Сливница\" и ул. „Г. С. Раковски\". Причините за инцидента се изясняват. При инцидента леко пострадали са двама униформени служители и са откарани за преглед в болнични заведения. Според първоначална информация, полицаите, които са били на дежурство, забелязали шофьор с голф, който минал с бърза скорост на червено, виждайки колата на униформените. Служителите на МВР тръгнали след него да го спрат. Шофьорът обаче не се подчинил на сигналите на полицаите. Гонитбата продължила през 3 кръстовища и приключила с падане в реката.", "date": "2018.03.04", "title": "Патрулка излетя във Владайска река /ОБНОВЕНА/"}
{"url": "http://standartnews.com/balgariya/padnali_skali_zapushiha_patya_sofiya__varna-368960.html", "text": "Огромни скални късове се срутиха на главния път София - Варна между пътен възел Абланица и село Голец, информира БНР. Движението в участъка беше затруднено за известен период от време. На мястото на срутването дойде патрул на пътната полиция, а от Областното управление в Ловеч предприеха незабавно разчистване на скалната маса. Шофьорите трябва да се движат с повишено внимание и на главния път София-Русе в участъка между Луковит и Румянцево, тъй като пътното платно там е наводнено.", "date": "2018.03.04", "title": "Паднали скали запушиха пътя София - Варна"}
{"url": "http://standartnews.com/balgariya/prezidentat_tsarkvata_e_s_naygolyam_prinos_za_duhovnite_i_kulturni_vrazki_mezhdu_balgariya_i_rusiya-368970.html", "text": "Българският и руският народ са свързани от дълбоки духовни и културни връзки и голям принос за това имат Българската православна църква и Руската православна църква – още от делото на Светите братя Кирил и Методий и пренасянето на славянската писменост в Русия. Това заяви президентът Румен Радев, който разговаря на „Дондуков\" 2 днес с Негово Светейшество Кирил, патриарх на Москова и на цяла Русия, съобщиха от прессекретариата на държавния глава. В срещата участва и Негово светейшество Българският патриарх Неофит. „Убеден съм, че със своето дело православните църкви на двете държави ще продължат да допринасят за нашето културно и духовно сближаване\", заяви още президентът. „През последните години в Русия са построени хиляди православни църкви и манастири, а Руската православна църква развива активна социална дейност, насочена и към младите хора\", посочи патриарх Кирил. Държавният глава цени високо участието на руския патриарх в тържественото отбелязване на 140-годишнината от Освобождението на България и подчерта, че народът ни пази спомена за Руско-турската освободителна война от 1877-1878 г. и България уважава паметта на воините, загинали за нейното освобождение. „Така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност\", подчерта Румен Радев. Патриарх Кирил оцени високо ролята на българския държавен глава за недопускане на преиначаването на историческата истина в България за Освободителната война от 1877-1878 г. „Паметта за героичната борба на руси и българи за освобождението на православна България е особена страница за историята на нашите народи. И затова бих искал да помоля и Вас и българските институции да съхраняват тази памет, независимо от политическата конюнктура\", заяви патриарх Кирил.", "date": "2018.03.04", "title": "Президентът: Църквата е с най-голям принос за духовните и културни връзки между България и Русия"}
{"url": "http://standartnews.com/balgariya/dvamata_patriarsi_blagosloviha_detski_risunki_za_osvobozhdenieto-368965.html", "text": "Двамата патриарси Неофит и Кирил разгледаха изложбата на детски таланти, посветена на 140 години от Освобождението. Рисунките на руски и български деца е съвместен проект на вестник \"Стандарт\" и руската медийна група РИА Новости, \"Россия сегодня\" и \"Спутник\", която има за цел да представи значимият юбилей през погледа на младото поколение. Изложбата, наредена във фоайето на Гранд-хотел \"София\",  бе благословена от двамата свети отци непосредствено преди обяда, който Българската православна църква даде преди отпътуването на височайшия гост. Главният редактор на вестник \"Стандарт\"  Славка Бозукова разказа на патриарх  Кирил за съвместната инициатива: \"Направихме тази изложба, защото искаме да съхраним православната вяра и християнските ценности в младото поколение. Дълбоко сме убедени, че бъдещето е на тази вяра, която още отсега е дълбоко в сърцата на децата\", заяви Бозукова. Височайшият гост сподели, че именно в това се състои мисията на всяка църква. Двамата патриарси бяха впечатлени от детските интерпретации на произтеклите преди 140 години драматични исторически събития. Преди това, на тържествена съборна литургия в храм-паметника \"Александър Невски\", която е посветена на 140 годишнината от признаването на Екзархията, двамата патриарси  отбелязаха, че само в единството е бъдещето на православната ни църква. Патриарх Кирил отбеляза и високия подвиг на стотиците загинали български и руски опълченци.  На тържествения прощален обяд присъстваха митрополитите и епископите на БПЦ, общественици, журналисти и др. Поканени бяха посланикът на Русия у нас Анатолий Макаров, директорът на руския Културно информационен център Павел Журавльов,  бившият цар Симеон Саксгобургготски, шефът на парламентарната комисия по вероизповедания Красимир Велчев и политикът Румен Петков, който подари на патриарх Кирил валидирана  пощенска марка по повод  140 години от Плевенската епопея.", "date": "2018.03.04", "title": "Двамата патриарси благословиха детски рисунки за Освобождението"}
{"url": "http://standartnews.com/balgariya/karanikolov_i_da_vleze_darzhavata_v_chez_tokat_nyama_kak_da_poevtinee-368973.html", "text": "\"Уверявам ви, че цените няма да се вдигнат от продажбата на ЧЕЗ. Сигурен съм, че другата седмица нещата около сделката ще се изяснят. Не трябва да работим със страховете на хората. Правителството ще направи всичко, за да бъде прозрачна сделката.\" Това каза министърът на икономиката   по Канал 3. \"Правителството няма правомощия да контролира сделка между фирми. Нито държавата, нито КЕВР за съжаление могат да се месят. КЕВР може да взима и да дава лицензи и да отнеме лиценза на собственика, ако има нарушения, каза вицепремиерът Красимир Каракачанов, който се включи по телефона на живо в предаването. \"Обществото се вълнува и се притеснява от сделката. Те чуват, че ЕРП-тата искат увеличение на цената и опозицията използва това. Опозицията по всеки повод, това и е работата, но има неща за които трябва да атакуваш остро, но за други не трябва да спекулират. Президентът и този път взе страната на опозицията\", допълни Караниколов. В телефонна връзка се включи и управителят на Българската банка за развитие  . \"Опозицията през последните дни политизира тази сделка в опит да се потърси политическа конфронтация с цел да се обвини правителството\", каза той и обясни, че банката функционира като всяка друга банка, с изключение, че в нея има държавно участие. \"Опозицията видя в банката възможност да атакува правителството\", категоричен бе той. \"Това което сме направили е стандартна процедура, която спазва всяка банка при едно такова запитване. Ние отговорихме, че сме готови да обсъдим такова финансиране, но трябва да бъдат спазени всички процедури и този отговор не носи никакви юридически последствия за банката\", увери той. \"Темата за финансиране на сделката с ЧЕЗ през ББР не трябва да се коментира. От фирмата купувач, казаха, че имат финансиране от чужда финансова институция, което изключва ББР\", заяви Караниколов. Мавродиев увери, че ако правителството се обърне към ББР за финансиране, следвайки всички банкови стандарти ще се реши дали има рискове и чак тогава ще бъде разрешено евентуално финансиране но сделката. Вицепремиерът   разказа за поправките, които от ВМРО предлагат в Закона за енергетиката.  Идеята е, когато става въпрос на структуроопределящи звена на енергетиката, КЕВР да се произнася при продажба на повече от 20%. Държавата не може да остане безучастна при продаване на такива активи, категоричен бе той. Теменужка Петкова направи грешка с подаването на оставката си, тя няма никаква вина. Тя няма правомощия, каза той. \"Не бих нарекъл действията на правителството хаотични, премиерът направи всичко, за да се изясни тази сделка. Позицията на президентът беше в синхрон с позицията на БСП, той можеше да поиска среща с министъра на енергетиката и тогава да коментира. Ако се свиква КСНС, трябва да се свика по тема енергетика, а не само по темата ЧЕЗ. Трябва да има обща държавна концепция\", заключи той. \"По отношение на продажбата на 33% на енергийните дружества няма незаконосъобразни действия. Тогава имаше решение на министъра на икономиката Трайчо Трайков. Ако някой си мисли, че ако държавата влезе в ЧЕЗ, цената на тока ще падна, това няма как да стане. Трябва да се направи анализ.\", заключи Емил Караниколов.", "date": "2018.03.04", "title": "Караниколов: И да влезе държавата в ЧЕЗ, токът няма как да поевтинее"}
{"url": "http://standartnews.com/balgariya/tsvetanov_premierat_ne_e_znael_za_sdelkata_za_chez-368958.html", "text": "Премиерът не е знаел за сделката за ЧЕЗ, защото тя се подписва по чешкото законодателство и българското правителство няма отношение. Това каза зам.-председателят на ГЕРБ и председател на ПГ на партията Цветан Цветанов по БНТ. Той посочи, че всяка покупка на ЧЕЗ от 2004 г. насам не се осъществява от българското законодателство. „Имаше 8 участници, които участваха при купуването на ЧЕЗ сега. Това, което е станало накрая, е, че чешката страна е избрала Гинка и тази сделка се подписва по чешкото законодателство. Убеден съм, че премиерът не е знаел за тази сделка, защото тя не е по нашето законодателство и правителството няма никакво отношение. Това е частна сделка по международно право, но това, което ние можем да гарантираме, е, че цената ще се контролира. Тя няма да се увеличава от Гинка, както каза Корнелия Нинова. Но всеки се бори за някакъв електорат\", коментира Цветанов и посочи, че сделката за ЧЕЗ още не е финализирана и никой не знае какви точно са детайлите по нея. „Корнелия Нинова казва толкова неистини, че се чудя как е възможно политик от този ранг да има такова отношение. Трябва да е ясно, че електроразпределителните дружества нямат нищо общо с електропреносните мрежа и формирането на цената на тока. Неистина е и че годишно дивидентът на държавата от 33% от активите ЧЕЗ е бил около 50 млн. Парите, които са проведени еднократно през 2010-2011 г., са 41 млн. за десет години\", коментира още той.", "date": "2018.03.04", "title": "Цветанов: Премиерът не е знаел за сделката за ЧЕЗ"}
{"url": "http://standartnews.com/balgariya/dazhdovna_nedelya_s_polozhitelni_temperaturi-368946.html", "text": "Днес на много места ще вали дъжд, който с нахлуването на студен въздух от север-североизток, още преди обяд в Северна България ще се примесва и ще преминава в сняг. Ще духа слаб, в Дунавската равнина и източните райони - до умерен североизточен вятър. В сутрешните часове в Северна България остават условията за поледици и заледявания. Жълт код е обявен за 13 области в Северна България. Предупреждението е в сила за областите София област, Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра и Шумен. Минималните температури ще са предимно между минус 3 и 2 градуса, максималните ще са от около минус 1 градуса в североизточните, до 15-16 градуса в крайните югозападни райони. Атмосферното налягане е значително по-ниско от средното за март, но още преди обяд ще започне да се повишава. В планините ще бъде предимно облачно и мъгливо. Ще има валежи от дъжд, над около 1700 м - от сняг. Ще духа умерен до силен вятър от запад-северозапад. Максималната температура на височина 1200 м ще е около 5 градуса, на 2000 м - около минус 1 градуса. По Черноморието ще бъде облачно. Около обяд ще започнат превалявания от дъжд, които по-късно през деня, с понижението на температурите, в северните райони ще се примесват и преминават в сняг. Максималните температури ще са 4-7 градуса. Температурата на морската вода е 5-6 градуса. Вълнението на морето ще бъде 3 бала.", "date": "2018.03.04", "title": "Дъждовна неделя с положителни температури"}
{"url": "http://standartnews.com/balgariya/goranov_ginka_nyama_da_pregovarya_v_chehiya_ot_imeto_na_darzhavata-368956.html", "text": "Продължавам да смятам, че не е нужно държавата да купува активите на ЧЕЗ в България, но ще се подчиня на общото решение.  Това обяви финансовият министър Владислав Горанов по повод скандала около сделката за ЧЕЗ и последното решение държавата да се намеси в нея пред БиТиВи. Той уточни, че до решението държавата да се намеси правителството е стигнало, за да успокои потребителите на ЧЕЗ в България след истерията, която е създала опозицията около сделката. „Истерията, която се налага от опозицията ме кара да мисля, че една партия от опозицията, разполага с информация, която не е известна на правителството. Високият тон говори, че има някой разсърден и некласиран от чехите\", коментира Горанов. Финансовият министър обясни, че собственикът на „Инерком\" Гинка Върбакова не отива в Чехия да преговаря от името на държавата, а да преговаря с чехите отново да отворят договора, за да може държавата да се намеси. Чешката ЧЕЗ може да се съгласи, но може и да откаже, напомни Горанов. На въпроса какво следва оттук нататък той отговори: „Ако се стигне до положително решение на чешката компания ние може директно да влезем, купувайки компанията „Инерком\" или част от нея, или да проведем други преговори\". За цената той обясни, че тя ще е тази, която двете страни вече са постигнали, ако не се стигне до нови преговори.", "date": "2018.03.04", "title": "Горанов: Гинка няма да преговаря в Чехия от името на държавата"}
{"url": "http://standartnews.com/balgariya/polititsi_diplomati_i_voenni_uvazhiha_priema_na_prezidenta__za_3_mart-368953.html", "text": "Президентът Румен Радев беше домакин на прием по случай националния празник на България 3 март и 140 години от Освобождението на страната ни, което бе уважено от политици, военни, дипломати и представители на културния елит. В продължение на повече от час Радев и съпругата му приемаха поздравления от своите гости. В залата на Военния клуб беше целият дипломатически корпус, начело с посланиците на САЩ, Русия, Япония, Китай, Турция, Германия, Франция и всички останали страни-членки на ЕС, първите дипломати на страните от Близкия изток, Америка, Азия и Австралия. Заедно с тях бяха много учени, писатели, военни. Академиците Благовест Сендов, Антон Дончев, банкерът Левон Хампарцумян, бившите премиери Ренета Инджова и Георги Близнашки, зам.-председателят на НС Нивяр Джафер и зам-председателят на ПГ на ДПС Халил Летифов, директорът на операта акад. Пламен Карталов, лидерът  на \"Воля\" Марешки и много журналисти бяха сред гостите на приема. \"Това е връх, който ние изкачихме след векове на борби, страдания и много жертви. Този връх ни изпълва с гордост и национално достойнство. Но този връх ни дава самочувствие за още нещо – ние не бяхме сами. С нас бяха воините на много народи\", каза Румен Радев и подчерта, че за България днес мирът и добросъседството са от ключово значение. „Ние, българите, винаги ще останем признателни на всяка една капка пролята кръв от всички, които се сражаваха са свободата на България. Ние помним своята история, но ние днес гледаме напред в бъдещето. Бъдеще, в което искаме мир добросъседство и приятелство. Затова искам специално да се обърна към представителите на дипломатическите мисии и да ви благодаря за вашето сътрудничество, за взаимодействието ви с българската държава, която полага огромни усилия този мир добросъседство и приятелство да станат факт\", каза той.", "date": "2018.03.04", "title": "Политици, дипломати и военни уважиха приема на президента  за 3 март"}
{"url": "http://standartnews.com/balgariya/plovdiv_na_protest_za_lekar_ubil_kradets_v_doma_si-368954.html", "text": "Приятели, граждани на Пловдив и колеги лекари се събраха на протест пред сградата на полицията в града, за да поискат освобождаването на д-р Иван Димитров, информира Би Ти Ви. Той беше задържан за 72 часа по обвинение за убийство, след като е произвел изстрел, довел до смъртта на крадец, който влиза в дома му. Според протестиращите Димитров е направил това, което всеки би направил, ако се почувства заплашен за живота си. Негови колеги казват, че ако по случайност той е бил дежурен същата тази вечер в болницата, тогава е можело да се случи нещо много по-страшно и да бъде нападнато семейството му. Местните го описват като добър и етичен човек.", "date": "2018.03.04", "title": "Пловдив на протест за лекар, убил крадец в дома си"}
{"url": "http://standartnews.com/balgariya/liturgiya_na_dvamata_patriarsi_za_3_mart_chrd_na_tsarkvata_ni_obnovena-368955.html", "text": "Българският патриарх Неофит и Руският патриарх Кирил отслужиха обща Божествена Света литургия в храм „Св. Александър Невски\". На нея присъстваха няколкостотин миряни. Литургията се отслужва по повод 140-годишнина от Освобождението на България от османско владичество. Сред присъстващите е и Н.В. Симеон Сакскобурготски. „С благоговение трепет и духовна радост извършихме в този дивен ден великото тайнство на Божествената евхаристия, заяви . - Радостта ни беше още по-голяма, защото имахме възможността да направим това в благословеното съслужение с обичния и скъп на сърцето ни наш в Христа брат - Светейшният Кирил -патриарх на Москва и цяла Русия, който в тези тържествени и празнични за цяла България дни оглави делегацията на Московската патриаршия за честванията на паметната 140-годишнина от Освобождението на страната ни от вековно иго\", каза българският патриарх. Приемете нашата дълбока благодарност за радостта от това да бъдем заедно в тези паметни дни. Вашето присъствие сред нас и на всички гости от Русия е още едно свидетелство за здравите и непрекъсваеми духовни връзки между нашите православни народи и православните ни църкви. Свидетелство за нашето единство и залог за нашето общо бъдеще в следване на Евангелския път, обърна се патриарх Неофит към руския патриарх. Днес, когато БПЦ празнува началото на историческото си съществуване, всички ние отново обръщаме духовния си взор назад във времето, когато са се полагали основите на християнството. Най-важният завет е да пазим православната си вяра, подчерта Негово Светейшество. „Светът, в който живеем днес, все повече обезверен, изправя нашите православни църкви пред по-нови и опасни предизвикателства и изпитания, в условията, в които всички ние сме призовани да бъдем верни на Христа. Неотменимо условие, за да осъществяваме това призвание и мисията на църквата, е нашето единство в Господа и между самите нас. Затова в единството е истинският залог за нашата сила и за нашия успех. Това свято единство сме длъжни да пазим като не позволяваме враждебни на Господа и подривни сили да го рушат. Наши верни спътници в делото ни са били само Господ, неговата майка Богородица и всички светци\", заяви патриарх Неофит. От своя страна   заяви в словото си: \"Господ да благослови Светата Българска църква и да не оставя народа й без своите милости\". „Християните знаят, че без Божията помощ всяко човешко усилие се оказва напразно. Истинското чудо понякога идва точно тогава, когато всички човешки сили са изчерпани в отговор на последното усилие на човешката воля. То се появява там, където действително е необходимо в живота на човека за неговото спасение. То изисква насрещно действие от човека-усилена молитва и устременост към Бога\", добави патриарх Кирил. „В памет на края на войната, която преди 140 години донесе освобождението на българския народ, на руските медали е издълбан стих-„Не нам, Господи, не нам, а на твоето име дай слава\". Това смирено призоваване на Божията воля, постигнато във военните събития, изисква Божията помощ и запълва немощта на човешките сили\", заяви Руският патриарх. „Историците говорят за това, че нито Русия, нито българският народ, са били готови за тази война. България е била обезкървена жестоко от потушеното въстание, а Русия още невъзстановена от неблагополучния конфликт с европейските държави в предшестващите години. Войната заплашвала да легне като тежко бреме над цялото руско население и да изостри отношенията с Европа, но Русия е потресена от страданията на единоверния народ и решава да го защитава, презирайки собственото си благополучие и без да получи в замяна на това нещо\", заяви Московският и на цяла Русия патриарх Кирил. Той посочи, че свещената българска земя е напълнена с кръвта на български опълченци и руски войници, паднали в битката преди 140 години, когато нашите народи се сражават рамо до рамо за свободата на България. Тази победа носи и духовния смисъл на победата над земното зло и несправедливост. Тя е дадена заради вярата на нашите народи, заяви патриарх Кирил. Той пожела на българския патриарх Неофит Господ да му дарява крепко здраве и силна помощ във високото му служение. Господ да благослови Светата Българска църква и да не оставя народа й без своите милости, пожела на българите руският патриарх. Църквата празнува същевременно 1148 години от основаването си на 4 март 870 г.. Тогава тя е обособена и прогласена като автономна Българската православна църква.", "date": "2018.03.04", "title": "Литургия на двамата патриарси за 3 март. ЧРД на Църквата ни! /ОБНОВЕНА/"}
