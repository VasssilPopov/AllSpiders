{"url": "http://standartnews.com/lyubopitno/novata_uchebna_godina_na_prints_dzhordzh_balet_hor_i_poveche_domashni-375122.html", "text": "Само седмица преди принц Джордж да се завърне в училището „Томас Батерсий\", светското списание \"Hello!\" ни представя новите занимания на малкия принц в едно от най-скъпите училища. Частното училище е за деца между 4 е 13-годишна възраст.Задължителен балет, хор и повече домашни ще бележат новата учебна година на малкия принц. Учебното заведение акцентира силно върху изкуствата, спорта и дейности на открито, така че не е изненада че Джордж ще се сдобие с повече задължения тази година. Първият ден ще бъде малко стресиращ за кралския представител. Той ще трябва да се запознае с новата си учителка и да се настани в новата си класна стая. Но някои неща ще си останат същите – училищната му униформа, съучениците и приятелите. Днес е първият ден в училище на принц Джордж. Той ще учи в едно от най-елитните британски училища, където извънкласните занимания са многобройни, а дисциплината затегната. До класната му стая го заведе баща му принц Уилям, а чаровният  През новата година принцът ще изучава наука, история и география. На децата ще се преподава математика, английски и физическо възпитание. Той ще има и повече домашни. Всяка вечер ще трябва да чете по 10 минути. Той ще се учи и да рисува с ръка, да пише писма. В учебната програма ще бъде включено изучаването на дните на седмицата, месеците от годината, числата до 20, техните имена и адреси, както и името и адреса на училището. Някои от уроците му по наука ще обхващат растения, животни и сезонните промени. Принц Джордж ще има и религиозно учение. Той ще ходи и на хор, балет и плуване. Първото на Кейт и Уилям ще продължи с изучаването на френски. Към уроците му ще има и такива за личностно, социално, здравно и гражданско образование.", "date": "2018.08.24", "title": "Новата учебна година на принц Джордж: балет, хор и повече домашни"}
{"url": "http://standartnews.com/sport/voleybolnata_svetovna_kupa_idva_v_sofiya_tazi_sabota-375128.html", "text": "Световната купа по волейбол ще гостува в София като част от националното турне на трофея, което се провежда с подкрепата на Лидл България. Всички фенове на волейбола в столицата ще могат да се докоснат до най-желаната световна волейболна купа на 25 август 2018 г. от 17:00 до 19:00 ч. Оригиналният трофей, за който ще се борят най-добрите волейболисти на планетата по време на шампионата през септември, ще срещне любителите на волейбола в София, изложен в специално изграден шампионски корнер в началото на алеята към НДК на ъгъла на ул. „проф. Фритьоф Нансен\" и бул. „Патриарх Евтимий\". По време на събитието, организаторите ще зарадват всички фенове и с много забавления, игри и активности за популяризиране на спорта и пълноценния живот. Легендарните волейболни национали Любо Ганев и Евгени Иванов-Пушката ще бъдат сред специалните гости на поредната спирка от златния „Трофи тур\" и ще предизвикат волейболни ентусиасти да покажат своите заложби на специално изградено волейболно игрище на ул. „проф. Фритьоф Нансен\". Организаторите са предвидили и награди за най-добрите играчи, а най-подготвените по темата за предстоящото световно първенство по волейбол за мъже, на което България е домакин заедно с Италия, ще получат подарък билет за двубои от втората предварителна фаза на световното първенство, която ще се проведе в София. В началото на юни Лидл България и Българската федерация по волейбол официално обявиха продължаване на партньорството си, което тази година се провежда под мотото \"Националната селекция, с която се гордеем\", с подкрепата на селекцията „Родна стряха\" – висококачествени продукти само от български производители. През 2018 г., освен партньор на националите по време на Световното първенство по волейбол и Волейболната лига на нациите, търговската верига е и официален партньор на първото в България турне на оригиналния трофей, за който ще се борят най-добрите волейболни отбори на Световното първенство за мъже 2018. В рамките на националното турне, световната купа по волейбол беше представена на различни събития в градовете-домакини София, Варна и Русе през цялото лято. Трофеят ще може да бъде видян от феновете и по време на мачовете на Световното първенства по волейбол в България през септември. Повече информация, свързана с турнето на купата, може да откриете на сайта на Lidl България – www.lidl.bg, както и сайта на Българската федерация по волейбол http://www.volleyball.bg/ .", "date": "2018.08.24", "title": "Волейболната световна купа идва в София тази събота"}
{"url": "http://standartnews.com/balgariya/mvr_ministarat_otkri_renoviranata_sgrada_na_politsiyata_v_berkovitsa-375127.html", "text": "Вътрешният министър Валентин Радев и заместник-министърът на регионалното развитие и благоустройството Деница Николова откриха обновената сграда на РУ-Берковица. Това съобщиха от пресцентъра на МВР. Това е първата сграда в града, реновирана по Оперативна програма „Региони в растеж\", която се въвежда в експлоатация. Благодаря на кмета на Берковица и на Министерството на регионалното развитие и благоустройството за избора да бъде обновена именно сградата на районното управление. Този избор говори сам по себе си за уважението и оценката към работата на полицейските служители, заяви министър Радев. Той припомни, че един от основните приоритети на ръководството на министерството е именно да осигури всичко необходимо на служителите си –от униформите, до оборудването им и добрите условия на труд. Това е нашата задача, а една от основните отговорности на полицаите е и да са в помощ на хората, които да им вярват и да ги търсят, подчерта вътрешният министър. Днес той, заедно със заместник-министъра на Министерството на регионалното развитие и благоустройство Деница Николова, откриха обновената сграда на РУ-Берковица. На церемонията присъстваха кметът на община Берковица, заместник-главният секретар на МВР гл. комисар Георги Арабаджиев, ст. комисар Ивайло Ангонов- директор на ОДМВР-Монтана. В рамките на работната визита, министър Валентин Радев посети и групата в Берковица към сектор „Зоополиция, кинология и престъпления срещу животните\"- ГДНП. Там на място той се запозна с отговорната работа на служителите, от чиято грижа и опит зависи правилното обучение на полицейските кучета.", "date": "2018.08.24", "title": "МВР министърът откри реновираната сграда на полицията в Берковица"}
{"url": "http://standartnews.com/svyat/uraganat_leyn_dostigna_havai__-375112.html", "text": "Мощният ураган „Лейн\" вече достигна Хаваи. Островът беше ударен от поройни дъждове и силни ветрове в последните часове. Националната метеорологична служба на Съединените щати издаде предупреждения за наводнения. В някои райони количеството на валежите може да достигне до 80 см. За сега „Лейн\" е определен като буря от четвърта категория по петстепенната скала. Заради урагана бяха отменени полети, а жителите на Хаваи бяха призовани да останат по домовете си, освен ако не се наложи евакуация. Няма информация за пострадали хора. Най-малко 14 пътища бяха затворени заради наводнения и свлачища.", "date": "2018.08.24", "title": "Ураганът „Лейн” достигна Хаваи"}
{"url": "http://standartnews.com/biznes/nap_otbelyazva_rast_na_deklariranite_oboroti_po_moreto-375129.html", "text": "Ръст на оборотите на обектите по цялото Черноморие за юни 2018 г. в сравнение със същия период на миналата година, отчитат от НАП. Данните, които фискалните устройства подават към НАП всеки месец, показват тенденция за увеличаване на отчитаните приходи от магазините и заведенията по морето. Оборотите на всички обекти по цялото ни Черноморие през юни 2018 г. са 1,127 млрд. лв. От НАП уточняват също, че по-високи приходи са регистрирани от заведения и магазини, както на юг, така и на север. Така например, в Приморско през юни тази година, в сравнение с юни 2017 г., е отчетен 75% ръст, а в Кранево – 57 на сто. Повишаване на регистрираните обороти има и в Обзор – 21%, Варвара – 41 на сто, Синеморец – 23%. Според приходната администрация, чувствителното подобряване на фискалната дисциплина се дължи на засиленото присъствие на служителите от звеното за фискален контрол на НАП по българското Черноморие.  И тази година стотици данъчни инспектори, съвместно с органите на МВР и Агенция „Митници\", извършват лятна контролна кампания по Черноморието. От началото на кампанията досега са осъществени общо над 8900 проверки, като запечатаните до този момент обекти са 210. От НАП припомнят, че и през тази година неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания. От приходното ведомство използват също и дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти, на мониторинг са подложени борси и тържища, които снабдяват хотелите с храни и напитки, допълват от НАП. Сигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на ", "date": "2018.08.24", "title": "НАП отбелязва ръст на декларираните обороти по морето"}
{"url": "http://standartnews.com/svyat/novite_amerikanski_sanktsii_sreshtu_rusiya_vlizat_v_sila_na_27_avgust-375120.html", "text": "Нови едностранни санкции на САЩ срещу Русия във връзка със случая \"Скрипал\" ще влязат в сила около 27 август, заяви представител на Държавния департамент, цитиран от ТАСС. \"На 6 август в рамките на спазването на закона за контрола върху химическите и биологическите оръжия и забраната за тяхното използване от 1991 г. САЩ стигнаха до извода, че правителството на Руската федерация е използвало химически или биологически оръжия в нарушение на международното право или е използвало срещу свои граждани смъртоносни химически или биологически оръжия\", отбеляза представителят на Държавния департамент. \"На 8 август уведомихме Конгреса за нашето намерение да въведем някои санкции срещу Русия, както го изисква законът за контрола върху химическите и биологическите оръжия, включително преди всичко прилагането на презумпцията за отказ за предоставяне на достъп до деликатни стоки и технологии от областта на националната сигурност, имащи американски произход\", уточни той. \"Уведомителният период, установен от закона за контрола върху химическите и биологическите оръжия, изтече на 22 август. Предадохме известие до Федералния регистър, привеждащо в действие санкциите, и очакваме то да бъде публикувано на 27 август\", заяви дипломатът.", "date": "2018.08.24", "title": "Новите американски санкции срещу Русия влизат в сила на 27 август"}
{"url": "http://standartnews.com/svyat/nov_kazus_s_korab_s_migranti_kray_sitsiliya-375113.html", "text": "Италия заплаши, че ще спре да внася своята вноска към Европейския съюз, ако останалите страни не се съгласят да приемат мигрантите от борда на кораб на бреговата охрана в Сицилия „Дичоти\". Предупреждението отправи италианският вицепремиер Луиджи Ди Майо, който е лидер на антисемитското движение „Пет звезди\". Три дни след като плавателният съд „Дичоти\" акостира в Катания, 150 пълнолетни мигранти остават на борда му. 27 непълнолетни получиха разрешение да слязат в сицилианското пристанище след около седмица в морето. Италия, където през последните акостираха стотици хиляди мигранти, иска те да бъдат разпределяни между всички страни членки на Евросъюза. На този фон Европейската комисия ще бъде домакин днес на среща на високо равнище за разпределяне на мигрантите.", "date": "2018.08.24", "title": "Нов казус с кораб с мигранти край Сицилия"}
{"url": "http://standartnews.com/svyat/broyat_zhivotnite_v_londonskiya_zoopark-375114.html", "text": "В Лондонския зоопарк започна ежегодното преброяване на животните. Мащабната операция ще продължи няколко дни. Размерите и тежестта на всички обитатели на зоологическата градина трябва да бъдат внимателни описани. Задачата е сериозно предизвикателство. Маймуните, например, трудно могат да бъдат накарани да застанат неподвижно. Същото се отнася и за 135-килограмовия тигър Джей Джей, разказват служителите на зоопарка. Събраните данни ще помогнат да се отчете прогресът по международните програми за развъждане на застрашените видове.", "date": "2018.08.24", "title": "Броят животните в Лондонския зоопарк"}
{"url": "http://standartnews.com/svyat/velikobritaniya_smyata_da_zapazi_priyatelski_otnosheniya_s_es_i_sled_brekzit-375118.html", "text": "Великобритания възнамерява да запази дружески отношения с Европейския съюз, независимо че излиза от организацията, заяви външният министър на страната Джеръми Хънт. „Великобритания остава голям приятел и партньор за европейските страни като възнамерява да съвмести това с желанието на британския народ да промени нашите правоотношенията с ЕС. В момента работим усилено именно по въпроса за това съвместяване\", каза Хънт пред представители на медиите. „Парламентът ще приеме само такова решение, каквото е в съответствие с буквата и духа на резултатите от референдума, на който британският народ реши да напусне Европейския съюз. Това е единственото, което Тереза Мей и правителството, част от което съм и аз, бихме могли да предложим на парламента\", добави външният министър на Обединеното кралство. Хънт подчерта, че управляващите в Лондон се надяват да постигнат взаимноприемливо споразумение с ЕС, „тъй като това е в интерес и на двете страни\".", "date": "2018.08.24", "title": "Великобритания смята да запази „приятелски“ отношения с ЕС и след „Брекзит“"}
{"url": "http://standartnews.com/svyat/izchezva_ruskiyat_premier_medvedev_zaradi_taynstvena_sportna_travma-375117.html", "text": "Руският министър-председател Дмитрий Медведев няма да участва в публични прояви заради получена спортна травма, съобщават от пресслужбата на руското правителство. \"Травма, получена по време на спортни занимания, не позволява на премиера да участва в публични мероприятия\", пише в официално съобщение на пресслужбата. Не се уточнява видът на травмата и конкретните спортни занимания, по време на които е пострадал Медведев. Премиерът, за разлика от президента Владимир Путин, не се слави като кой знае колко запален спортист. Руските медии откриха негови изказвания за ползата от бадминтона, както и информации за съвместен велопоход с президента Путин, чак в далечната 2011 г. Последната спортна новина за Медведев датира от 2015 г., когато той и Путин похапнали печено на открита тераса след съвместна закрита тренировка в залата. Руският премиер не за първи път има здравословни проблеми. През март 2017 година той се разболя от грип и се наложи да отмени редица вече планирани прояви. През 2009 г. видео на Медведев, тогава президент на Русия, който изглежда леко неориентиран на среща на Г-8 в Италия, разпали дебати в руските форуми дали държавният глава държи на пиене. На въпросното видео тогавашният премиер на Италия  Берлускони с две ръце насочва Медведев да се движи в правилната посока. Последната публична поява на Медведев е срещата му с губернатора на Новосибирска област Травников на 14 август.", "date": "2018.08.24", "title": "Изчезва руският премиер Медведев заради тайнствена спортна травма"}
{"url": "http://standartnews.com/svyat/novi_zhertvi_sled_seriyata_zemetreseniya_v_indoneziya-375119.html", "text": "Поредицата катастрофални земетресения, които разлюляха това лято индонезийския остров Ломбок, са причинили смъртта на 555 души, съобщава АФП. Почти 1500 са ранени, а стотици хиляди останаха без дом. Островът, който се намира близо до популярния сред туристите остров Бали, беше разтърсен от две големи земетресения на 29 юли и на 5 август. В неделя бяха регистрирани поредица от нови силни земетресения, най-мощното, от които беше с магнитуд от 6,9 по скалата на Рихтер. Около 390 000 бяха евакуирани в резултат от трусовете. Цели населени места са напълно изравнени със земята. Част от бежанците нямат достъп до достатъчно храна, чиста питейна вода или дори елементарен подслон. Власите твърдят, че повечето от смъртните случаи са в северната част на Ломбок. Армията е изпратена да помага на спасителите. Работата им обаче се затруднява от факта, че редица селища са труднодостъпни за превозни средства. Цената на възстановителните работи възлиза на над 7 млн. рупии (приблизително 808 млн. лева). Индонезия, която е една от най-уязвимите от бедствия държави в света, е разположена в т.нар. тихоокеански \"Огнен пръстен\", където се сблъскват тектонични плочи, което води до много вулканични изригвания и земетресения.", "date": "2018.08.24", "title": "Нови жертви след серията земетресения в Индонезия"}
{"url": "http://standartnews.com/sport/grigor_razbra_parviya_si_sapernik_na_us_open-375110.html", "text": "Григор Димитров за втори пореден път ще спори със Стан Вавринка в двубой от първи кръг на турнир от Големия шлем. Жребият за Откритото първенство на САЩ никак не бе благосклонен за първата ни ракета и отреди той отново да започне срещу победителя от съревнованието в Ню Йорк от 2016 г. Григор все още води с 4-3 в сблъсъците с швейцареца, но Вавринка спечели предния двубой на Уимбълдън в четири сета. На твърди кортове двамата са се срещали два пъти и са си разменили по една победа. Ако се справи със съпротивата на 33-годишния Вавринка, българинът ще играе във втори кръг с квалификант. Водачът в схемата Рафаел Надал ще започне състезанието с мач срещу испанския си сънародник Давид Ферер, а №2 Роджър Федерер ще играе с японеца Йошихито Нишиока.", "date": "2018.08.24", "title": "Григор разбра първия си съперник на US Open"}
{"url": "http://standartnews.com/balgariya/prokuraturata_nyama_da_razsledva_nikolina_angelkova_po_signalite_na_valeri_simeonov-375126.html", "text": "Специализираната прокуратура отказва да разследва сигналите на вицепремиера Валери Симеонов срещу министър Николина Ангелкова за допуснати закононарушения на служители в Министерство на туризма, касаещи незаконни строежи и незаконно одобрени схеми и категоризации на заведения в Слънчев бряг, съобщи Агенция Фокус. Според магистратите няма данни за извършено престъпление от страна на Министерство на туризма, което да е в компетентността на Специализираната прокуратура, нито и за каквото и да било друго престъпление от общ характер. Проверката по сигнала е установила, че категоризацията на заведенията е извършена законосъобразно. Направена е от министъра на туризма, но по одобрени от МРРБ схеми и съответно на база издадените от главния архитект на Община Несебър решения. При одобряване на схемата министърът на туризма не е допуснал нарушения на Закона за устройство на Черноморското крайбрежие във връзка с поставянето на преместваеми обекти и допълнителни търговски площи на територията на плажа „Слънчев бряг - юг\". Не е установено нарушение и при осъществяването на контрола по задълженията на концесионера на плажа. Агенцията припомня, че на 6 юни 2018 г. вицепремиерът Валери Симеонов подаде сигнал до Специализираната прокуратура за извършени законови нарушения от служители в Министерство на туризма, свързани с незаконни строежи и незаконно одобрени схеми и категоризации на пет заведения на плажа „Слънчев бряг-юг\" - ТHE ONE, La Cubanita, Cacao beach, Del Mar и BEDROOM.", "date": "2018.08.24", "title": "Прокуратурата няма да разследва Николина Ангелкова по сигналите на Валери Симеонов"}
{"url": "http://standartnews.com/balgariya/protest_zatvarya_patya_plovdiv__smolyan_po_obyad-375111.html", "text": "Протест ще затвори пътя Пловдив – Смолян по обяд днес. Причина за недоволството е, че жителите на Чепеларе не са съгласни с решението на Висшия съдебен съвет за закриване на районната прокуратура в града. Протестиращите настояват това да бъде преразгледано и да не бъдат прехвърляни към прокуратурата в Смолян, която по думите им е твърде далеч от Чепеларе.", "date": "2018.08.24", "title": "Протест затваря пътя Пловдив – Смолян по обяд"}
{"url": "http://standartnews.com/balgariya/za_30_min_plovdivski_patrul_spipa_2_piyanki_da_karat_edin_i_sasht_fiat-375116.html", "text": "Два куриозни ареста белязаха дежурството на полицейския патрул на Първо районно днес призори. Около 3 часа след полунощ униформените спрели за проверка на кръстовището на булевардите \"Македония\" и \"Никола Вапцаров\" \"Фиат Браво\" със силистренска регистрация. Зад волана бил 50-годишният пловдивчанин Славчо Т., който бил видимо пиян. Дрегерът отчел стряскащите 2,34 промила, което принудило полицаите да го свалят от автомобила и да го изпратят в ареста. Славчо е с криминално досие. Половин час по-късно негов познат дошъл да прибере Фиата. Патрулът спрял и него на същото кръстовище и установил, че и той е доста алкохолен - 1,9 промила. Методи и приятелят му се събрали в ареста. Тъй като и двамата са спипани с над 1,2 промила алкохол срещу тях има образувани досъдебни производства по чл. 343 Б , ал. 1 от Наказателния кодекс. Ще бъдат съдени по бързото производство. Точно преди половин година в Пловдив двама братя осъмнаха заедно в ареста, след като бяха хванати да шофират пияни в една и съща нощ, припомни trafficnews.bg. Любопитното е, че двамата били задържани през 100 метра разлика, в един и същ автомобил, от един и същи патрул. Куриозната случка e от 28 декември. Патрул на полицията спрял за проверка Мерцедес, а зад волана бил Андрей Атанасчев. При проверка с дрегер се установило, че мъжът е с над 2 промила алкохол в кръвта. Униформените  задържали Атанасчев, а колата останала до кръстовището между бул. \"Цар Борис ІІІ Обединител\" и ул. \"Св. Петка\" . Само 30 минути по-късно полицаите, които се върнали на поста си, спират същия Мерцедес на около 100 метра от мястото, на което бил паркиран. Зад волана бил по-големият брат на Андрей – Боян Атанасчев, който явно искал да прибере колата. При проверка със същия дрегер било отчетено, че и той се е почерпил добре – 1,5 промила алкохол в кръвта.  Полицаите не са имали избор и събрали братята в килиите на 4 РУ. Андрей и Боян Атанасчеви са едни от големите производители на яйца в страната, като тяхната птицеферма е село Трилистник.", "date": "2018.08.24", "title": "За 30 мин. пловдивски патрул спипа 2 пиянки да карат един и същ Фиат"}
{"url": "http://standartnews.com/balgariya/sled_uvelichenieto_na_gaza_energien_ekspert_s_prognoza_za_skoka_v_tsenite_na_parnoto_stokite_i_uslugite-375115.html", "text": "Ще има увеличение в цените на парното, хранителните продукти и услугите, но няма да бъде драстично – това заяви председателяt на Български енергиен форум Иван Хиновски по повод четвъртото за годината поскъпване на природния газ. Според енергийния експерт плановото поскъпване от 15%, ще се свие до около 10%. По думите му трябва да очакваме поскъпване на парното средно с 5%. При тока няма да се усети повишаване, но при стоките и услугите ръстът ще бъде към 7% Хинковски обясни, че поскъпването на природния газ не се дължи на приумици на КЕВР. „Това е борсова стока, чиято цена е свързана с петрола от сорт „Бренд\", а заради неговия скок се променя цената на „Газпром\" към нас\", каза енергийният експерт и допълни, че страната ни може да преговаря с руската компания за крайната цена. Председателят на Български енергиен допълни, че цената на природния газ в България не са най-високи в Европа, а това е благодарение на КЕВР, които според него си вършат добре работата.", "date": "2018.08.24", "title": "След увеличението на газа: Енергиен експерт с прогноза за скока в цените на парното, стоките и услугите"}
{"url": "http://standartnews.com/balgariya/zamarsyavaneto_na_vazduha_namalyava_prodalzhitelnostta_na_zhivota-375121.html", "text": "Учените изчислиха, че средната продължителност на живота в световен мащаб се съкращава с година заради замърсяването на въздуха. В най-замърсените райони хората живеят с две години по-малко. Изследователи от университета в Тексас са анализирали риска за здравето на населението от вдишването на твърди прахови частици с размер по-малък от 2,5 микрона. Най-малко мръсен е бил въздухът в Швеция и Нова Зеландия, а най-зле е положението в Саудитска Арабия, Нигер, Катар и Камерун. Установено е, че замърсяването на въздуха намалява продължителността на живота средно с 1,03 години. За сравнение тютюнопушенето отнема от живота 1,82 години, ниското качество на питейната вода - 0,57 години, нездравословното хранене - 2,67 години. Резултатите от проучването са публикувани в академичното списание Environmental Science & Technology Letters.", "date": "2018.08.24", "title": "Замърсяването на въздуха намалява продължителността на живота"}
{"url": "http://standartnews.com/balgariya/tsik_puska_obshtestvena_porachka_za_mashinnoto_glasuvane_-375124.html", "text": "Централната избирателна комисия (ЦИК) публикува покана за \"Извършване на пазарно проучване, анализ и консултиране по смисъла на чл. 44 от ЗОП, за определяне на прогнозна цена за производство, закупуване, наемане - дългосрочно или краткосрочно (еднократно) и доставка в страната на не по-малко от 12 500 специализирани устройства за машинно гласуване, както и за логистично осигуряване на специализираните устройства до секционните избирателни комисии в страната и чужбина, гаранционно и извънгаранционно обслужване, поддръжка, обучение на персонал за работа и обслужване на устройствата за произвеждане на избори\". Това съобщиха от ЦИК. Целта на обществената поръчка е провеждане на проучване на всички участници на пазара, които произвеждат и доставят устройства за машинно гласуване. Фокусът на изследователския интерес е цената, на която може да бъде осигурена възможност  за гласуване с устройства за машинно гласуване за всички български граждани, считано от началото на 2019 година. Следва да бъдат подложени на анализ всички аспекти на проблема: цена на самите устройства, софтуерно и техническо осигуряване, съхранение, транспортиране и поддръжка на устройствата. Проектът следва да включва и сравнителен анализ на предимствата и недостатъците на различните пазарни стратегии: за производство, закупуване, наемане - дългосрочно или краткосрочно (еднократно) и доставка в страната на специализирани устройства за машинно гласуване. Прогнозната стойност и обем на поръчката е до 12 500 (дванадесет хиляди и петстотин) лева без ДДС, а срокът за изпълнение на договора -  не повече от 2 месеца, считано от датата на подписване на договора.", "date": "2018.08.24", "title": "ЦИК пуска обществена поръчка за машинното гласуване"}
{"url": "http://standartnews.com/balgariya/balgariya_e_na_vtoro_myasto_v_evropa_po_resurs_na_naturalni_i_mineralni_izvorni_vodi-375123.html", "text": "България е втората европейска държава след Исландия по ресурси на натурална минерална и изворна вода с естествен произход, уникален състав и питейни качества. Освен с красивата си природа, вкусна храна и вино, страната ни от векове е известна с високите качества на своите води, които са подходящи както за профилактика на различни заболявания, лечебни и спа-процедури, така и за ежедневна консумация. Най-значимите водоизточници с доказани характеристики на минералните води са около 500 на брой, хиляди са и находищата на натурални изворни води. България има по-голям брой естествени източници на квадратен километър площ от доста по-големи от нея страни като Италия, Испания, Англия и Франция  . По думите на проф. д-р на геоложките науки Костадин Щерев, страната ни е изключително богата на подземни минерални води. Според него, ако се сумира общият дебит на подземните минерални извори в България, той би могъл да надхвърли количеството на всички бутилирани води в света. Общият годишен обем на запасите на минерални води у нас, които могат да бъдат използвани, е над 100 млн. кубични метра, но едва 6% от тези находища са добре проучени . Към момента общият брой на регистрираните находища в страната е 146. Тези, които са предоставени за бутилиране са 15, от които 14 се използват ефективно. Капацитетът на находищата е 4185 литра в секунда или около 132 милиарда литра годишно – дебит, който в пъти надвишава средногодишното потребление на бутилирани води в света, равняваващ се на около 45 милиарда литра . От огромното богатство на води в страната ни обаче реално се използват едва 30% . Останалият ресурс остава свободен, вместо да се оползотвори с цел ръст на индустрията и туризма. А българските води могат да бъдат наша визитна картичка пред Европа и отличителна характеристика, която да изгражда дългосрочен имидж на България. Наред със своите балнеологични и лечебни свойства българските води са изключително интересни като състав и предпочитани заради питейните си качества. По своята физико – химична характеристика в България практически са застъпени почти всички познати в природата води. Формирани в продължение на векове, те са специфични за региона, от който произлизат – например Родопите, Стара планина, Рила, Пирин и др., като от древността до днес са били използвани за лечение и профилактика на многобройни заболявания – стомашно-чревни, бъбречно-урологични, чернодробно-жлъчни, обменни и др. Въпреки високото качество и разнообразие на българските бутилирани води, редица търговски обекти, ресторанти и заведения избират да работят с чужди марки и да предлагат вода на по-високи цени, внос от Италия, Франция или съседни балкански държави като Македония и Сърбия, вместо да промотират родното качество. Статистиката сочи, че около 15 до 30% от въглеродните емисии, които бутилиращата индустрия в Европа генерира, се дължат на транспорта и доставките на вода на дълги разстояния, включително в чужбина. Ето защо отговорният бизнес търси начини да намали отпечатъка от дейността си върху околната среда чрез редица мерки: промотиране на родната продукция; алтернативни форми на транспорт; въвеждане на квоти за използваното гориво и изминатите разстояния и др . Все пак българските потребители предпочитат родното качество и познатия вкус. Делът на произведените в България бутилирани води за първото полугодие на 2018 г. е над 99%. Основните фактори, определящи покупката на бутилирана вода от потребителите в България са: доверие към марката, вкусът на водата и чистотата на нейния произход .", "date": "2018.08.24", "title": "България е на второ място в Европа по ресурс на натурални и минерални изворни води"}
{"url": "http://standartnews.com/balgariya/slanchev_petak_shte_prevali_samo_na_mesta_v_planinite-375109.html", "text": "Днес времето ще бъде предимно слънчево. След обяд ще се развива купеста облачност и до вечерта само на изолирани места, главно в планините, ще превали. Вятърът ще е слаб до умерен от изток-североизток. Максималните температури ще са между 28° и 33°, за София - около 28°. Атмосферното налягане ще се понижи и ще е малко по-ниско от средното за месеца. По Черноморието ще е предимно слънчево. Ще духа слаб до умерен североизточен вятър. Максималните температури ще са 28-30°. Температурата на морската вода е 26-27°. Вълнението на морето ще е около 3 бала. Над планините ще е предимно слънчево. След обяд ще се развива купеста и купесто-дъждовна облачност, но само на изолирани места ще превали. Ще духа слаб до умерен, предимно източен вятър. Максималната температура на височина 1200 метра ще е около 22°, на 2000 метра – около 15°. Продължителността на деня днес, 24 август, е 13 часа и 36 минути. Ето кога изгря слънцето в някои градове: Добрич - 6,22 ч., Варна - 6,23 ч., Бургас - 6,24 ч., Пловдив - 6,35 ч., София - 6,41 ч., Видин - 6,43 ч.", "date": "2018.08.24", "title": "Слънчев петък, ще превали само на места в планините"}
{"url": "http://standartnews.com/balgariya/chastichnite_remonti_na_uchilishta_i_detski_gradini_v_sofiya_priklyuchvat_na_17_septemvri_-375125.html", "text": "Основният ремонт на 3 СУ \"Марин Дринов\" ще приключи следващото лято. Това каза кметът на София Йорданка Фандъкова по време на проверка на ремонтни дейности в 3-то СУ \"Марин Дринов\" в район \"Илинден\". \"Това е едно от 15-те училища, които се ремонтират изцяло. На практика след този ремонт ще имаме изцяло ново училище. Ще се ремонтира изцяло и дворът на училището. То е включено в проекта по ОП \"Региони в растеж\". В този проект са общо 26 училища и детски градини в столични района - \"Илинден\", \"Красна поляна\", \"Надежда\" и \"Връбница\". Това са на практика районите, които ще получат изцяло нова образователна среда. Над 60 млн. лева е цялата тази инвестиция като голяма част от тези средства са по ОП \"Региони в растеж\" и с финансиране от бюджета на Столична Община\", допълни тя. По думите й за първи път в София се правят такива цялостни ремонти. \"Това не са проекти, които се реализират за едно лято - те изискват цяла година работа, което означава, че ремонтните дейности ще продължат и след откриването на учебната година. Тук е мястото на районните кметове и директорите на училището да направят организация на учебната година така, че децата да могат да учат едновременно със строителните дейности. Тук цялата предна фасада и етажите, на които ще учат децата ще бъдат напълно завършени за откриването на учебната година. Общо 230 деца ще имат щастието да учат в обновеното училище\", заяви още тя. Ако има необходимост, ще се обновят пешеходните пътеки около училища и детски градини до 17 септември, каза още Фандъкова. \"Както всяка година съм възложила на зам.-кмета по транспорт и неговия екип да направят огледи на ситуацията с инфраструктурата около училища и детски градини, във връзка с началото на учебната година\", обяви кметът. „През последните години работим много активно за осветяване и цялостно осигуряване на безопасност при пешеходните пътеки в София. Имаме над 220 осветени пешеходни пътеки, така че продължаваме с тази тема\", заяви Фандъкова. \"Знаете, че ги бяхме маркирали с по-ярки цветове. За съжаление наредбите от предписанията бяха такива, че ни принудиха да демаркираме и да ги оставим черно-бели\", коментира тя. „Повторно маркиране в червено малко ще ни дойде в повече, защото това за допълнителни средства. За мен маркирането в червено е по-сигурния вариант, но трябваше да се мисли навреме\", заяви още кметът Йорданка Фандъкова.", "date": "2018.08.24", "title": "Частичните ремонти на училища и детски градини в София приключват на 17 септември"}
