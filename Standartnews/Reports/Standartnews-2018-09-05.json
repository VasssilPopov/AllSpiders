{"url": "http://standartnews.com/lyubopitno/poslagvaneto_mozhe_da_e_ot_polza_za_mozaka_na_detsata-375437.html", "text": "Повечето деца са учени от малки да не лъжат. Но ново изследване на учени от Торонто показва, че умението да се послъгва има ползи върху когнитивните способности, пише в. \"Дейли мейл\". Специалистите, направили експеримент с група от 42 деца в предучилищна възраст. Нито едно от тях не е демонстрирало способност да лъже преди експеримента. Децата били разделени на две групи. Едната от тях била така наречена контролна група, а другата е била групата за провеждане на експеримента. На тази група, съставена от момчета и момичета на средна възраст около 40 месеца, учените показали как да послъгват с оглед спечелване на игра, изразяваща се в криене на предмет, за който възрастен човек трябвало да отгатне в коя ръка на детето се намира той. В случая укритият предмет бил пуканка. На децата било поръчано да се държат така, че да успеят да заблудят възрастните. После на всяко дете от групата бил даден стандартизиран тест за проверка на когнитивните възприятия. Тестът проверявал например способността на децата да разбират намеренията на другите, да фокусират вниманието си, да се фокусират върху задачи, да организират дейността си, да отдават приоритет на някои неща и да планират ефективно нещо. Въз основа на теста експертите констатирали, че децата, които съумявали бързо да се научат да заблуждават възрастните, извлекли незабавно когнитивни ползи от това. В по-общ план тези изводи подкрепят идеята, че дори негативно социално поведение може да е от полза за когнитивните способности, когато подобно негативно поведение кара хората да преследват цел, решават проблем, търсене на перспектива. Андре Токев в търсене на натурални вкусове и добри рецепти vesti.bg Това обаче не означава, че родителите трябва обезателно да учат децата да лъжат. Но децата, които се научат да лъжат по-рано, пък имат много по-добри когнитивни способности, казват специалистите.", "date": "2018.09.04", "title": "Послъгването може да е от полза за мозъка на децата"}
{"url": "http://standartnews.com/sport/zavarshi_chetvartiyat_turnir_ot_verigata_4move17-375463.html", "text": "Петър Трендафилов спечели втора титла поединично от тенис веригата \"4MOVE17+\", като отново показа много високо ниво, страхотна бързина, концентрация, качествен тенис и убедително спечели срещу всички свои съперници. В мачът за първото място Петката, който е бивш национал спечели срещу друг добре играещ състезател - Мартин Томов с резултат 4/0, 4/1. До финалния мач и двамата надвиха много добри и стойностни съперници. Мартин като непоставен победи първият в схемата Владислав Моленда с 6/2, последва победа над Руси Гюров с 6/3, а на полуфинал се справи и с активно състезаващият се Пламен Пенев отново с резултат 6/3. От другата страна на схемата на четвъртфинал Трендафилов се справи с Борислав Бончев с 6/3, а на полуфинал спечели и срещу миналогодишния първенец във веригата Иво Божилов с 6/2. По регламент за загубилите своя първи мач участниците имат правото на втори шанс и възможност да се запишат в утешителния турнир. Това дава възможност да се изиграят допълнителни мачове и да се спечелят предметни награди и точки за ранглистата. Там победител за втори път през тази година стана Даниил Иванов, който на финала победи Руси Гюров с резултат 6/3. Руси Гюров и Владислав Моленда за втори пореден турнир спечелиха титлата по двойки. В оспорван и интересен финал те победиха Петър Трендафилов и Валентин Иванов с резултат 7/5. За да стигнат до титлата двойката спечели общо 7 поредни мача побеждавайки добри съперници като Борислав Бончев и Пламен Пенев на полуфинал с 6/4. В другият полуфинал финалистите се справиха с Калин Кънчев и Стоян Плугаров с 6/2. По традиция двойките се играят в неделяният ден. Рекорден брой участници се записаха и в двойковата дисциплина - общо 17. Всички те се разпределят в групи и се играе на принципа всеки срещу всеки като първите две двойки от група излизат на четвъртфинал. Призьорите получиха купи и медали от организаторите, а за всички участници имаше специални подаръци от партньора на турнира фирма ВиФарма, която беше подготвила по една брандирана тениска и един гел Рефригеранс. Както винаги всеки участник получи и по една бутилка \"4MOVE\" - висок клас изотонична напитка. Те са и основен партньор на тазгодишното издание на веригата, както и Колаген 11 000 на водещата немска компания \"Doppel Herz\", която също подкрепя турнирите. Пореди големият интерес първоначално бяха обявени общо 5 турнира, но в последствие се добави и този, който включи и двете дисциплини поединично и двойки. Организацията беше на високо ниво, тенисът също. Следващият турнир, който ще е петият поред ще бъде само двойков и ще се проведе на 16 септември на кортовете на СК ДЕМА.", "date": "2018.09.04", "title": "Завърши четвъртият турнир от веригата \"4MOVE17+”"}
{"url": "http://standartnews.com/mneniya/i_s_novo_ime_makedoniya_shte_visi_pred_vratata_na_es-375439.html", "text": "- В самата Македония има два погледа върху събитията. Eдиният е оптимистичният, който казва, че присъединяването към НAТО и Европейския съюз е изключително важно и е едва ли не единствено правилното и необходимо нещо за страната. А от друга страна - критичният. Последните месеци няколко пъти посещавах Македония и имах възможността да разговарям с най-различни представители на македонската общественост. При това не става дума за представители на опозицията от ВМРО-ДПМНЕ, които имат ясна позиция и са твърди противници на името Северна Македония. Става дума за общественици и представители на гражданското общество, които бяха най-активни в желанието за демократични промени и отхвърляне на предишното управление на Никола Груевски, но които днес, от една страна, са разочаровани от новото управление, от друга страна, не одобряват стремежа за влизане в НАТО поради свързаните с това възможни опасности и неизвестни. Не вярват и че ЕС има сериозни намерения в обозрима перспектива да интегрира Македония като пълноправен член на съюза. - Погледнати отвън, от гледна точка на международната общност, в това число и страни като Австрия, процесите в Македония се оценяват като голям успех и шанс за страната да осъществи мирна, безкръвна промяна в системата без насилие и кръв. Познавам много от действащите днес политици и общественици, като външния министър Никола Димитров, които са на ясно, че е необходим прагматичен подход, защото голям избор и възможности няма. Те са противници на автократичните методи на управление и стремежът им е към отваряне навън, към сътрудничество с албанската част от населението, към повече човешки права и свободи, към укрепване на държавните институции, към повече свобода в медиите. - Разбира се, не би могъл, но хората възлагат големи надежди на бъдещите процеси, които им се обещават в тази връзка и възприемат референдума като мантра. Като оценявам всичките тези фактори, считам, че гласуването ще бъде положително, по-голямата част от населението ще гласува за одобрение на името. Но големият въпрос, който се крие зад всичко това, големите надежди, които възлагат хората, е дали обществото ще може да се отърси от безплодното човъркане около нацията и да поеме предизвикателствата по изграждането на правова държава, по укрепването на институциите, по създаване на прозрачност и откритост в управлението. - За съжаление в момента ЕС е твърде объркан по отношение на интеграцията на страните от Западните Балкани и въобще по това как и кога да се извършва по-нататъшното разширяване на Съюза. Налице са само общи приказки и обещания, но няма решителност и яснота и се съмнявам, че през следващите години ще се появят. С разни обещания и условия ЕС успява да спечели време, но в един момент въпросът с приемането на нови членове като Албания и Македония ще стане актуален и тогава ще има две опции, едната от които е \"не\". И трябва да кажа, че тя е доста реалистична. Или най-малкото е 50 на 50. През следващите няколко години със сигурност нищо няма да се случи. Оттук и големият въпрос - какво ще мотивира и поддържа желанието за реформи у македонското общество през следващите години, ако се окаже, че интегрирането в ЕС отпада като възможност? - Логичен въпрос. На тази тема говорихме в началото на лятото с министър-председателя Зоран Заев. Попитах го: „Какво ще правите, ако никога не се стигне до приемане в ЕС?\" Според него независимо от това трябва да се извършат промени в македонското общество, което през последните 15-20 години тъпче на едно място. Има нужда от засилване на институциите и на правната система, има нужда от други акценти на междунационалния диалог. Според него страната има нужда от нови форми и основа за създаване на национална идентичност. По отношение на социално-икономическото развитие нещата също не са лесни. Сегашното ръководство е социалдемократическо, но икономиката е принудена да се развива под знака на неолибералните догми и това също подронва авторитет на правителството, което би следвало да защитава социалната справедливост и равенство, но на практика не го прави. Редица нерешени въпроси са се натрупали и по отношение на свободата на мнението и независимостта на средствата за информация и т.н. Съпротивата във всички тези направления от страна на настанилите се и укрепилите се вече лица и групи, естествено, никак не е малка. С една дума перспективата за членство в НАТО и ЕС сама по себе си не предлага на македонците нищо съществено. За това бих казал, че критичните гласове по повод на референдума не са само от страна на националистическия лагер около Груевски, но и в редиците на останалите политически и обществени групировки, които разбират, че е твърде наивно да се мисли, че НАТО или ЕС ще се заемат с решаването на проблемите на страната. Основната тежест и отговорност си е на правителството и обществото. то? - Ако референдумът е успешен, това ще бъде силен аргумент, но предстоят още редица стъпки, по които има също не малко препятствия. Парламентът трябва да утвърди промяната, да внесе съответното изменение в конституцията и да се осъществят редица други административни действия. Президентът също трябва да даде своето съгласие, а той все още не е взел отношение по въпроса. Процесът няма да е бърз и лесен. Но правителството се надява, че след позитивен вот на референдума ще може да преодолее и останалите препятствия. Едва тогава може да се мисли за започване на по-сериозен диалог с ЕС, ако Европа не постави нови условия и не намери нов повод да се отметне, особено като се има предвид възможното напрежение в региона във връзка със спора около промените по границата между Сърбия и Косово. Но дори и да започнат преговорите, както беше обещано през 2019, това съвсем не означава, че някога ще бъдат завършени. Ние не знаем как точно ще се развива европейският процес в близкото бъдеще - ще има ли Европа на две скорости, ще има ли условия за приемане на нови членове и т.н. - Относно НАТО нещата са конкретни и крачката е съвсем ясна. По този въпрос съмнения няма. Усилията на САЩ бяха и са насочени преди всичко към ускорено приемане на Македония в НАТО. След приемането на Черна гора целта е укрепване на позициите на САЩ в района и неутрализиране на руското влияние в тази част на Балканите. Тях европейската интеграция въобще не ги засяга и не ги интересува. Или по-точно казано интересува ги дотолкова, доколкото да препятстват стабилността на ЕС, с който в момента САЩ имат сериозни икономически противоречия.", "date": "2018.09.04", "title": "И с ново име Македония ще виси пред вратата на ЕС"}
{"url": "http://standartnews.com/svyat/yaponiya_se_gotvi_za_naymoshtniya_tayfun_ot_25_godini_nasam_ochakva_vetrove_s_200_kmch-375450.html", "text": "Япония се готви за най-мощния тайфун от 25 години насам. Той ще премине днес над централната западна част на архипелага. Тайфунът \"Джеби\" е 21-вият за сезона в Азия тази година. Скоростта на съпътстващите ветрове достига 162 км/ч, с отделни пориви до 216 км/ч, съобщи Националната метеорологична агенция. Над половин милион души вече са евакуирани от домовете си. Над 500 полета са анулирани, като превантивна мярка. Много влакове бяха спрени от движение. В някои райони се очаква да паднат проливни дъждове.", "date": "2018.09.04", "title": "Япония се готви за най-мощния тайфун от 25 години насам, очаква ветрове с 200 км/ч"}
{"url": "http://standartnews.com/biznes/120_mln_lv_ot_subsidii_ne_sa_deklarirali_zemedeltsi_pred_nap-375454.html", "text": "50 000 регистрирани земеделски производители са получили субсидии в общ размер 120 млн. лв. през 2017 г., не са подали данъчни декларации и не са платили данъци и осигуровки върху тях, стана ясно след като НАП получи данни от Държавен фонд „Земеделие\" за изплатените през миналата година субсидии. Има и значителен брой земеделци, които са подали данъчни декларации, но в тях са посочили по-малък доход от получения. Най-голям брой отклонения са засечени в Кърджали, Хасково и Благоевград, сочи анализът на данъчните. През седмицата Национална агенция за приходите започва информационна кампания към всички земеделски производители, които са допуснали неточности в данъчните си документи. Според закона те имат право да подадат коригираща декларация за доходите до 1 октомври 2018 г. Освен с писма по електронната поща, гражданите ще бъдат уведомени и по телефона, допълват от приходната агенция. Предстоят срещи с кметовете на общини, в които са открити най-много пропуски, офисите на НАП също имат готовност да дадат информация. Консултация по въпроса може да се получи и на телефона на Информационния център на НАП 0700 18 700. Заедно с уведомленията за корекции, земеделците ще получат и специална брошура, която подробно обяснява данъчните и осигурителните им ангажименти към бюджета (вж. прикачения документ). НАП обменя данни с много институции и в резултат от това разполага с информация за доходи, които подлежат на облагане. В момента  приходната агенция изпълнява програма за подобряване данъчната дисциплина  на земеделските производители.", "date": "2018.09.04", "title": "120 млн. лв. от субсидии не са декларирали земеделци пред НАП"}
{"url": "http://standartnews.com/svyat/premierat_borisov_pristigna_na_dvudnevno_poseshtenie_v_izrael-375470.html", "text": "Премиерът Бойко Борисов пристигна в Израел, където е на двудневно посещение. Министър-председателят по-късно днес ще участва в годишната конференция на Международния институт по контратероризъм, която ще бъде в град Херцелия. Утре Бойко Борисов ще разговаря с израелския си колега Бенямин Нетаняху. По време на срещата ще бъдат обсъдени двустранните отношения в областите от взаимен интерес и ще бъдат обменени мнения по международни и регионални теми. В Тел Авив премиерът Борисов ще участва в тържествена церемония по откриването на паметник - символ за отбелязване на българския принос в спасяването на българските евреи от Холокоста. В делегацията, водена от министър-председателя Бойко Борисов, са заместник-министърът на външните работи и национален координатор по антисемитизма Георг Георгиев, както и представители на Българската православна църква и на еврейската общност в България.", "date": "2018.09.04", "title": "Премиерът Борисов пристигна на двудневно посещение в Израел"}
{"url": "http://standartnews.com/svyat/400_ubiytsi_izbyagaha_ot_zatvor_v_libiya-375438.html", "text": "400 мъже избягаха от затвора Айн Зара край либийската столица Триполи след въоръжени сблъсъци между враждуващи групировки в района, съобщава BBC. По време на боевете затворниците успели да отворят вратите и избягали, а надзирателите не се намесили от страх за живота си. Повечето от бегълците са поддръжници на бившия либийски лидер Муамар Кадафи и са осъдени за убийства по време на бунтовете срещу правителството му през 2011 г. В последните дни въоръжени групи водят боеве в южното предградие на Триполи, като убитите са най-малко 40, а ранените – над 100 души, повечето от които цивилни. Междувременно на испанския остров Майорка полицията простреля либиец, въоръжен с нож, който нападнал двама германски туристи. По информация на полицията инцидентът е станал тази нощ в бар на плажа, а туристите не са пострадали сериозно. Впоследствие мъжът започнал да крещи на арабски, когато му било казано да предаде ножа, и опитал да нападне и полицаите, но бил прострелян в крака. До момента властите изключват версията за тероризъм.", "date": "2018.09.04", "title": "400 убийци избягаха от затвор в Либия"}
{"url": "http://standartnews.com/svyat/ochakvat_se_problemi_s_plavaneto_do_i_ot_ostrovite_v_gartsiya-375433.html", "text": "На 3 и 4 септември всички кораби в Гърция ще останат по пристанищата и няма да обслужват редовните си линии, предупредиха от Външно министерство. Причината е стачка на Общогръцката морска федерация. Моряците протестират с искане за увеличени на заплатите им с 5%, а работодателите им предлагат 1% сега и още 1 догодина. От Външно министерство съветват гражданите да се свързват с гръцката брегова охрана или с туристическите агенции, които са ползвали.", "date": "2018.09.04", "title": "Очакват се проблеми с плаването до и от островите в Гърция"}
{"url": "http://standartnews.com/balgariya/naznachiha_nov_zamestnikministar_na_obrazovanieto_i_naukata-375469.html", "text": "Със заповед на премиера Бойко Борисов за заместник-министър на образованието и науката е назначена Карина Ангелиева. Тя заема мястото на проф. Иван Димов, който ще продължи да подпомага работата на екипа на МОН като съветник, съобщиха от пресслужбата на кабинета. До момента Карина Ангелиева е работила като съветник към Постоянното представителство на България в ЕС, отговарящ за европейските политики в областта на образованието и научните изследвания. Била е главен директор на „Структурни фондове и международни образователни програми\" към Министерството на образованието и науката и директор на Съвместния иновационен център към Българската академия на науките. Завършила е магистърски степени по европейска интеграция и съвременна история от Софийския университет „Св. Климент Охридски\".", "date": "2018.09.04", "title": "Назначиха нов заместник-министър на образованието и науката"}
{"url": "http://standartnews.com/balgariya/mareshki_da_se_pozdravim_ne_samo_s_nova_sesiya_a_i_s_nachalo_na_predizborna_kampaniya_-375461.html", "text": "Като ви слушам, може би трябва да ви поздравя не само за откриването на новата сесия, а и за началото на новата предизборна кампания, виждаме в изявите на някои лидери, че изведнъж се загрижиха за народа и пак отвориха торбите с фалшиви обещания, коментира той. \"Този номер надали отново ще мине. Дела трябват, колеги, не думи. Затова ние от \"Воля\" настояваме тази сесия да е много по-ползотворна и резултатна от предишната\", заяви лидерът на „Воля\" веселин Марешки в реч при откриването на новия парламентарен сезон. \"Призоваваме ви към повече прагматизъм и ефективност на решенията, по-малко празни приказки и излишни дебати, чиято единствена цел е да почешат егото на някой депутат пред камерите на телевизията\", каза Марешки. „Коалиционните партньори се карат в публичното пространство. Други стягат партийните редици, трети си правят кресливи пиар акции\", разкритикува управляващи и опозиция Веселин Марешки. Според него се забравят тези, които са пратили политиците във властта. „Сега, като отидете при хората, уважаеми колеги от БСП, ще разберете и ще видите\", обърна се Марешки към опозицията. Нека Народното събрание да започне да работи по-ефективно и в интерес на българските граждани. Това заяви при откриване на есенната сесия на парламента председателят на партия \"Воля\" Веселин Марешки в декларация от името на групата. \"На хоризонта са изборите за Европейски парламент и за местни органи на управление. Кампанията за тях очевидно вече е започнала. Коалиционните партньори се карат постоянно в публичното пространство, мислейки, че хората не помнят какво са правили доскоро заедно, други стягат вътрешнопартийните редици, трети правят красиви пиар акции. Някъде в целия този шум остава забравен най-важният - българският гражданин. Този, който ни е изпратил тук да работим първо за него\", заяви Марешки. По думите му има две Българии - едната се е барикадирала зад дебелите стени на висшите държавни институции и гледа на всяка цена да се задържи по-дълго там, а другата са хората, които едвам свързват двата края, вземат заробващи бързи кредити, купуват второ качество храна в магазините. \"Пропастта между двете Българии вече е огромна. Бездействието, некомпетентността и корупцията на едната България унищожава другата\", каза председателят на \"Воля\". Според него тази пропаст може да бъде запълнена само ако всеки ден политиците правят нещо полезно за хората. Нито един парламентарен ден няма стойност, ако през този ден не сме направили поне едно конкретно нещо, за да подобрим живота на народа ни, каза Марешки. \"За нас от \"Воля\" на първо място са българските граждани. Доказали сме го категорично с делата си още преди да влезем в политиката\", каза той. В институциите трябва да има трезвомислещи и трезви хора, които разсъждават и знаят какво хората очакват от тях, посочи Марешки. Силно вярваме, че българите вече се събуждат и за в бъдеще ще гласуват доверие на политици, които служат на народа, каза още той.", "date": "2018.09.04", "title": "Марешки: Да се поздравим не само с нова сесия, а и с начало на предизборна кампания"}
{"url": "http://standartnews.com/balgariya/prezidentat_radev_nagradi_s_orden_poslanika_na_avstriya-375455.html", "text": "По време на мандата на посланик Хаузер бяха положени големи усилия за привличането на вниманието на деловите и финансовите среди от Австрия към България. Австрия е наш приоритетен икономически партньор и водещ инвеститор в България, каза президентът Румен Радев, който награди посланика на Австрия у нас Роланд Хаузер с орден \"Стара планина\" - първа степен. Отличието беше дадено за  изключително големите заслуги на дипломата за укрепването и развитието на двустранните отношения. Удостояването с най-високото българско отличие е оценка за личния принос и професионализма на посланик Хаузер и за голямото значение, което България отдава на развитието на двустранните ни отношения, каза президентът Радев. Той добави, че отличните отношения между двете страни са резултат на последователните усилия на двете приятелски държави, както и на приноса на поколения дипломати, на бизнеса, на академичните и културните среди и на гражданите. Имаше и продължава да има особено голяма динамика между двете ни държави по време на триото председателства на Съвета на ЕС, където заедно работихме по важни приоритети от европейския дневен ред - миграцията, сигурността, перспективата на Западните Балкани. Лично с ангажираността на посланик Хаузер имаме голяма динамика в политическите отношения на високо и най-високо ниво - на  равнище президент, министър-председател, на връзките между парламентите и институциите ни, каза Радев, който подчерта успешното посещение на австрийския президент Александър ван дер Белен, както и тристранната среща в Русе с участието и на президента на Румъния, засегнала и важната тема за съживяването на Дунавската стратегия. Голяма е динамиката в областта на науката, образованието и културата, каза още президентът Радев. От своя страна посланик Роланд Хаузер отбеляза, че теми като миграцията, защитата на външните граници на ЕС, европейската перспектива за Западните Балкани се разглеждат от двете страни по много сходен начин. Австрия и България избраха почти едни и същи приоритети за своите председателства на Съвета на ЕС, посочи Хаузер. Той каза, че със съпругата му са обиколили страната по време на мандата му, като особено го е възхитила културната история на държавата. Огромна чест за мен е да бъда награден с най-високото отличие в България, каза дипломатът, добавяйки, че за него това е едно от най-скъпите и високи отличия, предвид отношенията между двете държави, които също определи като отлични. Посланик Хаузер отбеляза също постиженията в развитието на България.", "date": "2018.09.04", "title": "Президентът Радев награди с орден посланика на Австрия"}
{"url": "http://standartnews.com/balgariya/dps_gerb_ima_posledniya_shans_da_poeme_otgovornost_za_provala_na_svoyata_politika-375462.html", "text": "ГЕРБ има последния шанс да поеме политическата отговорност за провала на своята политика и да предложи адекватни решения, заяви от трибуната на Народното събрание председателят на ПГ на ДПС Мустафа Карадайъ, който прочете декларация от името на парламентарната група за посланията и приоритетите през новия политически сезон. „Смяна на министрите – какво от това? Промяна на формулата – какво от това? Предсрочни избори – и какво от това? По-важният въпрос за нас от ДПС е какво да се прави след това. Как и по какъв начин да се възстановим демократичните механизми на управление и как да се изгради отново авторитетът на държавността. Как да се възстанови нормалността? Как да започнем отново диалога с гражданите? Това са проблемите – за реанимиране на държавността, което е основна тема на настоящия парламентарен сезон\", каза още Карадайъ. Той посочи, че общата цел е да се спаси държавността. „Целта е да работим твърдо за правата и свободите на гражданите. Нужна е ясна програма за нов тип управление. Ред е на експертите и на обединителните идеи. Предупрежденията ми от първия ден са върху основния политически субект и тяхната отговорност за управлението на страната и грижа за гражданите. При тази остра криза на държавността от ДПС заявяваме, че е важно възстановяването на дискурса във всичките му видове, утвърждаване на експертността във взимането на политически решения, диалогът между партиите. ГЕРБ има последния шанс да поеме политическата отговорност за провала на своята политика и да предложи адекватни решения -днес, защото утре ще е късно. Формулата на властта е грешна и ако не се промени, нищо няма да се промени\", каза още Карадайъ.", "date": "2018.09.04", "title": "ДПС: ГЕРБ има последния шанс да поеме отговорност за провала на своята политика"}
{"url": "http://standartnews.com/balgariya/vmro_smyatat_trite_ministerski_ostavki_za_pribarzani_oshte_umuvat_za_tyah-375465.html", "text": "От ВМРО смятат трите министерски оставки са прибързани, ще решат след коалиционната среща в понеделник как ще гласуват в пленарна зала. Това коментира пред журналисти в парламента заместник-председателят на ВМРО и на ПГ на \"Обединени патриоти\" Искрен Веселинов. От ВМРО смятаме тези оставки за прибързани преди да са ясни причините за съответната злополука, посочи той. Като председател на парламентарната комисия по регионална политика, Веселинов коментира, че отстраняването на министър Николай Нанков би нанесло сериозна вреда на въвеждането на тол системата, от която се очакват милиарди в държавния бюджет, и на реализацията на водния цикъл. \"В това отношение аз лично съм доста скептичен, че тази оставка ще помогне за каквото и да е и ще реши какъвто и да е проблем\", коментира той. \"Ще изговорим нашите доводи пред нашите коалиционни партньори в понеделник, когато има коалиционна среща, след което ще решим какво поведение ще приемем в зала\", каза Искрен Веселинов. По думите му този подход на подаване на оставки е погрешен.", "date": "2018.09.04", "title": "ВМРО смятат трите министерски оставки за прибързани, още умуват за тях"}
{"url": "http://standartnews.com/balgariya/shofyorat_na_avtobusaubiets_e_pusnat_na_svoboda_sreshtu_2000_lv_garantsiya-375458.html", "text": "Апелативният съд в София наложи мярка за неотклонение парична гаранция от 2000 лв. на Григор Григоров - шофьора на катастрофиралия автобус край Своге. Миналата седмица окръжният съд наложи \"домашен арест\" на Григоров, но горната инстанция е преценила, че тази мярка е тежка. Решението на апелативния съд е окончателно. Григоров остава без книжка и със забрана да напуска страната, съобщава БТА. Според съда шофьорът на автобуса не е с висока степен на обществена опасност, за да се приеме, че ще се укрие или извърши ново престъпление. Поради това, както и заради здравословното състояние на Григоров и данните, които са по делото, съдът прецени, че мярката му трябва да бъде парична гаранция. Тя трябва да бъде внесена до седем дни. Автобус се преобърна в дере на 25 август край Своге. Жертвите на пътния инцидент са 17 човека, а пострадали остават за лечение в столични болници. Разследването на трагедията бе поето от Националната следствена служба. Прокуратурата привлече като обвиняем шофьора на автобуса Григор Григоров за причиняване на смърт и телесни повреди на пътниците по непредпазливост. Освен за действията на шофьора разследването се води и в още две посоки - към фирмата превозвач и към състоянието на пътя. Междувременно миналата седмица трагедията доведе и до оставките на трима министри - на регионалното развитие Николай Нанков, на транспорта Ивайло Московски и на вътрешните работи Валентин Радев. Премиерът Бойко Борисов поиска те да напуснат постовете си заради трагедията.", "date": "2018.09.04", "title": "Шофьорът на автобуса-убиец е пуснат на свобода срещу 2000 лв. гаранция"}
{"url": "http://standartnews.com/balgariya/nyama_da_ima_liberalizirane_na_zabranata_za_pushene_na_zakrito-375464.html", "text": "Парламентът не прие предложението на \"Обединени патриоти\" да се върнат помещенията за пушачи и непушачи в заведенията. Промените в Закона за здравето бяха отхвърлени на първо четене в парламентарната зала с 25 гласа \"за\", 69 \"против\" и 45 въздържали се. Със законопроекта се предвиждаше забраната за тютюнопушене на закрити обществени места да отпадне за някои обекти, като се въвеждаха ясни правила за тези от тях, в които по изключение ще се допуска тютюнопушене в обособени самостоятелни помещения. Досега допусканото изключение е само за обособени самостоятелни помещения, разположени в сградите на летищата. Предвиждаше се към тези обекти да се добавят и плавателните съдове, както и не повече от 50 на сто от търговската площ на залите за консумация на място в определени видове заведения за хранене и развлечение (ресторанти, питейни заведения, кафенета, кафе-клубове, барове и дискотеки), с изключение на интернет кафе-клубове, кафе-клубове за игри, кафенета в спортни зали и барове-спортен център. Предлагаше се и завишаване на глобите и имуществените санкции при констатирани нарушения. Валентин Касабов (\"Обединени патриоти\") коментира, че законът не се спазва и затова предлагат да се регламентира старото положение - пушачи-непушачи. Валентина Найденова (\"БСП за България\") посочи, че предложеният проект е удар върху всичко, постигнато до тук за опазване на нацията от тютюнопушене. С много труд и време беше постигната тази забрана, отбеляза тя. В подкрепа на запазването на забраната за тютюнопушене на закрито в парламента са постъпили становища от Министерството на здравеопазването, Министерството на туризма, Министерството на младежта и спорта, Националната мрежа за децата, Коалиция за живот без тютюнев дим, Гражданска инициатива \"България без дим\" и други.", "date": "2018.09.04", "title": "Няма да има либерализиране на забраната за пушене на закрито"}
{"url": "http://standartnews.com/balgariya/vadim_polesno_vremenni_pasporti_i_svidetelstva_za_sadimost_v_chuzhbina_-375459.html", "text": "Таксата за издаване на временен български паспорт в чужбина се намалява с една четвърт, а досегът на гражданите с бюрокрацията ще бъде облекчен. Това предвижда Постановление за изменение на нормативни актове на Министерския съвет, което прие правителството. Промените са по предложение на вицепремиера и министър на външните работи Екатерина Захариева, съобщиха от пресслужбата на Министерския съвет. До намалението се стига чрез премахването на две такси на обща стойност 17 евро. Временните български паспорти, издавани в чужбина, ще струват 50 евро вместо досегашните 67 евро. Мерките са част от усилията на правителството за облекчаване на административната тежест. До момента при приемане и обработване на заявления за издаване на българските лични документи дипломатическите и консулските представителства на България в чужбина събират такси за всеки отделен документ включително за получаване на формуляр заявление в размер на 1 евро. Сега тази такса, както и компонентата, събирана от името на МВР - 16 евро, отпадат. Друг текст в постановлението предвижда намаляване на таксата за издаване на свидетелство за съдимост при подадено в чужбина заявление. Досега за услугата се заплащаха 20 евро по Тарифа № 3 за таксите, които се събират за консулско обслужване в системата на Министерството на външните работи. Тази такса се намалява на 10 евро - наполовина. Гражданите вече няма да заплащат дължимите такси по Тарифа № 3 с държавни таксови марки. Отпада и събирането на такси чрез Министерството на външните работи или дипломатическите или консулски представителства на България относно съдействие за издирване в чужбина на физическо лице.", "date": "2018.09.04", "title": "Вадим по-лесно временни паспорти и свидетелства за съдимост в чужбина"}
{"url": "http://standartnews.com/balgariya/shte_globyavat_avtobusi_bez_videoregistratori_i_predpazni_kolani-375467.html", "text": "Регионалната комисия към парламента прие днес текст, с който задължава превозните средства от категории D1, D1Е, D или DE да се оборудват с видеорегистратор и обезопасителни колани, съобщи Агенция Фокус. Текстът остана неразгледан поради началото на извънредното заседание на парламента, но комисията продължи заседанието по време на парламентарната почивка. Предложенията за обезопасителните колани и видеорегистраторите са внесени между първо и второ четене от депутатите от ГЕРБ Станислав Иванов и Александър Ненков в законопроекта за изменение и допълнение на Закона за пътищата. Те са разписани в преходните и заключителни разпоредби и с тях се изменя Законът за автомобилните превози. \"За\" тях гласуваха 12 народни представители, без \"против\" и с 5 \"въздържали се\". Предстои текстът да бъде утвърден от пленарната зала. Освен, че с текста се въвеждат задължението за обезопасителни колани и видеорегистратор, се предвиждат и наказания. С глоба или с имуществена санкция 3000 лв. ще се наказва лице, което разпореди или допусне извършването на превози на пътници с моторно превозно средство, за което се изисква да е оборудвано с обезопасителни колани и то не е оборудвано или не е спазен установеният ред за това. Със същата санкция се наказва и лице, което разпореди или допусне извършването на превози на пътници с моторно превозно средство, за което се изисква да е оборудвано с видеорегистратор и то не е оборудвано. Наказва се с глоба или с имуществена санкция 1500 лв. превозвач, който не спазва изискванията за съхранение на записите от видеорегистраторите на моторните превозни средства. В мотивите към предложението се посочва, че към сега действащата нормативна уредба, в Закона за движението по пътищата e предвидено пътниците и водачът да използват обезопасителни колани в превозните средства, които са оборудвани с такива. В рамките на дебата по текста един от вносителите на предложението - народният представител от ПГ на ГЕРБ Станислав Иванов обясни, че от партията му се борят с всички пороци, които са съществували по отношение на движението по пътищата. Той настоя да се приеме предложението, за да се спасят човешки животи. От БСП в лицето на народния представител Манол Генов завиха, че не, са против този текст, а според тях ще се получи формален закон. От ДПС призоваха да се оттегли текстът и да се внесе наново в отделен законопроект.", "date": "2018.09.04", "title": "Ще глобяват автобуси без видеорегистратори и предпазни колани"}
{"url": "http://standartnews.com/balgariya/60_dushi_razpitani_7_ogleda_i_22_ekspertizi_po_katastrofata_v_iskarskoto_defile_dosega-375466.html", "text": "Разследването на катастрофата в Искърското дефиле продължава по всички версии - както относно отговорността на водача (и на превозвача) за настъпилото ПТП, така и относно състоянието на пътя и начина на изпълнението му, като фактор, допринесъл за произшествието. Това съобщиха от пресцентъра на прокуратурата. Миналата събота при катастрофа на автобус край Своге загинаха 17 души. Днес апелативният съд определи парична гаранция от 2000 лв. на шофьора на автобуса Григор Григоров. Прокуратурата уточнява още, че продължава изземването на относима документация във връзка с катастрофата. Към момента са иззети множество документи от държавни институции и фирми свързани с пътната отсечка Своге - София. Предстои още назначаването на експертизи за съответствието на асфалтовата настилка и действителното състояние на пътя, за съответствието на мантинелата на пътя с установените стандарти, както и комплексна експертиза за причините за настъпилото произшествие. От обвинението уточняват, че експертизите относно състоянието и състава на пътната настилка и съответствието й със стандартите и заданието, както и относно съответствието на мантинелите на този път със стандартите за тях, ще бъдат възложени на независими вещи лица и лаборатории. Разследването на катастрофата е възложено на Националната следствена служба. Проведени до момента са разпити на над 60 свидетели. Назначени са 22 експертизи, извършени са 7 огледа на местопроизшествието и е приобщена документация от над 120 класьора. Като свидетели са разпитани всички пострадали лица, чието здравословно състояние позволява това, всички членове на Държавната приемателна комисия за установяване на годността на строежа (пътя), служители и ръководство на Агенция \"Пътна инфраструктура\". Разпитан е и министърът на регионалното развитие и благоустройството Николай Нанков, който е предал за нуждите на разследването значителен обем относими документи, допълват от прокуратурата. Проведени са още разпити на управителя на дружеството, упражнявало строителен контрол на обекта, на управителя на дружеството, изготвило проектната документация, както и на упълномощения представител на ДЗЗД \"Трейс - Своге\". Проведен е разпит и на управителя на \"Мегаинвест холд\" ЕООД.", "date": "2018.09.04", "title": "60 души разпитани, 7 огледа и 22 експертизи по катастрофата в Искърското дефиле досега"}
{"url": "http://standartnews.com/balgariya/lekari_predlagat_nayspeshnite_bolnitsi_da_imat_spetsialen_statut-375468.html", "text": "Специален статут за 4 болници, които и в момента поемат най-тежките случаи, включително при бедствия и инциденти като този край Своге, поискаха от Столичната лекарска колегия на Българския лекарски съюз. „Предлагаме да се идентифицират лечебни заведения с непрекъснат режим на работа с интердисциплинарни екипи, покриващи необходимите за обслужване на политравматични пациенти специалности и звена за интензивно лечение, както и да се изградят ясни правила за комуникация и координация, които да бъдат задействани при възникване на инциденти със значителен брой пострадали на територията на София и София-област\", посочи пред БНР доктор Асен Меджидиев - председател на Столичната лекарска колегия. Той обясни, че в критични моменти медиците в болниците могат да бъдат предупреждавани от колцентровете на 112 за пристигащите линейки и така да се спести ценно време за организация: „Екипите са готови на входа на болницата. Те очакват пациента. Пациентът е посрещат и веднага откаран, ако се наложи, в операционна от конкретния екип за конкретния случай. Понякога и пет, и десет минути са много важни в такава ситуация. Пак се случват по същия начин, но понякога „Бърза помощ\" тръгва да кара и, примерно, за \"Пирогов\" се насочват 10 души, а един човек се насочва за Военна болница\". Подкрепяме идеята, независимо че \"Пирогов\" и сега поддържа постоянен болничен резерв от 160 легла за спешни ситуации, каза директорът на болницата професор Асен Балтов: „Това донякъде би помогнало болницата все пак да има този ресурс, който знаете, че е задължителен. В \"Пирогов\" ние поддържаме 20% допълнителен леглови фонд, когато е необходимо да бъде зает при такива ситуации. Един допълнителен подсигурен ресурс – финансов, ще даде възможност да бъдем съвсем адекватни към своите пациенти. Знаете, че големите университетски болници приемат повече проценти от малките болници. Те имат някакъв лимит. Този лимит ни ограничава, така че в края на месеца ние вече се съобразяваме. Това е една от причините може би, поради която те предлагат да бъдем подсигурени, защото никой не знае кога ще стане една ситуация\". В спешното отделение на \"Пирогов\" работят над 400 души. При инцидента край Своге 77 души са останали допълнително на работа, за да поемат тежките случаи, коментира директорът. Подобрената комуникация би помогнала да се подготвят необходимите специалисти, а ако има нужда, такива да бъдат повикани допълнително, каза Балтов.", "date": "2018.09.04", "title": "Лекари предлагат най-спешните болници да имат специален статут"}
{"url": "http://standartnews.com/balgariya/bsp_iska_parlamentat_da_bade_razpusnat_shte_protyaga_raka_kam_horata_za_nov_model-375460.html", "text": "Парламентът трябва да бъде разпуснат - 20 депутати от БСП остават в зала, а останалите отиваме при българите и протягаме ръка за нов модел, обяви лидерът на БСП Корнелия Нинова в декларация от името на група за началото на новия политически сезон. Нинова поясни, че това е решение на парламентарната група на БСП. „Тази зала, това мнозинство не могат да решат проблемите. Този парламент, таи зала с това мнозинство е изчерпало своята функция. Ние искаме оставката на правителството, край на тази агония. Искаме разпускане на парламента, предсрочни избори. Скъпи, българи, не казваме, че сме най-умните и най-добре измислилите бъдещия модел на България. Ние ви даваме идеи\", заяви Нинова. „Тръгваме към вас, не искаме гласовете ви за БСП. Имаме нужда от националната ви енергия, от българщината, от грижата ви за семейство, за род и отечество. Идваме при вас, защото искаме, молим всеки разумен българин да даде своя принос\", заяви Нинова. „Имаме нужда от идеи и се обръщаме към вас, за да ги предложим. Не промени в този или онзи закон, а идеи за промяна на системата за 29-годишно управление на държавата. Можем ли да организираме национална енергия. Това е нашето обръщение към вас, народе. И конкретно предлагаме разговор дали можем да променим системата?\", каза Нинова. Започваме сесията със сериозно обществено напрежение, с криза в правителството и нестабилност в управляващото мнозинство, каза още Нинова. \"В последния месец се случиха две събития и една трагедия, които казват всичко. Не само за последните месеци и седмици. Казват всичко за последните 29 години\", заяви Нинова. \"Срина се Търговският регистър\", припомни тя. По думите й държавните институции са били абсолютно безпомощни да реагират на това. \"250 хил. души, които правителството е задължило да се застраховат, бяха излъгани и държавата остана безучастна. Трето, 17 души загинаха невинни заради корупция и кражби, които вече убиват физически. Това създаде напрежение и на фона на ситуацията дойде информацията, че чуждестранните инвестиции са се сринали 10 пъти. Цените тръгват нагоре, а от 1 октомври очакваме увеличение на цената на газа\", допълни още Нинова.", "date": "2018.09.04", "title": "БСП иска парламентът да бъде разпуснат, ще протяга ръка към хората за нов модел"}
{"url": "http://standartnews.com/balgariya/borisov_na_sreshta_s_rakovodstvoto_na_abv-375443.html", "text": "Министър-председателят Бойко Борисов прие в Министерския съвет представители на ръководството на ПП АБВ. Тема на срещата са отношенията между България и Република Македония. Очаквайте подробности!", "date": "2018.09.04", "title": "Борисов на среща с ръководството на АБВ"}
{"url": "http://standartnews.com/balgariya/predi_6_septemvri_miyat_s_shampoan_pametnika_na_saedinenieto_v_plovdiv-375445.html", "text": "С 15 литра жасминов шампоан мият днес паметника на Съединението в Пловдив. Над 70 служители на общинската фирма „Чистота\" почистват пространството, където на 6 септември ще се проведе тържествената заря-проверка. За измиването на паметника се използва специална вишка.", "date": "2018.09.04", "title": "Преди 6 септември: Мият с шампоан паметника на Съединението в Пловдив"}
{"url": "http://standartnews.com/balgariya/tsvetan_tsvetanov_namekna_che_ostavkite_na_trimata_ministri_mozhe_da_ne_badat_prieti-375444.html", "text": "Оставките на тримата министри Валентин Радев, Ивайло Московски и Николай Нанков може и да не бъдат приети и те да останат на поста. Това стана ясно от думите на заместник-председателя на ГЕРБ Цветан Цветанов в студиото на „Тази сутрин\". Той посочи, че премиерът е приел оставките им след трагичната катастрофа край Своге, отнела живота на 17 души, но парламентът предстои да ги гласува. „Премиерът прие оставките, но не сме стартирали процедурата. Парламентът трябва да гласува, когато одобрим заместниците им. В понеделник ще има нов коалиционен съвет и тогава ще се влезе в детайли\", посочи той. Цветанов направи паралел с останалите на поста след оставки министри Теменужка Петкова и Бисер Петков. „Тогава видяхме настроенията на обществото и след разговори премиерът не продължи процедурата. В понеделник ще водим дискусията. Всеки министър когато полага клетва е с оставката в джоба си, участието във властта не е гарантирано\", коментира той. Има сериозна подкрепа за министър Николай Нанков, посочи зам.-председателят на ГЕРБ. Вчера спонтанно повече от половината кметове са застанали в негова подкрепа, посочи той и добави, че за местната власт регионалният министър е съществена част от управлението на регионите. Цветанов отрече да е следващият, който ще заеме поста на вътрешен министър. Премиерът не взима еднолично своите решения, увери той. „Това, че някои пресъздава фактите по този начин е друго. В момента всеки един проблем в държавата всеки го адресира до премиера Борисов. Затова съм по-критичен към вицепремиерите и сега всеки работи, но не се дава гласност на това, което се случва\", каза той. Коалицията е стабилна и продължаваме да изпълняваме програмата си, увери Цветанов и посочи, че конструкцията на едно коалиционно правителство е винаги под напрежение. По повод вчерашните разговори с Патриотите и появата на Красимир Каракачанов със синя каска, той коментира, че е била добавка към разговора и шега. По думите му има напрежение между партньорите заради липсата на комуникация. Вчерашното изказване на президента Румен Радев беше посрещнато с критика от Цветанов. Той отрече властта да е прокарвала лобистки закони и посочи, че президентът при всяко публично изявяване търси конфронтация. „Той няма полезен ход, изпадна във външна изолация, дискредитира се с говореното в президентската кампания. Когато бащата на главнокомандващия казва, че няма проблем, защото няма убит човек, то как президентът говори за законност и справедливост, когато инвалид е изкаран виновен в инцидент с бащата на президента. Бях критикуван, че съм раздавал присъди като министър. Сега най-лесно е да се движим в посока най-приятна за обществото. Ако имаше смъртен случай, той как щеше да се чувства, който е укрил това 9 дни\", посочи той с препратка към инцидента в Харманли. Цветанов отрече да е бил в дома на Бенчо Бенчев.", "date": "2018.09.04", "title": "Цветан Цветанов намекна, че оставките на тримата министри може да не бъдат приети"}
{"url": "http://standartnews.com/balgariya/novata_sesiya_na_parlamenta_zapochva_s_izvanredno_zasedanie_dnes-375441.html", "text": "Новата сесия на Народното събрание започва с извънредно заседание днес. Причината – Съединението на Княжество България и Източна Румелия, което отбелязваме на 6 септември, а денят е неработен. Пленарно заседание няма да бъде проведено и на 7 септември. Дневният ред днес включва първо четене на промени в Закона за здравето, както и три годишни доклада за 2017 г.  – един на Българската академия на науките и два на Комисията за регулиране на съобщенията. В програмата е и ратификация на спогодба между България и Кралство Саудитска Арабия.", "date": "2018.09.04", "title": "Новата сесия на парламента започва с извънредно заседание днес"}
{"url": "http://standartnews.com/balgariya/naygolyamoto_bolnichno_izlozhenie_v_sveta_expo_hospitals_prez_oktomvri_i_v_balgariya_-375452.html", "text": "Болници и други лечебни институции, както и най-новите методи в медицината ще бъдат представени в международното изложение Expo Hospitals, което ще се проведе в София  в началото на октомври в Националния дворец на културата (НДК). Официалното откриване ще бъде на 6 октомври 2018 г. в централното фоайе на двореца, като се очаква да присъстват официални гости от страната и чужбина. Изложението ще бъде домакин на болнични заведения от България и цяла Европа, като целта е да се запознаят участниците и посетителите в него с начини и възможности за получаване на висококачествено, надеждно, бързо и достъпно медицинско лечение. Избягвайки от стреса на хората в болничната обстановка, Expo Hospitals 2018 дава възможност за „спокоен разговор на кафе\" относно най-високотехнологични методи на лечение и възможност за преместване на лечението на даден пациент от една държава в друга. В днешните условия, в рамките на Европейския съюз, а и на Европа и света, здравният туризъм е нещо нормално и търсено от хората, особено тези, които се справят с трудно лечими заболявания. В концепцията на Expo Hospitals 2018 е заложено основно информираност в неболнична обстановка за видовете услуги и здравни грижи, които предлагат болниците в България, както и в съседните ни държави и Западна Европа. Изложението предлага отлична възможност на хората, в неболнична среда да се запознаят с възможностите за профилактика, диагностика и лечения на различни заболявания или процедури подобряващи начина им на живот или естетичния вид. Посетителите ще имат възможност за безплатни прегледи на място, консултации с водещи български и чужди специалисти,  дискусионна и съпътстваща програма, която ще бъде обявена седмица преди мероприятието.", "date": "2018.09.04", "title": "Най-голямото болнично изложение в света Expo Hospitals през октомври и в България"}
{"url": "http://standartnews.com/balgariya/premierat_borisov_zaminava_na_poseshtenie_v_izrael-375442.html", "text": "Премиерът Бойко Борисов заминава на двудневно официално посещение в Израел. По време на визитата си Борисов ще се срещне с министър-председателя на Израел Бенямин Нетаняху. Борисов ще участва в годишната конференция на Международния институт по контратероризъм в град Херцлия. В сряда премиерът Борисов ще разговаря с Бенямин Нетяняху. По-късно в парка \"Чарлз Клор\" в Тел Авив двамата ще участват в тържествена церемония по случай откриването на паметника-близнак за спасяването на българските евреи.", "date": "2018.09.04", "title": "Премиерът Борисов заминава на посещение в Израел"}
{"url": "http://standartnews.com/balgariya/vremeto_pozvoli_operatsiyata_po_iztochvane_na_mazut_ot_koraba_mopang_da_zapochne-375446.html", "text": "Времето днес позволи на водолазите да започнат операцията по източването на мазут от кораба „Мопанг\". Морето е спокойно и вече започна спускането на първата от шестте котви, за които трябва да се закрепи водолазният кораб, след което ще започнат гмурканията. Водолазите ще направят дупки по корпуса, за да видят къде точно има мазут и какво количество. Колко време ще отнеме реалното източване на мазута, ще се прецени след спускането на всички котви. Котвите ще бъдат пренасяни една по една. Всяка от тях ще се спуска на определени локации, заснети преди това от водолазите. Докато операцията започне, минимални количества от мазута все още изтичат в морето.", "date": "2018.09.04", "title": "Времето позволи операцията по източване на мазут от кораба „Мопанг” да започне"}
{"url": "http://standartnews.com/balgariya/karayancheva_ako_se_glasuvat_ostavkite_trimata_ministri_se_vrashtat_v_parlamenta-375447.html", "text": "Ако се гласуват оставките им, тримата министри Николай Нанков, Валентин Радев и Ивайло Московски се връщат в парламента. Това каза пред БНТ председателят на НС Цвета Караянчева. Радев, Нанков и Московски подадоха оставки в петък миналата седмица, след като премиерът Бойко Борисов ги поиска заради катастрофата край Своге през август, при която загинаха 17 души. Не са обсъждани нови имена на министри, добави Караянчева. Те са професионалисти, няма да бъдат изгубени за политиката, парламентът ще спечели с тях. Очакваме да видим какво ще се случи, допълни тя. Председателят на НС отбеляза, че стабилността на коалицията е гарантирана с мандата, който е даден от избирателите. Тя призна, че има проблем в комуникацията между коалиционните партньори и подобни разговори като този вчера, са оздравителни. Караянчева беше категорична, че няма правителствена криза. В новия политически сезон председателят на НС очаква решенията да се взимат динамично. Надявам се на бързи решения по заседанията на комисията, коментира Караянчева. Тя открои кои са приоритетите на парламента за нови политически сезон. Законът за пътищата ще се гледа особено с добавката за коланите, които ще станат задължителни за автобусните превозвачи. Ще има дебат в НС, отбеляза Караянчева. Очакваме октомври в парламента да влезе и законопроектът за хората с увреждания. Продължава работата по законопроекта за социалните услуги, който се очаква да влезе в парламента през ноември. Ще се работи и по административната реформа, продължава съдебната реформа, процесуалните закони и есенната сесия е за Закона за бюджета, отбеляза председателят на НС.", "date": "2018.09.04", "title": "Караянчева:​ Ако се гласуват оставките, тримата министри се връщат в парламента"}
{"url": "http://standartnews.com/balgariya/piyan_dzhigit_se_zabi_v_kola_s_8godishno_dete_vav_vidin_to_postrada_tezhko-375449.html", "text": "8-годишно дете е пострадало при катастрофа между лек автомобил и автобус на ул. „Цар Иван Асен ІІ\", в автобуса не е имало пътници. Това съобщиха от ОДМВР - Видин. Сигналът за инцидента е подаден на 3 септември около 18.50 часа. Пътнотранспортното произшествие е между автобус „Хюндай Каунти\", управляван от 53-годишен видинчанин и лек автомобил „Опел\", шофиран от 33-годишен жител на областния град. При излизане от паркинг на ресторант автобусът не е пропуснал приближаващия се от дясната му страна по ул. „Цар Иван Асен ІІ\" автомобил. Колата се ударила странично в автобуса, нанесени били материални щети по двете превозни средства. Пострадало е 8-годишно момче – пътник в колата, детето е с изместени зъбки. В автобуса не е имало пътници. Мъжът, който го шофирал, е монтьор в близкия автосервиз. Той трябвало да придвижи превозното средство от паркинга до сервиза. При тестване с дрегер, пробата му отчела наличие на алкохол 1.39 промила. Последвала справка установила, че същият не притежава необходимата категория „Д\". 53-годишният е задържан с полицейска мярка за срок до 24 часа. Шофьорът на леката кола също е тестван за наличие на алкохол, пробата му е отрицателна. Работата по случая продължава, образувано е досъдебно производство.", "date": "2018.09.04", "title": "Пиян джигит се заби в кола с 8-годишно дете във Видин, то пострада тежко"}
{"url": "http://standartnews.com/balgariya/zapochna_novata_sesiya_na_narodnoto_sabranie-375456.html", "text": "С кворум от 162 народни представители бе открита петата сесия на 44-тия парламент. Парламентарният звънец за новата сесия удари председателят на парламента Цвета Караянчева. Съгласно Правилника за организацията и дейността на парламента сесията бе открита с химна на Република България и този на Европейския съюз. По традиция парламентарно представените сили ще излязат с декларации, за да представят посланията и приоритетите си през новия политически сезон. Нека в началото на новия политически сезон да си припомним призива на Петко Славейков - да се покажем като народ, вечно съединен, каза Караянчева в началото на днешното извънредно. „Нека в началото на новия политически сезон си пожелаем конструктивна работа и единодействие по важните за страната ни въпроси. Само след няколко дни за пореден път ще отбележим една от най-значимите дати в нашата история – Съединението на Източна Румелия с Княжество България. Не трябва да забравяме, че този акт на обединение успява, защото е общобългарско дело и в неговата защита всички са единни\", каза още Караянчева. Тя посочи, че Съединението е сред събитията в нашата история, когато между политическите сили няма разногласия и всички го подкрепят, защото осъзнават значението му за бъдещата българска държава. „Това е пример както за държавническо мислене и поведение на политиците, така и за сплотеност на нацията. Нека днес си припомним призива на Петко Славейков – да се покажем като народ, вечно съединен и да търсим съгласие в името на България. Гражданите очакват от нас отговорни, бързи и точни решения за проблемите на обществото. Длъжни сме да приемем качествено, устойчиво и модерно законодателство. Дебатите и сблъсъкът на мнения са необходими и трябва да присъстват в пленарна зала, когато отстояваме своите политики за това кое решение е полезно и работещо. Надявам се през новия сезон както опозицията, така и управляващите да бъдем диалогични и продуктивни\", заяви Караянчева.", "date": "2018.09.04", "title": "Започна новата сесия на Народното събрание"}
{"url": "http://standartnews.com/balgariya/liderite_na_partiya_abv_pogovoriha_s_borisov_za_balgaromakedonskite_otnosheniya-375453.html", "text": "Бъдещето на Македония не може да минава през грабеж на историята на България и поругаване на историческите факти. Това каза председателят на ПП АБВ Румен Петков по време на брифинг в министерския съвет след среща с министър-председателя Бойко Борисов. „По време на срещата изложихме позицията на АБВ и нашето настояване за развитие на договора от гледна точка на българския национален интерес и съхраняване на историята. Ние сме системни в тези си искания и настоявания. Обръщали сме се към мултидисциплинарната комисия и по повод на дебатите за името на Македония в перспектива\", каза още той и посочи, че АБВ е изразила своите силни резерви и безпокойства относно имената „Илинденска Македония\" и „Северна Македония\". Петков обясни, че партията настоява да има дебат, в който да се достигне до общобългарска позиция – и институционална, и политическа – на дефиниране на понятието „обща история\". „Защото за нас е неприемливо политически фактори в Македония да загърбват историята и общото ни Илинденско-Преображенско въстание и да ограничават общата ни история само във времето на Османската империя и османското робство. За нас стремежът да подкрепим Македония за нейното евроатлантическо бъдеще е въпрос на осъзната необходимост за перспективите на държавата и на региона като цяло. За да може да е съвършено ясно, че това бъдеще не може да минава през истината за нашата обща история и през грабеж на историята на България, през поругаване на историческите факти и през поругаване на ценности, които са съхранили българщината през годините\", каза още Петков. Той уточни, че ще АБВ ще поиска среща с Комисията по външна политика в Народното събрание, за да се достигне до дискусия, с която да се достигне до единна позиция, независеща от конюнктурата и в България, и в Македония и гарантираща българския интерес. Трябва нов документ на София и Скопие, който да дефинира понятието „Обща история\", защото иначе ще продължи вредният за българите прочит на историята, каза от своя страна бившият президент и основател на ПП АБВ Георги Първанов. „Като историк искам да кажа, че големите поражения в македонската политика на България идват от голямото напрежение на българските партии помежду им. И за това днес ние от АБВ се опитваме да постигнем една консенсусна българска позиция. Нашата, както и обществената оценка за събитията от последната една година за подписания договор между България и Македония и за общите чествания, които бяха реализирани, е без съмнение позитивна. Това очертава една добра перспектива, ако обаче ние вземем мерки своевременно да предотвратим и възможно негативно развитие\", обясни Първанов. Той посочи, че още миналата година на 1 август премиерът на Македония Зоран Заев, изброявайки участниците в Илинденско-Преображенското въстание, е забравил да спомене българи като основния контингент от участниците в това въстание. „Мина време и основното предложение на г-н Заев за ново име беше „Илинденска Македония\", което някои от нас приветстваха, но ние реагирахме остро. И бяхме пак така критични, когато се прие името „Северна Македония\". Защото и Северна Македония по същество си е Илинденска Македония – това си е разбирането, философията на Скопие за формирането на македонската идентичност на базата на Илинденското начало\", коментира Първанов. Той коментира още, че Илинденското въстание по своя характер е българско и обясни, че това може да се докаже със стотици документи, които доказват, че самосъзнанието на ръководителите и участниците във въстанието е българско. „И тъй като ние очакваме тази тенденция да се развива и това посегателство върху българската история да продължи, особено след като беше подписан договорът с Гърция, с който Скопие се отказа от античната визия за своята история. То това категорично налага да направим един нов прочит на договора, който беше подписан миналата година в частта „Обща история\". Нужен е нов съвместен документ на София и Скопие, с който да се дефинира понятието „Обща история\", защото моята прогноза е, че в познатия македонистичен дух ще продължи да се прави вреден прочит за българите. Затова предлагаме да има един текст, който приблизително може да звучи така: „Имаме обща история, чиито корени са в Средновековието, минават през общите борби на Възраждането, включително и в първите десетилетия на 20 в. – включително Илинденско-Преображенското въстание. И това, което е общото за тези векове, е българското национално самосъзнание в тези райони на населението, общи са националните цели и задачи\", каза още той. По думите му работа на дипломацията е какъв точно ще бъде форматът на този документ. „Ние настояхме и беше прието междудисциплинарната комисия да постави въпроса за Илинденско-Преображенското въстание още на първото заседание, която да стане обща на дипломатическо българо-македонско ниво\", коментира Първанов.", "date": "2018.09.04", "title": "Лидерите на партия АБВ поговориха с Борисов за българо-македонските отношения"}
{"url": "http://standartnews.com/balgariya/predi_zimata_darvata_za_ogrev_ne_stigat-375451.html", "text": "Дървата за огрев са все по-малко - от това се оплакват търговците в някой райони на страната. Вече месеци наред хората чакат, за да могат да се снабдят с дърва за зимата.  Само в един от пунктовете за доставка в Монтана са заявени около 300 кубика с дърва и търсенето продължава.Търговците обаче са с вързани ръце. Едната причина е дъждовното лято, което не им позволява да секат. „Хората, които сега се записват им казвам поне 20-30 дни минимум...ако времето държи да може да се влиза в гората ще се изпълнят всички поръчки, които са записани. Но има и друг проблем. Трудно вече търговците се добират до дървата, които да остават за българския пазар\", обяснява собственикът на фирма за доставка Пламен Владиславов. Той смята, че за хората остават по-малки количества, защото по-голямата част от добиваната дървесина се изнася за Румъния, Гърция и Италия.   Търсят се дърва за огрев и в горските стопанства в страната. В Югозапада, горското стопанство вече е раздало над 30 хиляди кубика дърва на 4400 домакинства, което е много повече от миналата година. „Цените са от 36 до 41 лева на склад в гората. Имаме и обособени централни складове, където вече е включен и транспортът до съответния склад. Там са от 65 до 75 лева\", обясни Дамян Дамянов от Югозападно горско стопанство. А цената на нарязани, нацепени и доставени до вратата дърва върви и още по нагоре. За въглищата няма голямо търсене наблюдават търговците. „Въглища има, цената е 350 лева за тон. Така свършиха миналата година, така и започна цената тази година. Няма намаление на цената, очаква се увеличение най-вероятно.  Именно от това се опасява и семейство Маркови, които имат останали дърва от миналата година, но ще трябва да си купят и още\", разказа Пламен Владиславов. Специалистите съветват, хората да побързат да си набавят дърва през топлите месеци, защото цената им през есента ще тръгне нагоре.", "date": "2018.09.04", "title": "ПРЕДИ ЗИМАТА: Дървата за огрев не стигат"}
{"url": "http://standartnews.com/balgariya/tsvetanov_neudobni_sme_za_oponentite_davame_otpor_na_bezotgovorniya_populizam-375457.html", "text": "Знаем, че сме неудобна коалиция за опонентите си, защото съумяваме да дадем отпор на безотговорния популизъм, заяви днес от парламентарната трибуна председателят на ПГ на ГЕРБ Цветан Цветанов, който прочете декларация от името на парламентарната група за посланията и приоритетите през новия политически сезон. „Есенната парламентарна сесия се открива при подчертано добра ситуираност на страната ни на европейската политическа сцена и при наличието на благоприятни предпоставки за сътрудничество между страните от региона на Западните Балкани. Успешното ни Председателство на Съвета на ЕС едва ли остави съмнение у някого, че България все по-добре се справя с това да заявява и отстоява интересите си, да организира и посредничи в ключово важни за ЕС инициативи и събития. Хората видяха от непосредствена близост, че Европа се интересува от нас, наблюдава ни, чува ни и ни оценява\", каза Цветанов. „Увереността ни, че сме ценени и подкрепяни, тревожи политическите ни опоненти, които не се поколебаха да противопоставят европейските на вътрешните ни проблеми. Правят се внушения, че успехите на Председателството по никакъв начин не помагат на страната ни\", каза още той. По думите му и най-големите критици няма как да не съзнават, че постигнатото днес е било желание за българските управници десетилетия назад. „И докато отношенията ни с Македония достигат нови хоризонти, лявата опозиция „произвежда\" единствено подозрения и съмнения. Не стихват напъните отляво да се лансират новини и събития в ущърб на управляващите, при което политическият тон на говорене отдавна е преминал границите на приличието. Отправят се критики и към коалиционния формат на управлението ни. Патосът тук идва от потребността на опозицията да формулира и отстоява общонационални каузи, което все по-трудно й се отдава. Знаем, че сме неудобна коалиция за опонентите си, защото съумяваме да дадем отпор на безотговорния популизъм\", каза още Цветанов. \"Желаещите да ни сменят във властта видимо нервничат и стават все по-безпардонни, което плаши и отблъсква хората. Те се стремят да убият ускорението, което набрахме по време на Председателството. Колкото по-яростни и крайни са опонентите ни, толкова по-трудно те намират път към хората. При откриването на тази парламентарна сесия за пореден път заявяваме волята си да следваме законодателните приоритети на управленската програма на ГЕРБ и ОП за пълния й четиригодишен мандат. Наясно сме, че колкото по-дълго управляваме, толкова повече отговорности поемаме. Но също така знаем, че именно заради постоянството ни да изпълняваме обещаното и да приемаме нови предизвикателства, продължаваме да получаваме обществено доверие и подкрепа. Това ще проличи отново на предстоящите догодина избори за Европейски парламент и за местни органи на властта\", коментира Цветанов. „Какви са законодателните ни приоритети за предстоящата сесия на парламента? ПГ на ГЕРБ е убедена, че законотворческият процес не трябва да бъде „заложник\" на произволни политически тълкувания и оценки. Защото много остро стои въпросът за общественото доверие към работата ни. Вярваме, че трудът ни ще бъде оценен по достойнство тогава, когато приемаме закони с впечатляващи мнозинства и когато търсим обществен консенсус по тях. Не се притесняваме, че ще се обезличим, ако постигаме съгласие с колегите си от опозицията по важни за България решения. Убедени сме, че силните партии стават още по-силни когато работят в среда на политическа коректност\", коментира Цветанов. Той посочи, че законодателната програма на ГЕРБ за реформата на съдебната система ще следва плана към Актуализираната стратегия и препоръките в докладите по Механизма за сътрудничество и оценка на ЕК. „В тази връзка благоприятно обстоятелство са вече направените изменения в трите основни процесуални кодекса - НПК, ГПК и АПК. Стремим се да развием електронното правосъдие, електронното съобщаване и призоваване; да утвърдим съдийското самоуправление, включително чрез публичност, прозрачност и конкурси в съдебната система; да прилагаме актуализирана съдебна карта, която да преодолее регионалните диспропорции в разпределението на делата и неравномерната натовареност на съдиите\", каза още той. Цветанов посочи, че измененията в НК и в Закона за борба с домашното насилие ще надградят режима на борба с домашното насилие и защитата на личните права на жените и децата. По отношение на бюджета и финансите предлагаме годишни промени в данъчното законодателство. В Закона за корпоративното подоходно облагане се въвежда европейска директива, свързана с две мерки-ограничаване приспадането на лихви и въвеждане на режим за контролирани чуждестранни дружества. Чрез поправките в Закона за данъците върху доходите на физическите лица намалява административната тежест и се усъвършенстват данъчните облекчения за деца, за деца с увреждания и за млади семейства. Всички декларации и справки ще се подават само по електронен път. В Данъчно осигурителния процесуален кодекс се подобрява фискалният контрол върху движението на стоки с висок фискален риск чрез въвеждане на уникален идентификационен номер за данни свързани с превоза на стоките\", заяви председателят на ПГ на ГЕРБ. Цветанов обясни, че ГЕРБ гледа на държавния бюджет като на основен фактор за стабилността в страната. Той посочи, че отговорно ще бъде обсъден и проектът на Закон за държавния бюджет на Република България за 2019 г. и Актуализирана средносрочна бюджетна прогноза за периода 2019-2021 г. като мотиви към него. „Параметрите на бюджетната рамка ще бъдат съобразени с фискалните правила по Закона за публичните финанси. Запазват се определените в средносрочната бюджетна прогноза цели за продължаване на фискалната консолидация - 0,5 на сто от БВП за 2019 г., достигане до балансирана бюджетна позиция през 2020 г. и запазването й през 2021 г.", "date": "2018.09.04", "title": "Цветанов: Неудобни сме за опонентите, даваме отпор на безотговорния популизъм"}
{"url": "http://standartnews.com/balgariya/ekspert_elektronnite_uchebnitsi_shte_sa_dopalnenie_a_ne_alternativa_na_knizhnite-375448.html", "text": "Обществото често критикува учебниците и учебните помагала, но малко хора са наясно какъв труд и компетентности са нужни за написването им, каза в интервю за БТА Йонко Йончев, изпълнителен директор на едно от големите български издателства. По думите му проблем за нашата страна са и кратките срокове, определени за създаването на такъв тип литература. Освен това учителите също са притиснати от времето, за да изберат с кои учебници ще работят през годината. В резултат те не винаги избират най-доброто, а посягат към по-познатите издателства и автори. Йончев не отрича, че между издателствата съществуват нелоялни конкурентни практики, за да бъдат привлечени преподавателите. Неговата позиция е, че е добре, че на пазара има твърде богат набор от учебници и помагала, тъй като това предоставя възможности за избор и ограничава точно нелоялната конкуренция. Мнението на експерта е, че навлизащите сега електронни учебници няма да изместят книжните, а ще ги допълват и двата типа издания дълго време ще вървят паралелно.", "date": "2018.09.04", "title": "Експерт: Електронните учебници ще са допълнение, а не алтернатива на книжните"}
{"url": "http://standartnews.com/balgariya/13_profesori_iskat_referendum_dogodina-375435.html", "text": "Започва събирането на подписи за национален референдум, иницииран от 13 български професори. Целта е да има смели реформи, за да се върне страната ни в ядрото на ЕС. Въпросите са пет и са свързани с нова икономическа стратегия на страната и промяна на политическата система. Комитетът написал и  програма, в която са включени 30 национални проекта за оптимизиране на управлението в страната и те ще бъдат представени в цялата страна, съобщи БТА. Събирането на подписи започва от 4 септември и ще продължи три месеца, датата за провеждането на референдума се очаква да е 19 май, когато са и евроизборите. В Инициативния комитет са: проф. д-р Динко Динков, проф. д.и.н Велчо Стоянов, проф. д.с.н. Иван Станков, проф. д-р Ганчо Ганчев, проф. д-р Александър Томов, проф. д.и.н. Трендафил Митев, проф. д-р Мария Видолова, проф. д-р Христо Стоянов, проф. д-р Никола Алтънков, проф. д-р Искра Балканска, проф. д.и.н. Гарабед Минасян.", "date": "2018.09.04", "title": "13 професори искат референдум догодина"}
{"url": "http://standartnews.com/balgariya/predimno_slanchevo_na_mesta_shte_prevali-375436.html", "text": "През нощта над западната половина от страната облачността ще е значителна и на много места ще има валежи от дъжд. Над останалите райони ще е предимно ясно. Утре преди обяд в по-голямата част от страната ще преобладава слънчево време, с по-значителна облачност над северозападните райони и там ще има превалявания от дъжд. Около и след обяд над западните и централни райони ще се развива купеста и купесто-дъждовна облачност. Ще има краткотрайни валежи от дъжд с гръмотевични бури и условия за градушки. Ще духа слаб предимно северен вятър. Максимални температури между 27 и 32 градуса, в София около 26 градуса. По Черноморието ще е предимно слънчево с временни увеличения на облачността. Ще духа слаб до умерен предимно източен вятър. Максималните температури ще са между 28 и 30 градуса. Температурата на морската вода е 26-27 градуса. Вълнението на морето ще бъде 1-2 бала. В планините около и след обяд ще се развива купеста и купесто-дъждовна облачност. Ще има краткотрайни валежи от дъжд с гръмотевици. Ще духа до умерен вятър от запад-северозапад. Максималната температура на височина 1200 метра ще е около 21 градуса, на 2000 метра - около 14 градуса. В средата на седмицата от северозапад ще нахлуе сравнително по-хладен въздух. В сряда на много места ще превали и прегърми. Дневните температури ще са от около 22 градуса в отделни райони в Западна България до към 30 градуса на изток. В четвъртък облачността ще е променлива, краткотрайни превалявания ще има на малко места. Вятърът ще остане северозападен и преобладаващите максимални температури ще са между 24 и 29 градуса.", "date": "2018.09.04", "title": "Предимно слънчево, на места ще превали"}
