{"url": "http://standartnews.com/svyat/vav_vanuatu_evakuirat_tsyal_ostrov_zaradi_izrigvane_na_vulkan-374124.html", "text": "В тихоокеанската държава Вануату на хиляди хора бе наредено да напуснат остров Амбае заради изригване на вулкан, изхвърлило пепел в небето, предаде Асошиейтед прес. Правителството реши отново да обяви извънредно положение и задължителна евакуация на целия остров, където преди време живееха 10 000 души. Той вече беше частично евакуиран през септември, когато вулканът се събуди. От месец март властите насърчават жителите на острова да се преместят да живеят другаде, като им предлагат жилища на други острови. За предишните евакуации Франция, Нова Зеландия и Австралия осигуряваха помощи и финансова подкрепа. Остров Амбае е с площ от 400 квадратни километра и е един от 65-те обитаеми острови на Вануату, чието население е 280 000 души. Островната държава е разположена в т.нар. Тихоокеанския огнен пръстен, където често изригват вулкани и стават земетресения.", "date": "2018.07.27", "title": "Във Вануату евакуират цял остров заради изригване на вулкан"}
{"url": "http://standartnews.com/lyubopitno/izvestni_lichnosti_se_uvlyakoha_po_detoks_programata_na_instruktora_iliyan_naydenov-374130.html", "text": "Книгата на фитнес инструктора Илиян Найденов, която се превърна в абсолютен бестселър вероятно ще има трети тираж, заради огромния интерес към детокс програмата описана в нея. Все повече родни звезди се вталяват с помощта на уникалния режим разработен от Найденов. Само за 15 дни те постигат желания резултат и не само свалят килограми , а пречистват организма си по най-правилния начин. Книгата „Детокс 2.0 – убиецът на мазнини\", фитнес инструкторът определя като уникална, защото е плод на неговия личен опит като спортист и треньор. Храните също са съобразени с родния пазар, подбрани според качествата и хранителния им състав. „Тук не става въпрос за диетите, които обикалят интернет – 3 дни на вода, 10 дни на чай, 15 на плодове и зеленчуци. Режимът няма за цел да свали само излишните килограми, а е насочен към здравето на всеки един човек или решаването на някакъв здравословен проблем. Освен редуциране на телесното тегло, режимът подобрява хормоналните нива, влияе положително на ендокринната система, пречиствайки организма по най-правилния и здравословен начин, което е и моята цел\", споделя Илиян Найденов. Освен че помага за сваляне на килограми и детокс, програмата на Илиян, доказано  повишава либидото при мъжете, особено при тези, които живеят под стрес или са в напреднала възраст. Жените пък постигат невероятни резултати не само отслабвайки - кожата на лицето им става гладка и сияйна, косите и ноктите здрави. По време на режима, физическото натоварване трябва да е умерено, да включва разходки, колоездене, йога, стречинг.   За тези, които вече тренират е добре да намалят сериите, а тренировките да са с по-ниска интензивност, пише в книгата си авторът. „Програмата съдържа продукти, които могат да се намерят лесно на пазара и да се приготвят бързо. Ако човек е ангажиран психически и съзнанието му е концентрирано само върху това -  какво да купи и  сготви, той или ще се откаже от програмата, или няма да постигне 100% резултат\", уточнява Найденов.", "date": "2018.07.27", "title": "Известни личности се увлякоха по детокс програмата на инструктора Илиян Найденов"}
{"url": "http://standartnews.com/lyubopitno/unikalen_fenomen_v_noshtnoto_nebe_ni_ochakva_dnes-374115.html", "text": "Истинско космическото шоу на Луната и Марс ще могат да наблюдават любителите на астрономията. Тази нощ ще видим най-продължителното пълно лунно затъмнение за века. Заедно с него ще наблюдаваме и как Марс се приближава максимално до Земята. Когато планетата ни покрие със сянката си Луната, наблюдаваме лунно затъмнение. В нощта срещу 28 юли то ще продължи около 100 минути. Пълната фаза на лунното затъмнение започва в 22:30 българско време и ще приключи 15 минути след полунощ. Любителите на астрономията могат да наблюдават явлението и от най-новата обсерватория у нас – на Шуменския университет. На единия телескоп още от 8,30 ч. вечерта ще започне наблюдението на лунното затъмнение, преминавайки през всичките му фази. Освен от България, затъмнението ще може да се наблюдава от цялото Северно полукълбо на Земята. На 29 август 2003 г. бе моментът на максималното приближаване на Марс до Земята. С двуметровия телескоп в обсерваторията в \"Рожен\" се видя бялата ледена покривка върху северният му полюс. Сега Марс се вижда като ярка оранжево-червеникава точка. В шуменската обсерватория ще наблюдават как разстоянието между него и Земята намалява до 57,6 милиона километра. Много добре ще се виждат Венера, Юпитер и атрактивният Сатурн със своите пръстени, а някъде след 23 ч. ще стане възможно и наблюдението на Марс.", "date": "2018.07.27", "title": "Уникален феномен в нощното небе ни очаква днес"}
{"url": "http://standartnews.com/svyat/novo_zatoplyane_na_otnosheniyata_mezhdu_sasht_i_kndr-374116.html", "text": "Нов етап на затопляне на отношенията между САЩ и КНДР. Северна Корея позволи превозването на тленните останки на загинали по време на Корейската война американски военнослужещи. Те кацнаха с транспортен самолет на летището на авиобаза \"Осан\" край Сеул. Предстои останките да бъдат внимателно обследвани от американски специалисти; процес, който може да отнеме до пет дни. Споразумението за предаване на останките на загиналите в годините на Корейската война (1950-1953) американски военни е било постигнато по време на срещата между лидерите на САЩ Доналд Тръмп и на КНДР Ким Чен Ун в Сингапур на 12 юни. След като то бе спазено, Доналд Тръмп благодари на Ким Чен Ун. „Останките на американските войници скоро ще бъдат докарани в САЩ! След толкова много години това ще бъде велик момент за много семейства. Благодаря на Ким Чен Ун\", написа Тръмп в „Туитър\".", "date": "2018.07.27", "title": "Ново затопляне на отношенията между САЩ и КНДР"}
{"url": "http://standartnews.com/svyat/ochakvat_se_oshte_obilni_dazhdove_v_gartsiya-374121.html", "text": "Ново опустошително бедствие сполетя района на гръцката столица. В северната част на града са паднали 7 л/кв.м, което е довело до наводняване на улици и приземни етажи. Най-силно засегнато е предградието Маруси, в което има поне 50 унищожени коли. Улиците се превърнаха в реки. Заради обилните валежи паркираните коли потънаха. Трафикът по централните булеварди в града, както и по националния път Атина-Солун, беше затруднен. От Гражданска защита в страната обявиха, че са в режим на готовност заради очакващите се извънредни метеорологични явления в следващите дни. Очакват се обилни дъждове, придружени от ветрове и градушки. Властите посъветваха търговците да премахнат всички предмети от улиците, които биха затруднили отводняването. Препоръчва се гражданите да не пътуват през следващите дни. Отворен е 24-часов телефон – 1595, на който те могат да звънят при нужда от помощ. Бедствено положение се очаква и в Халкидики, където много българи прекарват почивката си. В българското посолство в Атина, както и в дежурното консолство, ще има дежурен екип през цялото денонощие.", "date": "2018.07.27", "title": "Очакват се още обилни дъждове в Гърция"}
{"url": "http://standartnews.com/lyubopitno/preduprezhdavat_ni_za_razrushitelna_spam_kampaniya-374126.html", "text": "В края на месец юли в отдел „Киберпрестъпност\" при ГД „Борба с организираната престъпност\" са регистрирани множество сигнали от интернет потребители за получени имейли с текст на английски език и искане за заплащане с виртуална валута биткойн на сума, възлизаща на около 3000 американски долара, съобщават от МВР. В имейлите се твърди, че киберпрестъпниците са компрометирали компютърната конфигурация и знаят парола, ползвана от потребителя, като притежават позорящи видео материали, които заплашват да разпратят до всички контакти на жертвата. Спам кампанията е опит за бързо незаконно облагодетелстване на киберпрестъпници, които разчитат на наивността и неинформираността на интернет потребителите, като умело използват елементи на социален инженеринг. За спам кампанията са използвани неправомерно придобити данни за пощенски кутии и пароли, с която потребители са се регистрирали в „нелегитими\" сайтове за запознанства, онлайн игри и други. Експертите съветват потребителите да не отварят съмнителни съобщения, да не извършват плащания за подобни откупи, да се снабдят с надеждни антивирусни решения, легитимни операционни системи и програми. За всеки киберинцидент да информират съответната фирма доставчик на IT услуги или компетентните структури на МВР.", "date": "2018.07.27", "title": "Предупреждават ни за разрушителна спам кампания"}
{"url": "http://standartnews.com/balgariya/podkrepata_za_horata_s_uvrezhdaniya_mozhe_da_stane_1057_ot_liniyata_na_bednost-374140.html", "text": "Министерството на труда и социалната политика предлага месечната финансова подкрепа за навършилите пълнолетие хора с увреждания да е в интервала от 10% - до 57 на сто от линията на бедност. Това е заложено в законопроект за хората с увреждания, раздаден вчера лично от министър Бисер Петков на хората с увреждания, съобщи БТА. Законопроектът беше предоставен на медиите от организациите на хората с увреждания. Хората с намалена работоспособност от 50 до 70,99% ще получават месечна финансова подкрепа, която ще е 10  на сто от линията на бедност; тези от 71 до 90  на сто  - 15  процента от линията на бедност; а над 90 на сто - 25 процента  от линията на бедност. За хората с увреждания над 90 на сто с чужда помощ, които получават социална пенсия за инвалидност, е предвидено да получават 57 процента  от линията на бедност. Линията на бедност през тази година е 321 лева, но се предвижда през следващата година да е 348 лева. Тя расте всяка година, което означава, че и финансовата подкрепа за хората с увреждания ще расте, обясни вчера пред журналисти министър Бисер Петков. Предвижда се и финансова подкрепа под формата на целеви помощи. Целевите помощи ще се предоставят в зависимост от индивидуалните потребности на човека с увреждане. Те са различни видове - помощ за лична мобилност чрез осигуряване на помощни средства, приспособления и съоръжения за хората с увреждания и медицински изделия и адаптиране на лично моторно превозно средство, помощ за  адаптиране на жилище; за балнеолечение и/или рехабилитационни услуги, за  наем на общинско жилище. Предвидена е и лична помощ, каквото е основното искане на протестиращите майки на деца с увреждания.  Оценяването на правото на човека с увреждане от лична помощ се базира на тристепенна скала на зависимост/затруднения: Степен I на умерена зависимост/затруднения, е човек с увреждане от 71 до 90 на сто увреждане. В тази категория човекът с увреждане получава до 20 часа месечно право на лична помощ. Степен II на тежка зависимост/затруднения, е човек с увреждане над 90 на сто, който се нуждае от помощ два или три пъти дневно. В тази категория човекът с увреждане получава до 80 часа месечно право на лична помощ. Третата степен е тази на  тотална зависимост/затруднения  - човек с увреждане над 90 на сто увреждане, което се нуждае от помощ и продължителна подкрепа от друго лице за реализиране на различни дейности от ежедневния живот  много пъти дневно, поради пълната загуба на физическа, умствена, интелектуална или сетивна автономност. В тази категория човекът с увреждане получава до 168 часа месечно право на лична помощ. Видовете лична помощ са - ползване на професионални асистентски услуги, както и получаване на финансови средства за лична помощ. В случай че човек с увреждане не желае да ползва професионална асистентска услуга по реда,  а само наема асистента си, то той получава финансови средства в размер на определения брой часове, които се заплащат от държавния бюджет съгласно оценката. Финансовата подкрепа и личната помощ се отпускат по предложение на специализираното звено въз основа на заключенията от индивидуалната оценка на потребностите за подкрепа. Към Агенцията за хората с увреждания се създава фонд \"Заетост на хората с увреждания\", чиито приходи се набират от отчисления от работодатели, национални, европейски и международни програми и дарения. Въвежда се квотен принцип при назначаване на хора с трайни увреждания, според който работодатели с 20 до 49 работника назначават поне един човек с увреждане,  с 50 до 99  - двама, със 100 и над 100 - четири процента от средносписъчния им състав. Ако не се изпълнят тези квоти, работодателят внася всеки месец във фонда към АХУ такса в размер от 80 на сто от минималната заплата за всеки неназначен човек с увреждане.", "date": "2018.07.27", "title": "Подкрепата за хората с увреждания може да стане 10-57% от линията на бедност"}
{"url": "http://standartnews.com/balgariya/sardechnata_klinika_sv_ekaterina_s_nov_metod_za_lechenie_na_sardechni_aritmii-374129.html", "text": "В университетската болница „Св. Екатерина\" стартира проект, свързан с електрофизиологично лечение на пациенти със сърдечни аритмии, съобщават от клиниката. Лечението се прилага при пациенти с оплаквания от сърцебиене и животозастрашаващи аритмии, като се използват най- съвременните технологии за регистрация на аритмиите и иригационна радифреквентна аблация. Специален гост бе д-р Маркус Амер, завеждащ сектор по \"Електрофизиология\" към Университетска болница\" Kliniken Wels, гр. Виена, който заедно с доц. Светослав Йовев, завеждащ сектор „кардиостимулация и електрофизиология\" към УМБАЛ „Света Екатерина\" извършиха успешна аблация на пациенти със сърдечни аритмии. Съвместната дейност на УМБАЛ „Св. Екатерина\" с д-р Амер, един от водещите електрофизиолози в Австрия, сертифициран в най-елитни болници в Германия: \"Heart center\" Liepzig и университетската болница в Мюнстер ще продължи и за в бъдеще. По този начин ще се осигури по-голяма възможност за лечение на повече пациенти, страдащи от сърдечни аритмии. За повече информация и записване тел:   02 915 9777, 02 915 9724", "date": "2018.07.27", "title": "Сърдечната клиника Св. Екатерина с нов метод за лечение на сърдечни аритмии"}
{"url": "http://standartnews.com/balgariya/fandakova_sofiya_investira_6_mln_lv_tazi_godina_v_obshtinski_bolnitsi_i_dktsta-374131.html", "text": "Продължаваме подкрепата за общинските болници и започнахме инвестиции в доболничната помощ. Близо 6 млн. лева инвестираме тази година в общински болници и диагностично-консултативни центрове (ДКЦ). Общо 15 ДКЦ-та получават средства от Столична община за ремонт и закупуване на ново оборудване. Това каза кметът на София Йорданка Фандъкова при проверка на новото оборудване за отделението по неонатология в общинската Първа АГ болница „Света София\". На проверката присъстваха и заместнк-кметът по направление здравеопазване Дончо Барбалов и председателят на постоянната комисия по здравеопазване д-р Веселин Милев. Досега, през последните години, в общинската болница „Св.София\" са направени инвестиции за над 1.8 млн. лева. Ремонтирани са отделенията по неонатология, патологична бреме, регистратурата и централно фоайе, както и е закупено ново оборудване. Тази година инвестираме около 1 млн. лева в болницата. Закупени и доставени са 10 бр. неонатологични легла за новородени деца, които са в ранния адаптационен период. В момента се извършва и ремонт на покрива на сградата. Предвижда се и ремонт на родилните зали и отделението по хирургия на млечната жлеза, закупуване на ново оборудване – мамограф, ехограф и лапароскопско оборудване на операционния блок. В Първа АГ болница от началото на годината са се родили 1370 бебета. По програмата на Столична община за Инвитро до момента има 9 родени бебета, от тях 5 момичета и 4 момчета, като последните две са близначета. Годишно Столична община отделя 70 000 лева за програмата.", "date": "2018.07.27", "title": "Фандъкова: София инвестира 6 млн. лв. тази година в общински болници и ДКЦ-та"}
{"url": "http://standartnews.com/balgariya/tsvetan_tsvetanov_pozdravi_grazhdanite_na_byala_za_otkrivaneto_na_hrama_sv_panteleymon-374128.html", "text": "Председателят на ПГ на ГЕРБ и заместник-председател на партията Цветан Цветанов присъства тази сутрин на откриването на храма „Св. Пантелеймон\" в гр. Бяла, област Русе. За тържественото освещаване на православния храм пристигна и министър-председателят Бойко Борисов. На откриването на храма присъстваха още кметът на Бяла Димитър Славов, народният представител от ГЕРБ-Русе и областен координатор на партията Пламен Нунев и евродепутатите от ГЕРБ/ЕНП Емил Радев, Андрей Новаков и Ева Майдел. Това е първата новопостроена църква в района от 100 години насам. Общата стойност на молитвения дом е 390 хил. лв., като средствата са събрани изцяло от дарения. От тях 55 хил. лв. са дарени от държавата, 20 хил. лв. са от партийната субсидия на ГЕРБ, а 10 хил. лв. са дарени лично от премиера Бойко Борисов. За тазгодишния рожден ден на министър-председателя ПГ на ГЕРБ събра за него 20 хил. лв., като по негово желание парите бяха дарени за ремонт на джамия в с. Подайва (община Исперих) и за построяването на църквата в Бяла. Строежът на православния храм отне година и десет месеца. Преди освещаването на църквата „Св. Пантелеймон\" Цветан Цветанов разговаря с жители на Бяла, като той използва момента, за да ги поздрави за новата придобивка. „Изключително съм радостен днес да видя жителите на Бяла толкова щастливи. Те ми споделиха, че са впечатлени от красотата на новия храм и че днес една тяхна мечта се е сбъднала. Православието е част от нашата българска идентичност и затова винаги е много хубаво, когато нов храм се открива, защото това е гаранция, че идните поколения ще съхранят изконния български дух\", сподели Цветанов.", "date": "2018.07.27", "title": "Цветан Цветанов поздрави гражданите на Бяла за откриването на храма Св. Пантелеймон"}
{"url": "http://standartnews.com/balgariya/evrostat_balgarite_masovo_karat_koli_vtora_upotreba-374123.html", "text": "Българите масово карат коли втора употреба, близо половината от автопарка у нас е на възраст над 20 години и автомобилите са основно на дизел. Това показват обобщени данни на Евростат и на Асоциацията на автомобилните производители (АСЕА) за автомобилния парк на ЕС през 2017 г. Според данни на европейската статистика у нас през миналата година е имало регистрирани около 3,4 милиона автомобила, което приблизително е по 450 автомобила на 1000 българи. Според анализа на Евростат автопаркът у нас нараства с по около 100 хиляди автомобила годишно, като през 2016 г. у нас е имало 3,3 млн. автомобила, а през 2017 г. - 3,4 млн. броя. За първото полугодие на тази година у нас са продадени около 18 хиляди нови коли - при 8 милиона броя за страните на ЕС, сочат последни данни на АСЕА. Близо половината автомобили по пътищата на България обаче са над 20 години или около 1,5 млн. леки коли на тази възраст. Около 35 на сто от автомобилите са на възраст до 15 години или около 1,3 млн. броя леки коли, а до 10 години са около 350 хиляди автомобила или около 10 процента от автопарка у нас. Новите автомобили у нас (на възраст до 5 години) са около 5 на сто от автопарка или приблизително 160 хиляди броя, сочат пък данните на АСЕА. Годишно у нас се купуват средно между 25-30 хиляди нови автомобила, като за миналата година по официални данни на АСЕА, у нас са били продадени 38 хиляди нови коли. Масово българите карат коли на дизел - близо 1,7 млн. автомобила или над 50 на сто от автопарка у нас. Автомобилите на бензин са почти същата бройка с уговорката, че много от тях са снабдени и с газова уредба. Наличието пък на екологични автомобили по родните пътища е почти символично - отчетени са едва 2 474 регистрирани хибридни леки коли (около 0,08 на сто от автопарка) и едва 274 електромобила - 0,009 на сто от автопарка.", "date": "2018.07.27", "title": "Евростат: Българите масово карат коли втора употреба"}
{"url": "http://standartnews.com/balgariya/konstitutsionniyat_sad_istanbulskata_konventsiya_protivorechi_na_osnovniya_zakon-374132.html", "text": "Осем от 12-те конституционни съдии са на мнение, че Конвенцията на Съвета на Европа за превенция и борба с насилието над жени и домашното насилие не съответства на българския основен закон. Това става ясно от съобщение на съда. Решението на съдиите е подписано с четири особени мнения - на Румен Ненков, Георги Ангелов, Константин Пенчев и Филип Димитров. Истанбулската конвенция беше изтеглена от парламента и изпратена от 75 депутати на Конституционния съд. Съдиите правят анализ на хронологията от събитията по проблемите с домашното насилие години назад. И казват в решението си, че има връзка между политиката на Съвета на Европа за превенция и борба с насилието над жени, като форма на дискриминация срещу жените, основана на пола и защитата на някои права на \"трансджендър\" лицата. Конституционният съд намира, че въпреки безспорните си положителни страни, Конвенцията е вътрешно противоречива и това противоречие създава двупластовост в нея. Така например, за да се определи обектът на защита от всички форми на насилие и на дискриминация, е използван терминът \"жени\", но, от друга страна, преводът на понятието \"gender\" като \"социален пол\" присъства в Конвенцията като самостоятелна категория, различна от пола като биологична същност. Конвенцията разделя биологичното и социалното измерение на пола и излиза извън рамките на възгледа за половата бинарност на човешкия вид, анализират съдиите. И тъй като понятието \"Gender\" се употребява в изразите \"gender equality, \"gender-based violence\" и други, то тези изрази, в зависимост от интерпретацията, могат да доведат до различни и противоречиви разбирания за философията на Конвенцията. Въпреки че не урежда конкретно правата на самите \"трансджендър\" хора, Конвенцията е и първият международен договор, подписан от  България, който изрично включва признака \"идентичност, основана на пола\", смятат от КС. Анализът на термините \"gender\" - преведен на български език веднъж като \"пол\" и втори път като \"социален пол\", и \"gender identity\", преведен на български език като \"идентичност, основана на пола\", сочи, че понятията са свързани и следва да бъдат разбирани едно чрез друго. А липсата на единно разбиране за понятието \"gender\" се илюстрира и от активната обществена и политическа дискусия по въпроса \"за\" или \"против\" джендър идеологията. Според КС вътрешното противоречие в Конвенцията е очевидно при съпоставяне на декларираните цели и нейното заглавие с така дадената дефиниция за \"пол\". Правното равенство между половете е провъзгласено в конституцията. То не означава еднакво третиране на двата пола, а изисква съобразяване с биологичните особености и различията между тях, пише КС и продължава, че Конституцията и цялото българско законодателство е изградено върху разбирането за бинарното съществуване на човешкия вид. А социалното измерение в конституцията не създава социален пол, независим от биологичния, както е предвидено в Конвенцията. Понятието \"gender\" присъства в Конвенцията отделно и наред с понятието \"sex\", а това положение отдалечава приложното поле на Конвенцията от заявените в нея цели за защита на жените и открива пространство за противоречивото й прилагане. Конвенцията проправя път към внедряване на понятията \"пол\", и \"идентичност, основана на пола\" и това би наложило да се създадат процедури, осигуряващи правно признаване на пол, различен от биологичния, в разрез с конституцията. Ако обаче обществото загуби способността да прави разлика между жена и мъж, борбата срещу насилието над жените остава само формален, но неизпълним ангажимент, пише в мотивите на КС. Съдиите Румен Ненков и Георги Ангелов казват в своето особено мнение, че \"решението на Конституционния съд представлява \"услуга\" за политиците от всички цветове - предотвратява възможен конфликт в управляващата коалиция и съвпада с позицията на по-голямата част от парламентарната и извънпарламентарната опозиция. Съответно е и на обществената нагласа в момента\". По думите им обаче времето ще е съдник дали взетото решение въплъщава онази безпристрастност, гражданска смелост и доблест, които са присъщи на независимото правосъдие. Ненков и Ангелов коментират, че само може да се предполага какви са истинските причини за отказа да се наредим до мнозинството цивилизовани и демократични европейски държави в търсенето на лек срещу насилието. Бившият омбудсман и настоящ съдия в КС Константин Пенчев в своето особено мнение коментира, че съществуващата негативна емоционална нагласа в обществото към Конвенцията би следвало да бъде отчетена при вземане на политическото решение дали този международен договор да бъде ратифициран. Пенчев посочва обаче, че общественото мнение не може да влияе върху правната преценка за съответствието на Конвенцията с конституцията. Според конституционния съдия Филип Димитров, не съществува никакво основание - поради страх от това, че някое правителство няма да си свърши работата или че някои родители се считат неспособни да възпитават децата си - да се обявява за противоконституционна международна конвенция, която не противоречи на никакъв текст или принцип на българската конституция. По думите му все пак \"бурната социална реакция на българското общество, макар и подстрекавана от неверни тълкувания и внушаване на фалшиви страхове, очевидно отразява някои реални опасения, свързани с възможността ратификацията на Конвенцията да открие пътя за екстравагантни неправителствени организации към насаждане по \"законен\" начин сред децата на \"свръхосвободени\" идеи (като самоназоваващата се така \"джендър идеология\" - \"gender ideology\")\".", "date": "2018.07.27", "title": "Конституционният съд: Истанбулската конвенция противоречи на основния закон"}
{"url": "http://standartnews.com/balgariya/12_povisoki_zaplati_ot_dogodina_iska_knsb-374122.html", "text": "От КНСБ обявиха, че искат 12% по-високи бюджетни заплати от догодина, или около 1 милиард лева повече. „Горе-долу 800 милиона лева беше увеличението през тази година. В този смисъл този процент не е невъзможен. Хората в различните агенции искат между 10 и 20% увеличение на заплатите, така че този процент е осреднен\", поясни в „Здравей, Българи\" президентът на КНСБ Пламен Димитров. Той смята, че това е постижимо. Димитров даде пример, че в Агенцията за социално подпомагане, където работят около 5000 души, искането е за 20-процентно увеличение. „60% от средноевропейските доходи би трябвало да бъде целта на България през следващите години. Говорехме за 1000 евро средна заплата. В момента около 1000 лева е средната заплата у нас. С подобни увеличения на доходите до 2022 г. ние ще се приближим то тези средни стойности в Европа\", каза още Пламен Димитров. Той е оптимист и заради това, че пазарът на труд в България става все по-дефицитен. И в частния сектор си дават сметка, че задържането на кадри става чрез увеличаването на доходите.", "date": "2018.07.27", "title": "12% по-високи заплати от догодина иска КНСБ"}
{"url": "http://standartnews.com/balgariya/tsarkvata_proslavya_sv_panteleymon_i_sv_sedmochislenitsi-374125.html", "text": "Днес Православната църква прославя Свети Великомъченик Пантелеймон и Свети Седмочисленици. Св. Пантелеймон бил от град Никомидия (днес Измит на азиатския бряг на Мраморно море, Турция). Според житието му той бил отначало езичник и носел името Панталеон (от гръцки – Лъв във всичко), а когато се покръстил, приел името Пантелеймон (от гръцки – Всемилостив). Бил ученик на знаменития тогава лекар Евфросин и станал после придворен лекар на император Максимиан, който обаче заповядал да го съсекат, защото отказал да се поклони на езическите богове. Част от мощите на светеца се пазят в светогорския руски манастир \"Св. Пантелеймон\". Още в първата българска държава почитта към св. Пантелеймон е била голяма. Това показват двата манастира, носещи неговото име в Преслав и в Охрид, където били създадени също медицински школи и лечебници. В София паметта на светеца се чества като храмов празник в кварталната църква в Бояна. Също така на няколко места в страната има храмове и параклиси в негова чест, а също и манастири: Присовският край Велико Търново, Обидимският, недалеч от Добринище, и манастирчето край Смолян. Втори храмов празник има и светата обител \"Св. Богородица - Живоприемни източник\", над Гоце Делчев, Неврокопска епархия, посветен на Св. Пантелеймон. Манастирът е женски и през последните години в следствие на неуморните усилия на игуменката сестра София претърпя сериозно развитие. Денят се приема за подходящ за пътуване, откъдето е и името му Пантелей Пътник. Имен ден празнуват: Добрин, Пантелей, Добри, Добрина. На 27 юли се чества и успението на свети Климент Охридски. По древна традиция на този ден Църквата е отредила да се чества паметта на седемте славянски просветители: св. Кирил и Методий, Климент, Наум, Сава, Горазд и Ангеларий. За всеки един от тях в църковния календар има отделен ден, но в този ден те се празнуват заедно под хубавото име Седмочисленици. От стари времена св. Пантелеймон е покровител на Видинска света митрополия и на старопрестолния Видин. По този повод в известния столичен храм \"Св. Седмочисленици\", от 9.00 часа, с благословението на Негово светейшество Българския патриарх и Софийски митрополит Неофит, ще бъде отслужена архиерейска света Литургия, оглавена от Негово преосвещенство Белоградчишки епископ Поликарп, викарий на Софийския митрополит.", "date": "2018.07.27", "title": "Църквата прославя Св. Пантелеймон и Св. Седмочисленици"}
{"url": "http://standartnews.com/balgariya/finansoviyat_ministar_e_gotov_da_debatira_za_nezavisimostta_na_obshtestvenite_medii-374136.html", "text": "Министърът на финансите Владислав Горанов съобщи по време на парламентарния контрол, че е готов на дебат за търсене на нови възможности, с които да се гарантира по-голяма независимост на обществените медии. Готови сме да участваме във всеки дебат, който би гарантирал по-голяма независимост на обществените медии. Темата с либерализирането на рекламата по националните медии не е нова за правителството, изтъкна Горанов и напомни, че финансовото министерство през 2005 г. е направило подобно предложение през проектобюджета за 2006 г., което обаче е било отменено. Горанов заяви, че реформата в обществените медии и поставянето на лимит на националните БНР и БНТ да могат да рекламират е изиграло ролята си в прехода от монопол на държавните медии към демонополизация и излизането на медийния пазар на огромен брой търговски субекти, които сега работят под лиценз от СЕМ. Финансовият министър обаче подчерта, че няма да е лесно изцяло субсидията от държавния бюджет да бъде заменена с такси, събирани на друг принцип. Той напомни, че общият размер на субсидията за двете медии е около 120 млн. лева. Такъв ресурс, ако тръгне да се събира през такси, начислявани на база на електромер, което по думите на министъра е неработещо, или по друг начин, ще означава значителен допълнителен ресурс да се изземе от потребителите на такава услуга и да отпадне необходимостта от това финансиране от бюджета, коментира Горанов. Министърът каза, че може да се търси съгласие по темите, свързани с таксите, които се събират от сегашните търговски операторите по начина, по който обществените отношения в момента са уредени в сектора. Другата консенсусна тема е свързана с това доколко да се даде възможност на държавните медии да имат по-голям пазар по отношение на рекламата, каза министърът, като отбеляза, че последните години рекламният пазар се пренася в интернет пространството. Ключовото за този дебат ще бъде какви нови очаквания се възлагат към междинното управленско звено - УС на Фонд \"Радио и телевизия\", с които ще се увеличи качеството на националните медии и те ще бъдат под по-малко подозрение, че обслужват едни или други силни на деня, каза министърът на финансите.", "date": "2018.07.27", "title": "Финансовият министър е готов да дебатира за независимостта на обществените медии"}
{"url": "http://standartnews.com/balgariya/ostava_neizvesten_iztochnikat_na_chumata_po_drebnite_prezhivni_zhivotni-374137.html", "text": "Все още не е категорично установен източникът на  инфекцията от чума по дребните преживни животни. Това каза земеделският министър Румен Порожанов по време на парламентарния контрол. Той посочи, че проучванията продължават, като предстои да се направи филогенетичен анализ на причинителя, който ще хвърли по-голяма светлина по въпроса. Румен Порожанов отбеляза, че е налице неспазване на мерките по биосигурност в животновъдните обекти в страната от страна на собствениците. Българската агенция по безопасност на храните (БАБХ) незабавно предприе необходимите законови мерки за ограничаване и ликвидиране на болестта, каза министърът. Той допълни, че мерките са наложени със заповед на изпълнителния директор на Агенцията и включват умъртвяване на животните, забрана за придвижване на хора, животни и суровини, храни от животински произход, фуражни суровини и други. Министърът припомни, че политиката на ЕС не предвижда извършване на профилактична ваксинация за особено опасните вирусни заболявания по животните, каквато е чумата по дребните преживни животни. Обяснявал съм в предходни изказвания за живата ваксина, която се взима по специален ред, допълни Порожанов. Той отбеляза, че наложените от БАБХ мерки целят ограничаване и ликвидиране на заболяването в засегнатите райони чрез засилен надзор за ранно откриване и унищожаване на инфектираните животни и предпазване на останалата част от страната от разпространение на заболяването. Министър Порожанов подчерта, че законодателството при издаване на заповеди е абсолютно спазено, като в закона е дадено разграничението кога министърът на земеделието подписва съвместно с министъра на вътрешните работи, кога има индивидуални заповеди  от изпълнителния директор на  БАБХ. БАБХ изпълнява Национална програма за профилактика, надзор, контрол и ликвидиране на болестите по животните и зоонозите/ 2016 -2018 година/. Част от тази програма включва и предпазни мерки по някои трансгранични болести по животните, каквато е чумата по дребните преживни животни и други. Правят се клинични прегледи, серологични и вирусологични изследвания, като основна цел е ранното откриване. Клиничните прегледи се извършват от официални ветеринарни лекари поне веднъж месечно в южните гранични и административни области на страната- Бургас, Ямбол, Хасково, Смолян, Кърджали и Благоевград, обясни министърът. По време на тези прегледи се вземат кръвни проби от дребните преживни животни за откриване на  антитела срещу вируса на шапа и чумата по дребните преживни животни. Извършваният от БАБХ  до май 2018 надзор по линията на програмата за трансграничните заболявания показва, че  заболяването чума по дребните преживни животни не е било налично в страната - няма установени антитела при направените лабораторни анализи. През юни тази година за първи път в България и в ЕС се е потвърди болестта чума по дребните преживни животни в непосредствена близост до турската  граница, каза министър Румен Порожанов. Огнищата са установени от Националния диагностичен научноизследователски ветеринарномедицински институт   и след това потвърдени на 23 юни от референтната  лаборатория за чума по дребните преживни животни лаборатория на ЕС - CIRAD, Франция. Общо за четири огнища имаме потвърждение от френската лаборатория, каза Порожанов.", "date": "2018.07.27", "title": "Остава неизвестен източникът на чумата по дребните преживни животни"}
{"url": "http://standartnews.com/balgariya/samoubil_se_e_izdirvaniyat_za_ubiystvoto_na_zhena_v_blagoevgrad-374133.html", "text": "Търсеният от полицията за убийството на 58-годишната жена в Благоевград Радослав Стипцаров-Соколето е открит мъртъв, съобщи Дарик. Барети атакуваха къща в кюстендилското село Бараково, в която се предполагаше, че се укрива заподозреният Радослав Стипцаров. Според местните хора около 9.00 часа тази сутрин от къщата, в която живеят двама братя, са се чули два изстрела. 40-годишният мъж е издирван за убийството на  Снежа Д., съдържателка на заведение \"Мръсното кебапче\" в Благоевград. Има един задържан. Неговата самоличност на този етап не се знае. Полицаите първо пуснали димки, а след това нахлули в постройката в Бараково. По време на операцията в селото е бил и главният секретар на МВР Младен Маринов.", "date": "2018.07.27", "title": "Самоубил се е издирваният за убийството на жена в Благоевград"}
{"url": "http://standartnews.com/balgariya/valeri_simeonov_i_volen_siderov_sporiha_v_parlamentarniya_kontrol-374135.html", "text": "Вицепремиерът Валери Симеонов каза днес в парламентарната зала, че нямал правомощия да отговори на въпрос на Волен Сидеров относно концесиите за злато на територията на България. Симеонов обаче се ангажира да изиска договора за концесията на злато в Челопеч чрез колегата си Томислав Дончев и да го предостави на Сидеров. Симеонов посочи, че за концесиите на подземни богатства отговаря министърът на енергетиката, а дейността на министъра на енергетиката е в ресора на заместник министър-председателя Томислав Дончев. Симеонов обясни, че въпросите, свързани с подземните богатства в това число златодобива, са регламентирани със Закона за подземните богатства, който е специален по отношение на Закона за концесиите, а той председателства координационният съвет по концесиите, на основание на разпоредби от Закона за концесиите. \"В своята дейност винаги стриктно съм се придържал към своите правомощия и задължения, няма как да ги наруша и да вляза в периметъра на друг вицепремиер\", коментира Валери Симеонов. Волен Сидеров не остана удовлетворен от отговора на Валери Симеонов. Това по-скоро е бягство от отговор, защото вътрешното формално разделение на ресори в МС в случая не е важно, коментира той. Сидеров посочи, че ще постави въпроса на министъра на енергетиката и на вицепремиера Дончев, но попита Симеонов какво е пречело да извади договора за концесия на злато в Челопеч и да го донесе в парламента. Според него има основания за прекратяване на договора. \"Дали ще се занимаваме с обекти край морето или с обекти вътре в сърцето на България, трябва принципът да е един и същ - интересът на България\", коментира Сидеров и изрази готовност да участва в проверки на концесии в страната. Валери Симеонов отговори, че проверките по морето са всъщност на контролните органи, които получават подкрепа от него. \"Аз нито съм организаторът, нито съм водачът, нито съм фюрерът на тези проверки\", посочи той. Тези проверки се правят всяка година, но това е изцяло в моите правомощия, както е в моите правомощия контролът върху приватизационните и следприватизационните сделки, добави вицепремиерът. Поемам ангажимент да направя необходимото да изискам договора и да ви го предоставя, естествено чрез моя колега Томислав Дончев, който съм сигурен, че няма да има нищо против, добави Симеонов.", "date": "2018.07.27", "title": "Валери Симеонов и Волен Сидеров спориха в парламентарния контрол"}
{"url": "http://standartnews.com/balgariya/premierat_dovolen_ot_svarshenoto_ot_upravlyavashtata_koalitsiya-374138.html", "text": "„Слуховете за предсрочни избори са преувеличени. Имаме коалиционно споразумение с Обединените патриоти, което се изпълнява. Общата ни програма също се изпълнява\", заяви премиерът Бойко Борисов, който бе на посещение в град Бяла Бяла за откриването на новопостроената църква Свети великомъченик Пантелеймон. На церемонията присъства и патриарх Неофит. Църквата е първа, която се строи от основи в общинския център Бяла и прилежащите две села. Оттук-нататък всеки, който иска нещо извън коалиционното споразумение, първо ще трябва да мине през председателския съвет и чак след това ще бъде пращано на парламентарните групи, за да няма разминаване. Така премиерът Бойко Борисов се надява да потуши напрежението, което се създаде в управляващата коалиция през последните дни. Според Борисов в момента безработицата в страната е най-ниска, а българи се връщат от чужбина. Той изрази убеждение, че скоро заплатите ще започнат да растат и в частния сектор, само така работодателите ще могат да задържат добрите работници. Изминалия политически сезон премиерът оцени като успешен, като единственият му упрек бяха личните нападки. „Исканията на хората с увреждания ще бъдат решени с промени в законодателството\", коментира министър-председателят в Бяла. Премиерът посочи, че народните представители са свършили много работа през изминалия политически сезон. „По важни теми, по които съм настоявал да имаме консенсус – успяхме\", каза още Бойко Борисов и посочи като пример постигането на съгласие между всички парламентарни групи по темата за миграцията. Премиерът Борисов подчерта усилията на правителството в образователния сектор. Той посочи повишаването на учителските заплати и мерките за приобщаването на отпадналите от образователната система, като фактори за развитие в дългосрочен план.  „Никога толкова пари за деца, училища, църкви, за заплати, за инфраструктура не са се отделяли. В момента имаме най-ниска безработица, има хора, които вече се връщат от чужбина и съм убеден, че заплатите ще растат и в частния сектор\", каза министър-председателят. Нашата сила е да показваме направеното. Празнодумството го оставяме за други\", каза министър-председателят. Борисов допълни, че правителството отпуска стотици хиляди левове за ремонт, реставрация и изграждане на нови православни храмове.", "date": "2018.07.27", "title": "Премиерът доволен от свършеното от управляващата коалиция"}
{"url": "http://standartnews.com/balgariya/kircho_kirov_pak_e_osaden_na_zatvor_ostava_da_obzhalva_pred_vks-374139.html", "text": "За пореден път беше потвърдена десетгодишната присъда срещу бившия директор на Националната разузнавателна служба, генерал Кирчо Киров, съобщиха от прокуратурата. На 24 юли друг състав на Военно-апелативния съд, след повторно  разглеждане на делото, потвърди присъдата в основната и част, касаеща вината и размера на наказанието. Съобразно с този размер и разпоредбата на закона, срокът за лишаване от правото ген. Киров да заема ръководна длъжност е намален от 15 на 13 години. Отново е уважен гражданският  иск на Националната разузнавателна служба за присвоената сума от над 4 милиона и 700 хиляди лева, с присъдените лихва и разноски по делото. Присъдата може да бъде обжалвана пред Върховния касационен съд.", "date": "2018.07.27", "title": "Кирчо Киров пак е осъден на затвор, остава да обжалва пред ВКС"}
{"url": "http://standartnews.com/balgariya/yoncheva_signalat_na_bsp_po_kumgeyt_e_izpraten_v_spetsializiranata_prokuratura-374134.html", "text": "От БСП са изпратили преписката по сигнала за т.нар. кумгейт в Хасково в специализираната прокуратура. Това съобщи говорителят на ПГ на БСП Елена Йончева пред журналисти в парламента. Тя припомни, че в края на 2017 г. от левицата са изпратили документи в прокуратурата по т.нар. скандал кумгейт. Днес са получили писмо, с което ги уведомяват, че преписката се изпраща в специализираната прокуратура. \"Самият факт, че документите са изпратени там, означава, че ще бъдат разследвани висши длъжностни лица и че има достатъчно факти, които пораждат основателни съмнения\", коментира Йончева. \"Тези документи съдържат обосновани съмнения, че в община Хасково са се извършвали престъпления. Че тези престъпления са били извършвани от група, която е усвоявала обществени поръчки. Тази група беше наречена от областния председател на ГЕРБ Хасково \"дрийм тийм\", каза още Йончева. Край нямат фалшивите новини от Елена Йончева, отговори в свой брифинг в парламента депутатът от ГЕРБ Делян Добрев. „Имам един единствен въпрос към Йончева и тя трябва да отговори - съдружник ли е тя на Цветан Василев, имат ли те обща фирма, имали ли са такава и имат ли към момента\", обяви той. „Имам чувството, че Йончева е най-големият специалист по фалшивите новини. Това е мое обосновано предположение\", коментира Добрев. „Показа ли тя това постановление, което е размахвала в парламента, да видим дали изобщо има нещо общо с казаното от нея\", попита депутатът от ГЕРБ. „Не съм го чел, но съм убеден, че няма как в него да пише това, което тя говори, просто защото това не е истина. Това са поредните фалшиви новини и клевети\", заяви Делян Добрев. „Доста е неадекватно да коментираме фалшиви новини, но явно целта им е точно това\", коментира той. „Заведох дело срещу Елена Йончева още преди месеци. То в момента се движи процесуално\", посочи депутатът. „Има 16 различни случая, в които тя ме е наклеветила, да не кажа набедила. Не съм сигурен дали днешното ѝ изказване не е набеждаване, това ще го проверяват юристите. Ще добавя и него като 17-и иск срещу нея\", каза още той.", "date": "2018.07.27", "title": "Йончева: Сигналът на БСП по кумгейт е изпратен в специализираната прокуратура"}
{"url": "http://standartnews.com/balgariya/arnaudova_momcheto_namushkalo_sauchenik_tvardi_che_e_provokiran-374120.html", "text": "16-годишното момче, което беше нападнато с нож от свой съученик, остава под лекарско наблюдение. Това се случи посред бял ден в столичния квартал „Надежда\". Причината за скандала е публикация в интернет. 15-годишният нападател е задържан. „Той е в ареста за срок от 24 часа. Извършени са два огледа и са разпитани свидетели. Получили сме доброволно предаден телефон, с който е направен клипът, който се разпространява в интернет и медиите и на който се вижда самопризнанието\", обясни в „Здравей, България\" говорителят на главния прокурор Румяна Арнаудова. Най-вероятно ще бъде повдигнато обвинение за опит за убийство, извършено от непълнолетен. Наказанието за това деяние е по-ниско заради възрастта на лицето. „Момчето е потвърдило вината си, казвайки, че пострадалото момче го е провокирало с публикуването на колаж в интернет. Според разказа на децата лицето на извършителя е било монтирано върху лице на мъж, който е в някаква хомосексуална сцена. Все още не знаем какво точно е съдържанието, което е провокирало агресията\", поясни Арнаудова.", "date": "2018.07.27", "title": "Арнаудова: Момчето, намушкало съученик, твърди, че е провокиран"}
{"url": "http://standartnews.com/balgariya/dobri_prognozi_za_namushkanoto_momche_v_nadezhda-374119.html", "text": "Състоянието на момчето, което вчера бе намушкано с нож в столичния ж.к. \"Надежда\" е тежко, но прогнозите са добри. Това обяви на импровизиран брифинг пред УМБАЛСМ \"Пирогов\" доц. Румяна Андонова от болничното заведение. \"Детето е докарано в тежко е състоянието. Реакцията на колегите е бърза и точна. Обслужван е от един от най-добрите детски хирурзи, събран е добър екип. За щастие всичко е преминало благоприятно засега. Продължава лечението на детето. Надяваме са на добър изход\", обяви д-р Андонова. Тя уточни, че наложилата се спешна операция е продължила няколко часа. Отказа да коментира подробности за нараняванията, като каза единствено, че те са в корема и в шийната област. Отказа и да да дава категорични прогнози относно възстановяването му, но все пак засега в \"Пирогов\" са оптимисти. \"На този етап не се планират нови операции, но това никога не може да бъде казано със сигурност. Имало е голяма кръвозагуба, но на този етап нещата са стабилизирани. Надяваме са на добър изход, засега такава е нашата прогноза\", каза Андонова. От \"Пирогов\" вече призоваха за даряване на кръв за момчето, което е с А+ кръвна група. Относно приетото вчера 6-годишно дете от Сандански, което бе блъснато от автомобил, тя заяви, че засега няма промяна на състоянието му, спрямо вчера. На 15-годишното момче, което е извършило нападението с нож в \"Надежда\" днес ще бъде повдигнато обвинение. То ще е за опит за убийство, съобщиха говорителят на главния прокурор Румяна Арнаудова. Тя обясни, че все още не се знае какво е съдържанието на публикацията в интернет, която стана причина за нападението. \"По сведения на децата, които сме разпитали, това са основно съученици на извършителя и на пострадалия, се касае за пост с неприлично съдържание. Възприето е като обидно от 15-годишния младеж, който е наръгал свой съученик. Разполагаме с телефон, с който е направен последващият запис на неговото извънпроцесуално самопризнание и на този телефон ще бъде извършена техническа експертиза, а в последствие и лицево-идентификационна такава\", обясни Арнаудова. \"В момента събираме доказателства, извършени са вчера два огледа. Разпитани са всички деца, две от които са присъствали на момента на наръгването, а другите са го видели след случилото се. Продължаваме да събираме доказателства за мотивите\", каза още прокурорът, като уточни, че до момента няма данни извършителят да е бил под влиянието на алкохол или наркотици.", "date": "2018.07.27", "title": "Добри прогнози за намушканото момче в \"Надежда\""}
{"url": "http://standartnews.com/balgariya/slanchevo_do_obyad_sled_tova__malko_dazhd_i_gramotevitsi-374111.html", "text": "Днес преди обяд над по-голямата част от страната ще е предимно слънчево. Около и след пладне отново ще се развива купесто-дъждовна облачност. Ще има краткотрайни валежи от дъжд с гръмотевици. На места, главно в планинските райони валежите ще са интензивни и значителни по количество. Ще духа слаб до умерен северозападен вятър. Максималните температури ще са между 26° и 31°, за София – около 26°. Атмосферното налягане ще се задържи по-ниско от средното за юли. По Черноморието преди обяд ще е предимно слънчево. Около и след обяд ще се развива купеста и купестодъждовна облачност и на места до вечерта ще превали и прегърми. Ще духа слаб до умерен северозападен вятър. Максималните температури ще са 26°-30°. Температурата на морската вода е 24°-26°. Вълнението на морето ще бъде 1-2 бала. В планините облачността ще е променлива. Главно в следобедните часове ще има краткотрайни валежи и гръмотевични бури. На места ще са интензивни и значителни по количество. Ще духа до умерен северозападен вятър. Максималната температура на височина 1200 метра ще е около 21°, на 2000 метра – около 15°. За днес е обявен жълт код в 8 области в страната заради обилни валежи и гръмотевични бури. Придупреждението важи за областите: Монтана, Враца, Ловеч, Габрово, Пловдив, Пазарджик, Смолян и Кърджали. В тези области се очакват  сумарни валежи от 25-30 л/кв.м, а в планинските райони и гръмотевични бури.", "date": "2018.07.27", "title": "Слънчево до обяд, след това - малко дъжд и гръмотевици"}
{"url": "http://standartnews.com/balgariya/konstitutsionniyat_sad_reshava_dnes_za_istanbulskata_konventsiya-374112.html", "text": "Днес Конституционният съд трябва да реши дали Истанбулската конвенция противоречи на основния закон. От решението зависи дали документът ще бъде одобрен от парламента. Дотук се стигна, след като Върховния касационен съд не се произнесе по въпроса с ратифицирането на документа.  Двама от магистратите се обявиха против Конвенцията, а съдия от Търговска колегия на ВКС я подкрепи. Висшият адвокатски съвет също не успя да стигне до окончателна позиция. Иначе въпросът дали международният документ противоречи на основния закон предизвика бурни дебати не само сред обществото, но и между депутатите в народното събрание. Първоначално от ГЕРБ и ДПС се обявиха „За\" приемането на Конвенцията. Против подписването й обаче бяха БСП и Патриотите. Затова 75 депутати от ГЕРБ прехвърлиха окончателното решение на Конституционния съд. Според противниците на Конвенцията, с приемането й щяло да се легализират еднополовите бракове у нас, което е в разрес с конституцията. Темата раздели и обществото. Редица неправителствени организации подкрепиха международния документ. А Българската православна църква категорично се обяви против. Решението на конституционните магистратите днес ще предопредели развръзката  по темата. Ако то бъде отрицателно – парламентът няма право да приеме документа. Положително становище обаче ще върне топката при депутатите, които трябва да решат окончателно дали ще бъде дадена зелена светлина или ще бъде стопиран процеса. Предварителни информации сочат, че Конституционният съд ще отхъврли документа, тъй като съдържа неясни термини.", "date": "2018.07.27", "title": "Конституционният съд решава днес за Истанбулската конвенция"}
{"url": "http://standartnews.com/balgariya/natovaren_parlamentaren_kontrol_za_deputatite_predi_vakantsiyata-374113.html", "text": "Натоварен парламентарен контрол се очаква преди депутатите да излязат във ваканция. В днешния последен ден преди над едномесечната отпуска на народните представител, в парламента ще се явят шестима министри. Пръв на парламентарната трибуна ще се качи вицепремиерът Валери Симеонов, който от дни е в обтегнати отношения с партньора си в коалицията „Обединени патриоти\" Волен Сидеров. Именно от председателя на ПГ на Патриотите е единственият въпрос към Симеонов. Той е относно концесиите за злато на територията на Република България. Втори на трибуната ще се качи финансист номер едно в държавата Владислав Горанов. Към него има едно питане от представителя на левицата Крум Зарков, който се интересува от политиката на Министерството на финансите спрямо Фонд \"Радио и телевизия\". Министърът на образованието Красимир Вълчев ще отговаря на три въпроса и едно питане. А именно: относно ползването на училищни автобуси в община Септември; относно приема на децата в детски заведения и в първи клас в по-големите градове в страната; относно изграждането на пристройка към училищната сграда в доспатското село Касъка; относно състояние и бъдещо развитите на мрежата от иновативни училища в България. Земеделският министър Румен Порожанов ще отговори на въпрос относно уведомителни писма за извършена оторизация и изплатено финансово подпомагане по схеми и мерки за Директни плащания за кампании 2015, 2016 и 2017 г. Вторият въпрос към него е относно финансовото състояние на Селскостопанска академия. А третият - относно приоритетните задачи на Българската агенция по безопасност на храните в областта на здравеопазването и хуманното отношение към животните в България. Теменужка Петкова, министър на енергетиката ще отговори на въпрос относно мониторинг и контрол на плана за рекултивация, вследствие на дейността в село Белащица. Министърът на икономиката Емил Караниколов ще трябва да дава отговори свързани с \"Държавна лаборатория Българска роза\" ЕООД и за липсата на адекватна пътна инфраструктура за обслужване на Икономическа зона София - Божурище. След заседанието депутатите излизат във ваканция. Ще се завърнат на работа на 4 септември, малко по-рано от очакваното, тъй като първите им дни за работа съвпадаха Деня на Съединението на 6 септември, който е почивен.", "date": "2018.07.27", "title": "Натоварен парламентарен контрол за депутатите преди ваканцията"}
{"url": "http://standartnews.com/balgariya/zhena_e_ubita_v_blok_v_blagoevgrad_-374114.html", "text": "Жена на 58 години е убита в Благоевград. Престъплението е станало във вход на жилищен блок в квартал „Струмско\". Полицията е отцепила района. Най-вероятно убийството е станало тази нощ. Предполага се, че жената се е прибирала от работа и тогава е била нападната. Хората разказват, че не са чули изстрели. Открити са стъкла от бутилки. Има слухове, че се издирва човек, който познава семейството и който е криминално проявен. Все още не е ясно какво точно се е случило. Полицията извършва оглед на местопрестъплението. Нападателят се издирва.", "date": "2018.07.27", "title": "Жена е убита в блок в Благоевград"}
{"url": "http://standartnews.com/balgariya/hamid_hamid_pravitelstvoto_a_ne_parlamentat_osashtestvyava_sotsialnata_politika-374117.html", "text": "Оценката колко е заслужена почивката на народните представители дават избирателите. От начина, по който ще ни изпратят, можем да си направим изводите, че някой не си е свършил работата. Това заяви в интервю за БНР депутатът от ДПС Хамид Хамид по повод намерението на протестиращите пред Парламента майки на деца с увреждания да изпратят депутатите след последния им работен ден в тази парламентарна сесия с гумени играчки. „Правителството осъществява социалната политика. Да се прехвърля всеки горещ картоф на парламента - това стана практика в България. Абсолютно всеки проблем, който повдигат хората, с елегантен пас от страна на някой министър, вицепремиер или премиер се прехвърля на парламента\", каза Хамид. Въпреки че основен акцент в изминалия политически сезон е било европредседателството, изненадата в него, според Хамид, е дошла от управляващите, които „ежедневно генерираха скандал след скандал\": „Председателството отмина. Остана горчивия привкус на големите очаквания, които бяха предварително дадени и които, естествено, нямаше как да бъдат реализирани при едно рутинно председателството. България не успя да постави своите стратегически цели и не успя да извлече полза от това\". Правителство е положило огромни усилия за интеграцията на Македония в НАТО, а български представители не са били поканени на подписването на договора между Заев и Ципрас изтъкна той. Хамид разкритикува и честите законодателни промени в края на политическия сезон: „В парламента се внасяха, оттегляха, изменяха закони с изцяло лобистки характер. Чуваха се обвинения между членовете на коалицията в лобизъм. Те продължават и отекват със страшна сила в обществото. Парламентът успя между скандалите да приеме няколко добри закона, но това е всичко. Бих оценил дейността на този парламент като е пълен провал\". Като добър закон той определи промените в Административно-процесуалния кодекс внасят сериозна реформа в административното правораздаване и поправките в гражданско-процесуалния кодекс в същата посока. Хамид отново изрази убеждение, че не е било нужно националисти да влизат в управлението на страната и изтъкна, че „пътищата водят към тях\", когато се проследи кой внася лобистите законопроекти. Последното президентско вето, което първи път мина, според Хамид, няма да промени нещо в атмосферата в парламента. Законът е бил приет „на принципа проба-грешка\", по който работи правителството, обясни той. Краят на сегашния политически сезон несъмнено вещае гореща есен, коментира той.  Законът „Пеевски\" също ще остане за есента.", "date": "2018.07.27", "title": "Хамид Хамид: Правителството, а не парламентът, осъществява социалната политика"}
{"url": "http://standartnews.com/balgariya/ubitata_v_blagoevgrad_e_razstrelyana_ot_upor-374118.html", "text": "Причината за смъртта на жената е огнестрелно нараняване с гладкоцевно оръжие от упор, от изключително близко разстояние. Това обяви говорителят на главния прокурор Румяна Арнаудова по повод убийството в Благоевград тази нощ. Така тя опроверга информацията, че 58-годишната бизнесдама е починало от кръвозагуба след порезна рана, като дори бе съобщено и че ѝ е прерязана сънната артерия. Допускаме, че извършителят е познавал жертвата. Нямаме доказателство към този момент за авторство на извършеното престъпление. Продължават следствените действия и към този момент не можем да посочим всички линии за разследване. Издирва се 40-годишен мъж, който е възможно да има съпричастие към деянието, но към този момент доказателства няма\", обяви прокурорът пред bTV. Арнаудова заяви, че преди дни е подаден сигнал от дъщерята на починалата жена до полицията за това, че автомобилът ѝ е бил противозаконно отнет, а преди това неин познат, с който са били близки приятели ѝ нанесъл телесни наранявания. \"Доколко и дали има връзка между снощното убийство и това престъпление, за което вече се води разследване и днес е трябвало да бъде разпитана пред съдия жертвата от тази нощ, тепърва предстои да изясним\", каза още Арнаудова.", "date": "2018.07.27", "title": "Убитата в Благоевград е разстреляна от упор"}
{"url": "http://standartnews.com/balgariya/otkazvame_vlizane_v_stranata_na_grazhdani_koito_ne_sa_v_shengenskata_info_sistema-374127.html", "text": "От 1 август на територията на страната няма да бъдат допускани граждани на трети страни, за които има въведен сигнал в ШИС II с мярка „отказ за влизане/пребиваване\", съобщават от МВР. От 1 август 2018 г. България ще отказва влизане/пребиваване на своя територия на граждани на трети страни, за които има въведен сигнал в Шенгенската информационна система с мярка „отказ за влизане/пребиваване\". Това се основава на решение, прието от Съвета на ЕС, относно прилагането на оставащите разпоредби от Шенгенското законодателство за България и Румъния. Отказът за допускане на българска територия ще бъде прилаган в случай, когато гражданин на трета страна, за когото една или повече държави членки на ЕС са въвели в ШИС забрана за неговото влизане/пребиваване в шенгенското пространство, се яви на българско ГКПП. Граждани на трети страни, които се намират във вътрешността на страната без надлежно разрешително за пребиваване, за които се установи, че имат наложен „отказ за влизане\", ще бъдат извеждани от националната ни територия от компетентните български власти.", "date": "2018.07.27", "title": "Отказваме влизане в страната на граждани, които не са в Шенгенската инфо система"}
