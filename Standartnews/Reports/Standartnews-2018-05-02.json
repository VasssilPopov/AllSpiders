{"url": "http://standartnews.com/mneniya/moga_da_uchastvam_vav_vsichki_vidove_izbori_bez_partiya-371078.html", "text": "- Априлското въстание реши главната историческа задача, която стоеше пред българския народ 500 години. Тази задача беше възстановяване на българската държавност. И много хора, които въставаха преди тях, откровено казано, нямаха представа  за силите на Османската империя. Априлското въстание избухна в Копривщица, Панагюрище, Севлиево, Клисура, Батак, които бяха най-богатите български градове. Техните жители вече бяха минали през училището, много хора като Каблешков бяха минали и през университети. Те знаеха, че Османската империя е една голяма сила (на следващата година тя за малко не победи Русия в Руско-турската война) и те не могат да я победят със своите остарели пушки. С други думи тези наши бунтовници знаеха, че ще загинат. Но те знаеха, че ще бъдат кървавата заявка за общоевропейската политическа мисъл и че българският народ е узрял за самостоятелно развитие. Това и стана. Затова при съвременния прочит на Априлското въстание водещо трябва да бъде преклонението пред подвига на тези хора, които доброволно тръгнаха на смърт, за да може ние днес да  говорим на български език. В интерес на истината отдаваме уважение към подвига им. - Българската армия е институцията, която е съществувала преди да съществува държавата България. Именно българската армия прави държавата България. През вековете пристигаме и си правим държава на едно място, което е кьоше между Европа и Азия, а там човек къща на кучето си не прави. Затова ние трябва да я защитаваме тази прекрасна територия. И българската армия го оправи много успешно. Само през последните 140 години тя участва в 7 войни. - Да. Във всяка страна, където армията е в основата на нейното съществуване. Чърчил беше казал преди Първата световна война, че на света има три военни нации - ирландската, руската и българската. И затова Англия трябва да прави всичко възможно, за да може едномилионната българска армия да се сражава на нейна страна. Все пак същата тази българска армия сама беше разгромила на практика Османската империя. Затова и Чърчил толкова държи да я има на своя страна. - Естествено. И аз не се плаша от това, че сега армията била малка и т.н. Ами тя беше малка и между 1919 и 1939 години, когато от 20 хиляди, колкото е сега, стана 526 000. - Защото член 1-и на Конституцията, който съобщава, че България е парламентарна република, за тях е свещена крава. Той не се пипа. Член 158-и 159 -и на същата тази Конституция установяват, че формата на управление може да се промени и да стане президентска република. А в президентската република има само хубави неща. Пример за това са САЩ, Франция, Русия и т.н. Явно в случая с нашето движение малко са се поуплашили съдиите. Те гледат на мен едва ли не като на човек, който ще върши държавен преврат, което не е вярно. Адвокатът ми се смее и проверява през два часа дали съм арестуван. На улицата, на която живея в София, е македонското посолство. Чудя се дали да не избягам там и да не поискам политическо убежище. Знаете колко ме обичат македонците. Обаче по-добре е да напиша една тъжба, защото законът ми дава това право и на следващата инстанция да ги прескоча. - Нашата конституция е толкова хубава, че аз мога да участвам във всички видове избори, без да имам партия. Слави Трифонов направи референдум, а нямаше дори неправителствена организация. За президент може да се направи инициативен комитет. Конституцията го позволява. Ще видим, ще мислим. - Да. Няма човек, когото да не съм срещнал и да одобрява това, в което живеем. Имам предвид парламентарната република. Снощи ми звънна една българка от Германия, която има фирма там и много се беше развълнувала. Тя ми обясняваше, че основното за парламентарната република е, че допуска фризьорки и бат Салита да ни управляват. - Продължавам да се занимавам с възстановяването на Голямата Базилика в Плиска. В нашата програма на движението \"Кан Кубрат\", точка 7 е възстановяване на 12 паметника със световно значение, които ще се превърнат в печеливши обекти на културно -историческия туризъм. И по наша преценка може да донесат до 2 млрд евро годишно. И ние ще правим това, което ние е позволено от закона, за възстановяваме на Голямата базилика. Ще продължаваме да събираме пари. Наскоро бях там, до 6 метра са вдигнати стените вече. - Не. Когато е свършена една работа, тя е свършена. Отбивам се от време на време в Националния исторически музей. Организацията, която съм създал, функционира перфектно. Новата директорка е на мястото си. Ще видим сега новия археологически сезон как ще мине. Дори, ако мога да помогна, ще помогна с нещо. Имам самочувствие на човек, оставил нещо зад себе си. И не само това. Оставил съм 23 военни паметника, оставил съм 44 реставрирани и обновени църкви, оставил съм и други хубави неща. Кеф ми е, че след 4 дена на военното гробище в Ново село ще отидат българският и македонският президенти. Това е първото военно гробище, което съм направил. Написал съм в завещанието си, че искам половината прах след мен да бъде пръснат над това военно гробище, над гробовете на българските войници. - Не, не съм поканен. Но аз съм свикнал. На една църква в Петрова нива, която аз направих до последната стотинка (в другите църкви имам само участие от 10 до 50 процента), а в тази на 100 процента, на трибуната се бяха наредили четири реда политици. А аз махах гащи в тревата наоколо. Така че, свикнал съм. - Ще го направя. Аз съм осъден на успех.", "date": "2018.05.01", "title": "Мога да участвам във всички видове избори без партия"}
{"url": "http://standartnews.com/kultura/knizhniyat_pazar_se_iznese_ot_slaveykov-371075.html", "text": "Книжният пазар на столичния площад \"Славейков\" се изнесе пред градинката при хотел \"Рила\". Това е временно, тъй като започва голям ремонт на площада. В празничния ден на книжния пазар пред хотел \"Рила\" могат да бъдат намерени четири сергии с книги и учебници, съобщи БГНЕС. Централният и любим на софиянци, на столичани и на другите гости на София площад \"Славейков\", затваря за основен ремонт за една година от 8 май.", "date": "2018.05.01", "title": "Книжният пазар се изнесе от \"Славейков\""}
{"url": "http://standartnews.com/biznes/domuschiev_radev_da_se_protivopostavi_na_dalaverite_v_energetikata-371061.html", "text": "Надявам се, че президентът ще се вслуша в разумния глас на българския бизнес, който се противопоставя твърдо на далаверите в енергетиката. Също така се надявам, че президентът ще се съобрази с промените, посочени в доклада на Световната банка, който е възложен от Министерството на енергетиката. Това е една много добра стъпка за осъществяване на цялостна реформа в сектор „Енергетика\"! И затова е важно час по-скоро тези промени да влязат в сила. Така председателят на най-голямата работодателска организация у нас КРИБ Кирил Домусчиев призова в интервю пред агенция Блиц държавния глава Румен Радев да не налага вето върху промените в Закона за енергетиката, приети от парламента. Те целят да се либерализира пазара и да се спрат апетитите за рязък скок на цената на тока. Домусчиев обясни, че опасенията на работодателските организации от евентуално вето са сериозни. \"Ние от КРИБ, чрез нашите членове, произвеждаме ¾ от брутния вътрешен продукт в България. Срещу нас стоят силни лобита и интереси в енергетиката. Енергийната мафия няма интерес да има реформи и промени и ние имаме информация, че определени лобита ще опитат да заблудят президента и да спрат промените в Закона за енергетика. Аз силно се надявам, че президентът Радев и неговият екип ще защитят интересите на българските граждани и бизнес и час по-скоро ще дадат възможност тези промени да влязат в сила\", каза Домусчиев. Затова и работодателските организации изпратиха вчера писмо до държавния глава, в което го информираха каква е обстановката, за да не могат разни лобита да прокарат нечистите си интереси. \"Искрено се надявам, че президентът ще подкрепи гласуваните от парламента промени в Закона за енергетиката. Факт е, че всички политически сили, представени в българския парламент, подкрепиха голяма част от новите текстовете на закона. Но имаше такива параграфи, в които ясно си проличаха лобистките интереси на енергийната мафия\", каза още председателят на КРИБ. Домусчиев даде пример: \"Един от тези параграфи, по който някои депутати скачаха, беше този, с който се оряза възможността централи като ТЕЦ „Варна\" и ТЕЦ „Бобов дол\" и др. да влязат на регулирания пазар с цени два пъти и повече над пазарните. Това е недопустимо и щеше да доведе до над 20% увеличение в цената на тока за гражданите. Другият пример е параграфът, който лобитата се опитваха да прокарват чрез определени депутати и с този параграф те се опитваха да върнат преференциалните цени на голяма група ВЕИ-та, които бяха орязани от такива при предишни поправки на закона. Заради това, че за строителството на тези централи те са получили субсидии от ЕС. В тази връзка в подкрепа на това, че те не трябва повторно да бъдат финансирани, има решение на Конституционния съд. Не може два пъти да бъркаш в кацата с меда. Но тези лобита с цялото си безсрамие бяха на ръба да прокарат такъв параграф и съм сигурен, че те също ще са в основата да се търси вето от страна на президента и да се бламират поправките в закона за енергетиката\". Домусчиев е категоричен, че битката за реформи в енергетиката ще продължи. \"Няма да е лесно, но се надявам, че президентът ще се включи на наша страна и заедно да направим такива реформи, които да са от полза и на гражданите, и на бизнеса, а не на далавераджиите\", каза председателят на КРИБ.", "date": "2018.05.01", "title": "Домусчиев: Радев да се противопостави на далаверите в енергетиката"}
{"url": "http://standartnews.com/kultura/kamilski_kamak__razkaz-371067.html", "text": "  Слънцето падаше косо и светлината правеше цветовете и далнините насреща прозрачни. Жената зад телената ограда присви очи, за да проследи по-ясно двамата мъже, които излязоха от автомобила, спрял на черния път, и тръгнаха към вилата. Единият бе белокос, още строен, с червендалесто, гладко лице и свенлива усмивка. Другият – малко по-млад и едър, светлолик,  плешив и с големи старомодни бакенбарди, изостана от него. - Добър ден! – извика отдалеч белокосият, сякаш се страхуваше, че може да я притесни. Жената отвърна на поздрава и видя как погледът му премина по ниската, разлята сграда на вилата, малкия чист двор, овошките и детето, което се люлееше на въжена люлка, завързана на едно от дърветата. „Кротък човек, но малко отнесен\" – помисли си жената. Другият мъж също поздрави и се опита да се усмихне. Имаше сини, ясни очи и тънки прибрани устни. „Този е дълбока вода. – погледна го жената. – Никога не знаеш какво мисли.\" - Търсим тук един голям камък – каза белокосият. - Какъв камък? - Такъв, като стълб, забит в земята, а може и да са няколко. Викат им девташлари. - А-а – усмихна се жената. – Камилските камъни. Те са в другия край на селото. Там има. Тука край нас няма. - Казаха ни, че има – повтори белокосият. – И на фотография съм го виждал. Поне два метра висок, насред полето. - Е, не знам – вдигна рамене жената. – Аз съм родена тук, ама не знам да е имало. Те са в селата отдолу, край пътищата за Плиска. - Чудна работа! – вдигна вежди белокосият мъж. – Веднъж даже ме водиха да го видя, но объркахме пътя. - А защо им викате „камилски\" на тези камъни? – обади се едрият мъж. - Поверие има такова – отвърна замислено жената, - че с камили са ги докарали дотук, ама било много отдавна. Преди потопа. Кой знае! Вие защо ги търсите? - Така - отвърна несигурно белокосият - да ги видим. Чували сме за тях. - То много има наоколо, ама тук няма – погледна го жената, после хвърли бърз поглед към детето, което обикаляше край люлката. Белокосият мъж отмести очи към синкавата равнина насреща. Вилата бе на високото, отделена от другите къщи и далече от пътя към селото. - Тук сте уединени – обади се едрият мъж. – У нас всички строят близо един до друг, а в Австралия е обратното. - А! – погледна го с внимание жената. – Там ли живеете? - И там, и...минен инженер съм, обиколих света. - Хм – вдигна вежди жената. – Не приличате на инженер. - Защо? – учуди се едрият мъж и пристъпи към оградата. Лицето му бе омекнало и присвиваше очи от слънцето като дете. - Синът ми е инженер, ама работи като нощен пазач в Лондон. А вие ми приличате на учител или учен. Когато жената се разбъбри, белокосият се дръпна малко встрани и погледна разсеяно към покривите на къщите долу. Бяха подредени като детска мозайка. - А вие какъв сте? – попита го неочаквано жената. – Какво работите? - Бях техник в строителни войски, после завърших химия, сега... - отвърна неопределено той и като че се смути. - Той е природозащитник – обади се едрият мъж, - ама има постоянно проблеми с властите. - Гледай ти! – учуди се жената – Уволняват ли ви? - Случва се... - А приличате на кротък човек? Белокосият се усмихна стеснително и вдигна мълчаливо рамене. - Нищо не е такова, каквото изглежда – каза жената. - Вие отдавна ли живеете тук? – попита едрият мъж. - Не – поклати глава жената. – Никога не съм си представяла, че някога отново ще се върна тук! Но ето, случи се! – жената млъкна и погледна пак детето. То слезе от люлката. Беше пет-шест годишно, русоляво, слабовато, с голяма бенка на бузата и бавен поглед. – Заради него! Живеехме от години в София, синът ми остана без работа и решиха да емигрират със снахата. Взеха и него, нямаше още три годинки, пък там...- жената замълча и преглътна. Иззад сградата излезе сив, рошав пес и погледна подозрително двамата мъже. Беше мелез, с бяло петно около едното око и черни лапи. Вдигна муцуна и щеше да излае, но тя му махна с ръка да се прибира. Двамата мъже я чакаха търпеливо, с наведени глави  да продължи, но жената се обърна бавно и влезе във вилата. Върна се с няколко круши в ръце и ги подаде мълчаливо над оградата на мъжете. - Да се почерпите! – каза след малко и се усмихна. Сигурно беше прескочила петдесетте и едва ли някога е била красива, но очите й грееха като на момиче. - Ще извинявате – обади се белокосият, - че ви отнехме от работата ви..! - Ами...Щях да пера, но сега за всичко ми стига времето. Вие имате ли деца? - Той – четири! – усмихна се едрият мъж. – Аз засега- едно, ама ситно. - Значи можете да ме разберете. Омъжих се съвсем млада и майка ми изгледа двете ми деца. Аз, да си кажа правичката, тогава не усещах голяма грижа за тях, все бързах, учих задочно, правех кариера. Прибера се вечер, целуна ги и най-много да ги приспя, всичко останало мама и баба. Но се издигнах, стигнах до директор на голямо училище за деца с ментални проблеми. Когато се роди внукът ми вече беше друго: привързах се от първия ден и не можеха да ме отлепят от него. Така и не разбрах какво точно се е случило в Лондон, а може и да не ми казват, но детето загуби от уплах говор. А тъкмо беше хубаво проговорило. Уж имах опит с такива деца, знания, но когато злото почука на вратата ми, се изплаших до смърт. Тръгнахме по лекари и тук, и там, и всичко в живота ни се обърка, мъжът ми започна да пие, колкото спестявания имахме – изтекоха. Нищо и нищо! Детето се затвори съвсем и разви някакъв аутизъм, синът ми се свърши, а снахата живееше само на хапчета. Тогава в Лондон сънувах сън... - Сън? – прекъсна я едрият мъж и очите му се разшириха. Жената само кимна и продължи: - Вървя боса по черен път през равнина, а на стъпалата ми пари, пари, не се трае. Подскачам от крак на крак, ама не спирам. Бързам за някъде, но не знам закъде. Поглеждам надолу, върху разжарени въглени ходя, после върху сол. Ту въглени, ту сол! И боли, боли, ама друг път няма! После изведнъж нозете ми изстинаха. Гледам, на бял хълм съм стъпила. Не е хълм, а купчина захар, а пред мене - като на длан моето родно село! Че като започнах да плача насън, рев, рев и то на глас, а сълзите ми текат като река! И не знам защо – хем ми е мъчно, тегаво, хем ми олеква...Тогава като през мокро стъкло видях тази виличка, мисъл даже нямахме да се връщаме тук, а още по-малко да строим, но я видях. Същата, с двора, а в него детето. Играе си нещо и ми говори, говори, но аз не мога да го чуя! Мърда устни, ама като в ням филм, не излиза звук. Тогава видях три камилски камъка, дето ги помня от дете, но големи като катедрали. Стоя под тях и душата ми се пълни като чаша с покой и нега. Тя млъкна и прекара унесено показалец по едната, после по другата си вежда. Белокосият мъж отмести разколебано поглед към виещата се в ниското лента на пътя. Жената сякаш не ги виждаше. - А детето..? – обади се несигурно едрият мъж. – Детето проговори ли? - Проговори - отвърна тя, - ама по някакъв негов си начин. Рече каквото си иска и млъкне за часове...Като човек, който дълго мисли какво да каже. - Всички човешки истории отвън си приличат – каза след малко белокосият мъж, - но отвътре за всеки е като възел. Стяга те и нищо друго не виждаш! Е, моят приятел от другият край на света се върна пак заради сън... - А? – като че се събуди жената и погледна едрият мъж. – Наистина ли? - И аз вече не знам кое е истина и кое не! – размърда рамене едрият мъж, после се оживи и продължи: В началото животът ми вървеше трудно, но равно, като парен влак. Емигрирах през деветдесетте години от България с първите. Аз съм късно дете и родителите ми бяха вече на възраст. Не можех да разчитам на тях материално, не ми се учеше повече и светът ме мамеше. Пристигнах в Сидни с абитуриентския си костюм, един очукан куфар, няколко долара и глава, пълна с мечти. Какво препатих - аз си знам, спях по гари, под мостове, в градинки,  изоставени сгради, работех каквото ми падне и постоянно се местех от град в град. Сръчен съм и хванах няколко занаята. Бях бояджия, фаянс се научих да редя, покриви да поправям, докато един ден не попаднах в златната мина в Калгуурли. Започнах и професията ме увлече. Работих, после завърших минно инженерство и пак се върнах в мината. Издигнах се в компанията, пътувах по няколко континента. Времето си течеше като вода, имах няколко връзки с жени, но така и не стигнах до брак. Докато на четиридесет и четири години изведнъж се уплаших. Останах една вечер последен в офиса и в тишината на огромната празна сграда усетих, че мога да остана сам за цял живот. Родителите ми бяха починали, нямах брат или сестра, нямах роднини и близки в тази чужда пустиня! Сърцето ми се сви и дълго време не можах да дойда на себе си. Блъсках се като оса в стените, мислих и все не можех да изляза наясно със себе си. Ще рече човек: какво толкова, здрав, прав мъж, да се ожени и готово! Ама не-е... Топлина исках да срещна, близък човек, наша жена, да ми е всичко това, което ми липсва! Едрият мъж млъкна и си пое дълбоко дъх. Погледна лъскавия зрял плод в ръката си, после посърналата, жълтееща корона на крушовото дърво в двора и на лицето му трепна кратка невинна усмивка. - Накрая се реших - каза след малко. – Зарязах всичко и се върнах в България, за да си намеря жена. Оттук нататък всичко се разви като насън. Отидох на гости у един стар приятел в Търговище и докато си играех с малкото му дете, влезе едно съседско момиче – дребно, смугличко, на щиглец прилича, с едни големи топли очи. Поглежда ме и трепка, трепка с клепки. Честно казано, не му обърнах внимание. То нямало и нужда, защото тя ме забелязала и като ме видяла с детето на ръце, после попитала: „Кой е този мъж?\" и споделила с жената на моя приятел, че си търси такъв човек, дето да обича децата. С една дума – тя ме избра! Тогава разбрах, че истинските отношения са обикновено прости и безхитростни като детска игра. Тя искаше нещо, което аз можех да й дам и обратно. Оженихме се скоро. Аз имах малко заделени пари и купих едно апартаментче във Варна. Обзаведохме го, тя си намери работа на рецепцията на хотел, аз се главих в една от крайморските мини. Заплатата малка, но щастието – голямо! Сутрин не можем да се разделим. Тя, нали останала сираче на 14 години, ми вика:\"Ти си ми всичко!\" И вярно! Бях две години по-млад от баща й и двадесет и три лазарника по-стар от нея. Всичко хубаво, но мина година, минаха две, а тя не може да зачене. Аз пак започнах да си блъскам главата в стената: \"Дърт си вече – си казвам, – за нищо не ставаш! Семето ти презря в чреслата, докато гониш михаля, а сега най-обичния си човек не можеш да направиш щастлив!\" Тръгнахме по лекари, изследвания. „Здрави сте, казаха, няма пречки.\" Здрави, здрави, ама времето си тече...Отчаял се бях, когато една ранна утрин тя ме събуди. Лицето ѝ бледо, но живо. „Ще стане.\" – само каза. „Какво?\" – питам. „Ще стане – повтори – Ще си имаме рожба.\" „Откъде разбра?\" „Сън имах.\"- толкова рече и повече дума не даде да се издума. Минаха няколко дни и ми казва: \"Тази радост дето ще дойде, трябва да се заплати, с болка да се изплати. Така е на Земята\". Какви ги говориш?\"- питам. „Само ти казвам да знаеш – отвръща и пак замълчава. После разбрах, че братче имала, починало малко и то й се явило. Аз в сънища не вярвах, но космите ми настръхнаха, защото с кожата си усетих, че издълбоко говори. Каквото каза, това и стана. След няма месец забременя и роди момиченце. По небето ходех, но скоро след това затвориха мината и останах без работа. Хващах се тук-там, но доходите несигурни и последните ми спестявания заминаха. Аз съм специалист по взривове, златото на повечето места по света се вади от открити мини и можех да тръгна за чужбина, но сърце не ми даваше да я оставя с толкова малко дете и без роднини край нея.  Не ми даваше, не ми даваше, но от австралийската компания ме потърсиха, направо ме замолиха да се върна на работа. Заплатата беше космическа - едрият мъж млъкна и погледна двамата. Жената престъпи от крак на крак с омекнали очи, а белокосият се усмихна несигурно. Той преглътна и погледна детето. То сякаш усети погледа му и се обърна. На личицето му се изписа очакване. - Мончо, ела при нас, бабо! – извика го жената. То поклати отрицателно глава и им обърна гръб. - Стеснява се – обясни жената, после покани мъжете. – Защо не влезете? Заповядайте, да поседнем на беседката! - Не, не – отвърна едрият мъж. – Ще тръгваме! Жената сякаш не го чу, поклати замислено глава: -  Ама как ви го е рекла: \"На Земята всяка радост, всяко щастие се заплаща с болка.\" Сигурно си има и някаква мяра, колкото щастие, толкова и болка и ни грам повече или по- малко. - Тъй ми го каза – оживи се едрият мъж. – Само че аз тогава не разбирах какво означава, чак после, когато...- той преглътна и продължи – когато нещата се обърнаха. Ама да карам подред: Мислих, мислих и й казвам: „Дай да се преселим в Австралия\". Тя само поклати глава: „Не. Моят дом е тук. Цял живот съм живяла по роднини, не искам сега да вехна в чужбина.\" „Че защо? – казвам. – Там ще ни е добре тримата.\" „Иди поработи година, после ще мислим.\"- отсече. Тъй ми беше свито сърцето като тръгвах, сякаш на погибел отивах!...Не мина и половин година и се случи нещастието. Нещо сбърках зарядите и при взрива ударната вълна ме метна като дюшек на десет метра. Изгубих съзнание и изпаднах за дълго време в кома. Гърдите ми били така разкъсани, разправяха докторите, че на места под изтънялата кожа се виждало как тупа сърцето ми. От това време всичко ми е като потопено в катранена вода, тъмно и влажно. Докато изведнъж сякаш изплувах. Видях се на една слънчева поляна. Сън ли беше това, или видение някакво, не знам, но толкова ярко, че цял живот няма да го забравя. Оглеждам се и виждам, че не съм на поляна, а в дупка от дълбок сняг. Над мен едно светло и ясно небе и се протягам да го стигна. Не мога! Опитвам се да изляза и виждам – краката ми вързани, с лико стегнати. Нищо не ме боли, ама ми е студено, студено. Умирам от студ. Тогава отгоре се появява една детска глава. Момченце – русо, зеленооко, на мен като дете прилича, подава ми ръка да изляза. „Няма да стане, детко! – му викам. – Аз съм тежък, като камък съм тежък, няма да можеш да ме изтеглиш!\" А то се смее, ама така весело и жизнерадостно се смее, че и тебе смях те хваща. „Кой ти каза, че си тежък! По-лек си от дъх сега! Дай ръка да те измъкна в светлото, че път ме чака, пък може скоро пак да се видим!\" Протягам ръка и сякаш излитам нагоре. Над леки, заоблени хълмове летя, край пътищата и по високите места нахвърляни на купчини и фигури огромни камъни. Прави, сякаш от небето паднали, или полегнали в кръг, а близо до тях червена скала, забита в земята. „Какво е това?\" – питам. „Ред небесен – чувам глас – като слезеш, ще го разбереш.\" Тогава отворих очи и съм излязъл от кома. - На крака сте! – наклони учудено глава жената. – И не ви личи. - Всичко ми зарасна, като на вълк – усмихна се като дете едрият мъж. – Само тук-таме белези останаха, ама бакенбардите ги скриват... - Иии...- възкликна замислено жената. – Чудно ми е как я изравняват тая сметка там горе на небето – за глътка радост, цяло море сълзи и товар мъки! - Сигурно има кой да отмерва – обади се белокосият мъж. – Ето, аз имам щастливо семейство, жена ми е кротка и обичлива, децата ми са като слънца, а цял живот дългове влача и не мога да се свъртя дълго на работа. - Чакайте, има още – рече с лека стеснителна усмивка едрият мъж. – Не минаха два-три месеца откакто се завърнах в България и жена ми забременя отново. Сега, в късната есен, чакаме да роди. - Ей, гледай ти! – усмихна се и жената. – Дай, Боже, всекиму! - И още...Отвори се нещо в мене и започнах да рисувам! – едрият мъж погледна занесено към далечините насреща. Слънцето се бе преместило и цветовете вече тъмнееха. - То тези камилските камъни старите хора ги почитаха – каза жената, - но тайно, защото партийният секретар по комунистическо време, а и свещеникът, се сърдеха. На всеки курбан и голям празник в селото принасяха и там. Майка ми казваше: Те пазят света. Сега никой не им обръща внимание. Ама и това няма да е до века... Двамата мъже поклатиха глави в знак на съгласие и погледнаха килналото се слънце. Когато тръгнаха, жената дълго гледа след пушечната диря на колата, после изми ръцете си на чешмата в двора и приседна замислено до люлката на детето. 13.10. – 28.10.2016 г.", "date": "2018.05.01", "title": "КАМИЛСКИ КАМЪК - разказ"}
{"url": "http://standartnews.com/sport/neveroyatnata_istoriya_na_lionel_mesi-371050.html", "text": "Лионел Меси e една от най-големите звезди на футбола. Нападателят на Барселона е добре познат на всички по цял свят. Лионел Андрес Меси е роден на 24 юни 1987 г. в един от най-големите аржентински градове Росарио. Лео развива страст към спорта още от най-ранна възраст, играейки непрекъснато с по-големите си братя Родриго и Матиас. На 4-годишна възраст започва да играе в един от местните футболни клубове, където баща му е треньор. На тренировки го води баба му Селия, към която Меси е силно привързан. Тя умира малко преди 11-я му рожден ден и оттогава, при всеки успех, Меси отправя поглед към небето и отдава почит на любимата си баба. Когато е на шест години, Лионел преминава в далеч по-популярния клуб от родния му град „Нюелс Олд Бойс\". Играе за отбора 6 години и вкарва близо 500 гола. Въпреки това бъдещето му като професионален играч е застрашено, когато на 10-годишна възраст е диагностициран с недостиг на растежен хормон. Лекарите откриват рядък хормонален дисбаланс, който пречи на растежа. Тъй като здравното осигуряване на баща му покрива само две години лечение с растежен хормон, което струва поне 1000 аржентински песо на месец. „Нюелс Олд Бойс\" се съгласяват да дадат своя принос, но по-късно се отказват от обещанието си. Семейството на Меси не може да си позволи скъпите лекарства и заминава за Испания. Талантът на Меси много скоро е забелязан от първия директор на скаутския екип на „Барселона\" Карлес Рексач. Той иска незабавно да се подпише договор, но бордът на директорите се поколебава. По това време е изключително необичайно европейските клубове да подписват с чуждестранни играчи на толкова млада възраст. На 14 декември е изпратен ултиматум до „Барселона\" и Рексач, без друга хартия под ръка, пише договора на хартиена салфетка. Така през 2000 г. нападателят е привлечен в школата на каталунците. Опитва да се интегрира, но поради ниския си ръст трудно намира общ език със съотборниците си. Меси става невероятно мълчалив. В къщи Лионел страда от носталгия, след като майка му се връща в Росарио с братята му и малката му сестра, а той остава в Барселона заедно с баща си. Още при дебюта си в юношеския състав Лео отбелязва пет гола и благодарение на възможностите си започва да печели респекта на съотборниците си. Ръководството на „Барселона\" поема разходите по лечението му и постепенно физиката на младия футболист укрепва. След като преминава през всички формации на „Барселона\", Меси става част от първия състав през сезон 2004 – 2005. Той се превръща в най-младия футболист, дебютирал в испанското първенство и в най-младия голмайстор, печелил престижното отличие. От този момент започват неизбежните сравнения с Марадона, който по-късно сам посочва Меси за свой наследник. Познава се с половинката си Антонела Рокузо още от детските си години. Двамата имат трима сина. Заедно имат фондация, чиято цел е да помага на деца в областта на образованието и здравните услуги. През май 2013-та година даряват 600 000 евро на детската болница в Росарио. Лионел Меси е петкратен носител на Златната топка и четирикратен носител на Златната обувка. С екипа на „Барселона\" Меси е печелил 8 пъти Примера Дивисион, 7 пъти Суперкупата на Испания, 5 пъти Купата на краля, 4 пъти Шампионската лига и по 3 пъти Суперкупата на Европа и Световното клубно първенство. Като национал на Аржентина Меси е златен медалист от Световното първенство за младежи през 2005 г., Олимпийските игри през 2008 г., сребърен медалист от Световното първенство през 2014 г.", "date": "2018.05.01", "title": "Невероятната история на Лионел Меси"}
{"url": "http://standartnews.com/biznes/metro_balgariya_tarsi_dalgosrochni_partnyori_za_programata_badeshte_za_avtentichnite_mlechni_produkti-371038.html", "text": "До 20 май МЕТРО очаква заявки от български мандри и млекопреработватели, за да организира с тях съвместното им производство и реализация на местния пазар на прясно и кисело мляко, сирене, и кашкавал. Разработената програма „Бъдеще за автентичните млечни продукти\" ще цели да популяризира българските млечни храни, произведени по традиционен начин. Потенциалните партньори ще трябва да представят набор от докуемнти и да отговарят на стандартите за качество, очаквани от компанията. МЕТРО ще предложи стратегическо и дългосрочно партньорство, реализация на уникални млечни продукти, популяризация на съответните марки и продукти, както и бъдещо сътрудничество за износ в Европейски съюз (ЕС). МЕТРО ще съдейства на бъдещите си партньори и ще разясни детайлно процеса на работа, възможностите за подкрепа и сътрудничество. „Българските млечни продукти са кулинарната емблема на България. МЕТРО си поставя за цел да ги върне на трапезата във всеки български дом, както и да ги предложи, чрез професионалните си клиенти от туристическия бранш, на чужедстранните гости в зимните и летни курорти на страната.\", сподели Георги Гърневски, ръководител на програмата „Бъдеще за автентитните млечни продукти\". За да кандидатсват, млекопреработвателите ще трябва да подготвят следната информация: Кратко представяне на мандрата Попълнен въпросник Копие от лабораторен анализ за продуктите, посочени във въпросника Снимки на продуктите и етикетите Грамоти и отличия от изложения и конкурси (ако такива са налични) Атентични рецепти и  традиции, свързани с млечните продукти от конкретния регион Пакетът от документи трябва да се изпрати до 20 май 2018 на адрес: Метро Кеш енд  Кери България Гр. София, бул. Цариградско шосе 7-11 км, Административен вход – за отдел „Млечни\"- програма „Бъдеще за автентичните млечни продукти\" За програмата „Отгледано с грижа в България\" През 2017 МЕТРО България даде старт на новия си модел в търговията с плодове и зеленчуци, и месо, разчитащ на директно партньорство с близо 200 малки земеделски производители в регионите, в които оперират 11-те магазина на компанията. Програмата, наречена „Отгледано с грижа в България\", превърна МЕТРО в посредник между местните земеделски производители и професионалните му клиенти от хотелския и ресторантьорски бизнес. Сега, „Отгледано с грижа в България\" насочва усилията си и към млечните храни и продукти. За програмата „Бъдеще за автентичните млечни продукти\" Програмата „Бъдеще за автентичните млечни продукти\" цели да даде шанс, както на по-малки мандри, така и на по-големи млекопреработватели, да представят своя асортимент. За МЕТРО е важно да популяризира традиционните български млечни продукти, за да могат повече клиенти да се докоснат до вкуса им. Повече информация относно кандидатурата, изискванията и дoкументите за попълване може да бъде намерена на ", "date": "2018.05.01", "title": "МЕТРО България търси дългосрочни партньори за програмата „Бъдеще за автентичните млечни продукти\""}
{"url": "http://standartnews.com/sport/balgarski_futbolist_zavarshi_sezona_v_angliya_s_14ti_gol-371063.html", "text": "Талантливият български нападател Преслав Боруков завърши състезателния сезон с гол за тима до 23 г на \"Шефилд Уензди\". Софиянецът се разписа за 1:0 в четвъртата минута срещу \"Бърнли\". Пет минути по-късно той уцели и напречната греда. Още до почивката обаче гостите обърнаха резултата до 1:2. Въпреки силната игра тимът на Боруков не успя да вкара нов гол. В крайното класиране на Северната група на отборите до 23 г \"Шефилд Уензди\" остана след \"Болтън\" и \"Нотингам\". Тимът на Боруков е трети, като \"Нотингам\" ги изпреварва само по голова разлика. Така \"Шефилд\" не успя да се класира за плейофите. Боруков пък завърши сезона с 8 гола за тима на \"Шефилд\" до 18 г и 5 за този до 23 г. Отделно нападателят се разписа веднъж и за националите до 18 г., или общо 14 гола за сезона.", "date": "2018.05.01", "title": "Български футболист завърши сезона в Англия с 14-ти гол"}
{"url": "http://standartnews.com/svyat/obzor_izrael_razsekreti_yadrenata_programa_na_iran-371069.html", "text": "Израелският премиер Бенямин Нетаняху заяви, че страната му разполага с нови неоспорими доказателства за тайна иранска програма за ядрено оръжие. Нетаняху, който е яростен критик на споразумението по иранската ядрена програма, сключено през 2015 г., представи пред журналисти в централата на израелските въоръжени сили в Тел Авив и пряко по израелските телевизии \"точни копия\" на десетки хиляди оригинални ирански документи, получени, по думите му, преди няколко седмици с цената на \"невероятен успех в областта на разузнаването\", предаде АФП. Става дума за 55 000 страници документи и за 183 диска със секретна информация за иранска ядрена програма, наречена \"Програма Амад\", предаде АП.\"Тези документи показват, че въпреки уверенията на иранските лидери, че страната никога не се е стремяла към ядрено оръжие, Иран е излъгал, и то страшно много\", добави Нетаняху. Материалите показват, че на Иран не може да се има доверие, коментира Нетаняху. \"Ние можем също да докажем, че Иран е складирал тайно материали, идващи от \"Проекта Амад\", за да си послужи с тях в подходящия момент и да разработи ядрени оръжия\", добави той. Анализатори посочват, че с разкритията Израел, който винаги е бил против сделката, е дал алиби на Белия дом да напусне споразумението.Иранските държавни медии пък се подиграха с презентацията на Нетаняху и казаха, че това е \"пропаганден спектакъл\" и че Нетаняху е \"прочут със смешните си шоута\", предадоха АП и Ройтерс. Информациите, разкрити вчера от Израел за тайна иранска програма за ядрено оръжие са \"автентични\", заяви американският държавен секретар Майк Помпейо, ръководил допреди седмица ЦРУ. Президентът на Русия и израелският премиер, Владимир Путин и Бенямин Нетаняху разговаряха по телефона вчера за споразумението по иранската ядрена програма. Те са засегнали и израелските разузнавателни документи за секретни ирански ядрени дейности, предаде \"Ройтерс\".", "date": "2018.05.01", "title": "ОБЗОР: Израел разсекрети ядрената програма на Иран"}
{"url": "http://standartnews.com/biznes/restorant_bulgar_unikalna_balgarska_kuhnya_s_istoriya_zad_vsyako_yastie-371024.html", "text": "Двама млади и много опитни готвачи са в основата на кулинарното изкушение, което предлага българският ресторант Bulgar в хотел „Маринела\". Георги Бойковски и Николай Петров влизат в кухнята,за да възвърнат позабравените български вкусове и рецепти. Идеята Bulgar ги събира в тандем с предизвикателството да направят нов прочит на българската кухня. Те са твърдо решени да покажат на света, че има продукти, с които можем да се гордеем и че нашите традиции и рецепти са достатъчно стойностни и по нищо не отстъпват на световното кулинарно изкуство. Тук всяко ястие има своя история и български акцент. Красивата презентация и невероятният вкус на поднесеното ястие очарова дегустаторите на новото меню на ресторант Bulgar. Две вечери приятели и почитатели на българската кухня, сред които посланикът на Индонезия в България - Астари Расджид, Любен Дилов–син, Андрей Арнаудов, проф.Мария Славова, Петя Раева, Кристина Димитрова и агент Тенев, опитаха от кулинарните изкушения. В кухнята рецептите, по които се готви, имат за цел да те пренесат в детството. За това най-голямото предизвикателство пред двамата топ готвачи е намирането на продукти, близки до вкусовите качества от кухнята на баба. Елегантно поднесените ястия отлично се съчетават с дизайнерския интериор в ресторант Bulgar, направен изцяло от естествени материали -  дърво, камък и кожа. Тук можете да опитате пъстърва по лопушански, родопска кавърма, октопод  с плосък попски боб от Куртово Конаре, скариди с мастика, чушки и пушено краве сирене, калмари с пържени краставици и брънза от родопски кашкавал. Пътят на подготовката за тези клинарни шедьоври е дълъг. За да намерят точните продукти за реализиране на уникалните си рецепти, собствениците на ресторанта търсят малките производители в България, от които купуват прясното каракачанско месо, мляко и сирене. Концептуалният главен готвач Георги Бойковски и неговата дясна ръка Николай Петров превръщат храната в изкуство. И двамата са работили за световни ресторанти, от които са научили основни техники и рецепти, но най-важното за тях е философията, а тя е да представят традиционни български ястия в модерен авторски вариант. Като лице на Slow food  на Георги Бойковски му предстои пътуване до Норвегия, където ще представи осемстепенно меню от българската национална кухня с основен акцент каракачанска овца, а в Европейския парламент в Брюксел ще презентира българското кисело мляко. Ако искате да си доставите истинско кулинарно изживяване изберете ресторант Bulgar . Телефон за резервации: + 359  877745555", "date": "2018.05.01", "title": "Ресторант Bulgar -уникална българска кухня с история зад всяко ястие"}
{"url": "http://standartnews.com/svyat/aktrisata_ashli_dzhad_obvini_harvi_uaynstiyn_che_e_razrushil_karierata_-371049.html", "text": "Американската актриса Ашли Джъд подаде иск срещу продуцента Харви Уайнстийн в съд в Лос Анджелис, обвинявайки го, че е разрушил кариерата ѝ, след като тя оказала съпротива на сексуалния му тормоз, предадоха световните агенции. Петдесетгодишната звезда бе една от първите жени, нарушили мълчанието за посегателства на продуцента, тормозил сексуално или изнасилил около 100 жени, сред които Анджелина Джоли, Гуинет Полтроу или Леа Сейду. В жалбата се казва, че Уайнстийн е попречил на шансовете на Ашли Джъд да участва в трилогията \"Властелинът на пръстените\", една от най-доходоносните в историята на киното. Той казал на режисьора и на съпродуцента, че да се работи с Джъд било кошмар. През декември Джаксън разкри това пред медиите. В жалбата се казва, че с неоснователните си атаки Уайнстийн успял да впише Джъд в черен списък и да сложи край на възможността за нея да работи в една поредица от филми, спечелили милиарди долари приходи и 17 награди Оскар. В жалбата се казва, че по този начин Уайнстийн наказвал актрисата за това, че отхвърлила сексуалните му домогвания година преди това, когато той я поканил в хотелска стая, уж за да говорят по работа. Петдесетгодишната актриса иска Уайнстийн да ѝ плати обезщетение за понесени вреди, но сумата не се уточнява. Тя поема ангажимента да преведе парите на фонд за юридическа защита на жени, станали жертви на посегателства. Фондът е към организацията \"Времето изтече\", основана от актриси, сред които Натали Портман и Рийз Уидърспуун. Уайнстийн твърди, че няма нищо общо с подбора на актьорите за ролите в трилогията, която първо била продуцирана от неговата бивша компания Мирамакс, преди да продължи с друга компания Ню Лайн Синема. За главните роли на филмите от трилогията бяха избрани в крайна сметка Лив Тайлър и Кейт Бланшет.", "date": "2018.05.01", "title": "Актрисата Ашли Джъд обвини Харви Уайнстийн, че е разрушил кариерата ѝ"}
{"url": "http://standartnews.com/svyat/eto_kak_hoteli_po_sveta_pechelyat_ot_britanskata_kralska_svatba-371059.html", "text": "Хотели в САЩ, Канада и Великобритания залагат на предстоящата сватба на британския принц Хари с американската актриса Меган Маркъл на 19 май, за да привлекат клиенти с атрактивни оферти, вдъхновени от кралското събитие, предаде Асошиейтед прес. Хотел „Мокси Таймс Скуеър\" в Ню Йорк предлага по повод сватбата нощувка, включваща презервативи в опаковка с британското знаме, бутилка джин в размер, разрешен за пренасяне в самолет и речник на британския жаргон. Хотел „Плаза\" в Манхатън кани гостите си да се облекат официално, в това число дамите да носят ръкавици и шапки, за сватбено парти на 19 май в 6,30 местно време. В този час отвъд океана ще започне сватбената церемония на принц Хари и Меган. Гостите на партито в Плаза ще пият шампанско за 150 долара, а дамата с най-шикозния тоалет, ще спечели безплатна нощувка хотела. По време на партито ще се излъчва на живо сватбената церемония във Великобритания, а група от експерти ще коментира британския сватбен кралски етикет, кралското семейство и всичко останало, свързано със светското събитие. Хотел „Уиндзор Корт\" в Ню Орлиънс има специален сватбен пакет на цена от 51 918 долара. Главозамайващата сума не е случайна, а отговаря на месеца, датата и годината на сватбата на Хари и Меган (съответно 5 19 и 18). За тази сума гостите на хотела получават три нощувки в апартамент с две спални, двупосочен билет със самолет първа класа от която и да е част на САЩ, закуска с шампанско в деня на сватбата 19 май, правото да отнесат у дома подаръци като порцеланови съдове и кристални чаши, кредит за пазаруване на стойност хиляди долари, следобеден чай в британски стил и торта с лимон, бъз и сметана, като тази, която ще има на сватбата на знатната кралска двойка. Хотел „Вайсрой Л'Ермитаж Бевърли Хилс\" в Калифорния предлага срещу 30 000 долара кралски пакет, без да уточнява какво включва той. Хотел Риц-Карлтън във Вашингтон пък предлага пакет от 1 милиона долара, ако организирате собствената си сватба там на 19 май. Пакетът включва частен самолет, сватбена рокля по поръчка и халки по поръчка, както и меден месец. Хотел „Дрейк\" в Чикаго организира на 19 май кралски тематичен обяд със същото меню, каквото имаше за обяда на принцеса Даяна, майката на принц Хари, отседнала там през 1996 г. В хотела ще се предлагат и специални кралски чайове, коктейли и серия от прожекции на филми с кралска тематика. Хотел „Роял Йорк\" в Торонто ще предлага на 19 май класическа британска закуска, включваща зеле и картофи, наденички и яйца. В Англия хотел „Конрад Лондон Сейнт Джеймс\" е с оферти като за принцове, включващи разходка с карета, шампанско и стая, украсена с розови листенца. Хотели „Меркюр\" канят пък двойките, носещи имената Хари и Меган, да кандидатстват за безплатен престой в един от лондонските си обекти. Две двойки вече спечелиха. В Уиндзор хотелите са почти запълнени, както и стаите под наем. Но някои хотели в Лондон предлагат пакети с пътуване до Уиндзор в деня на сватбата. Хотел „Кафе Роял\" например предвижда пътуването да е с лимузина до Замъка Уиндзор, където ще е сватбата. В офертата има и кошница с провизии за пикник, но се препоръчва точно на 19 май пикниците в района на замъка да се избягват, защото там мерките за сигурност ще бъдат затегнати заради сватбата.", "date": "2018.05.01", "title": "Ето как хотели по света печелят от британската кралска сватба"}
{"url": "http://standartnews.com/svyat/balgarka_zagina_sled_burya_v_alpite_obnovena-371064.html", "text": "Българката Калина Дамянова е загинала след вчерашната буря в Алпите. Трагедията се случва край намиращия се недалеч от границата с Италия заслон „Кабан де Виньет\", където загинаха шестима алпинисти. Четирима от тях са италианци, сред които е и жененият за българка Марио Кастильони, както и самата му съпруга Калина. Според медиите в Рим и Милано участвалата също в ски-прехода наша сънародничка първоначално е била открита жива, но в много тежко състояние. Рано тази сутрин обаче тя е издъхнала в болницата. Сигналът за помощ в Алпите е бил подаден в 6:30 ч. в понеделник от хижаря във Виньет, където групата трябвало да пристигне предишната вечер. В издирвателна акция се включиха 7 хеликоптера.", "date": "2018.05.01", "title": "Българка загина след буря в Алпите /ОБНОВЕНА/"}
{"url": "http://standartnews.com/svyat/parlamentat_na_armeniya_izbira_nov_premier_na_stranata-371046.html", "text": "Парламентът на Армения днес ще избере нов премиер на страната, след като Серж Саркисян подаде оставка под обществения натиск. Единственият кандидат за поста е лидерът на опозицията Никол Пашинян, след като никой друг не даде заявка за поста след изтичането на крайния срок. Пашинян получи подкрепата на всички опозиционни партии в парламента, които имат 47 от общо 105-те депутатски места. Той обаче трябва да спечели гласовете на най-малко 53-ма депутати, за да стане премиер. Серж Саркисян подаде оставка преди седмица след двуседмични демонстрации. Протестиращите го обвиняват в корупция и авторитарно управление.", "date": "2018.05.01", "title": "Парламентът на Армения избира нов премиер на страната"}
{"url": "http://standartnews.com/balgariya/moga_da_uchastvam_vav_vsichki_vidove_izbori_bez_partiya-371078.html", "text": "- Априлското въстание реши главната историческа задача, която стоеше пред българския народ 500 години. Тази задача беше възстановяване на българската държавност. И много хора, които въставаха преди тях, откровено казано, нямаха представа  за силите на Османската империя. Априлското въстание избухна в Копривщица, Панагюрище, Севлиево, Клисура, Батак, които бяха най-богатите български градове. Техните жители вече бяха минали през училището, много хора като Каблешков бяха минали и през университети. Те знаеха, че Османската империя е една голяма сила (на следващата година тя за малко не победи Русия в Руско-турската война) и те не могат да я победят със своите остарели пушки. С други думи тези наши бунтовници знаеха, че ще загинат. Но те знаеха, че ще бъдат кървавата заявка за общоевропейската политическа мисъл и че българският народ е узрял за самостоятелно развитие. Това и стана. Затова при съвременния прочит на Априлското въстание водещо трябва да бъде преклонението пред подвига на тези хора, които доброволно тръгнаха на смърт, за да може ние днес да  говорим на български език. В интерес на истината отдаваме уважение към подвига им. - Българската армия е институцията, която е съществувала преди да съществува държавата България. Именно българската армия прави държавата България. През вековете пристигаме и си правим държава на едно място, което е кьоше между Европа и Азия, а там човек къща на кучето си не прави. Затова ние трябва да я защитаваме тази прекрасна територия. И българската армия го оправи много успешно. Само през последните 140 години тя участва в 7 войни. - Да. Във всяка страна, където армията е в основата на нейното съществуване. Чърчил беше казал преди Първата световна война, че на света има три военни нации - ирландската, руската и българската. И затова Англия трябва да прави всичко възможно, за да може едномилионната българска армия да се сражава на нейна страна. Все пак същата тази българска армия сама беше разгромила на практика Османската империя. Затова и Чърчил толкова държи да я има на своя страна. - Естествено. И аз не се плаша от това, че сега армията била малка и т.н. Ами тя беше малка и между 1919 и 1939 години, когато от 20 хиляди, колкото е сега, стана 526 000. - Защото член 1-и на Конституцията, който съобщава, че България е парламентарна република, за тях е свещена крава. Той не се пипа. Член 158-и 159 -и на същата тази Конституция установяват, че формата на управление може да се промени и да стане президентска република. А в президентската република има само хубави неща. Пример за това са САЩ, Франция, Русия и т.н. Явно в случая с нашето движение малко са се поуплашили съдиите. Те гледат на мен едва ли не като на човек, който ще върши държавен преврат, което не е вярно. Адвокатът ми се смее и проверява през два часа дали съм арестуван. На улицата, на която живея в София, е македонското посолство. Чудя се дали да не избягам там и да не поискам политическо убежище. Знаете колко ме обичат македонците. Обаче по-добре е да напиша една тъжба, защото законът ми дава това право и на следващата инстанция да ги прескоча. - Нашата конституция е толкова хубава, че аз мога да участвам във всички видове избори, без да имам партия. Слави Трифонов направи референдум, а нямаше дори неправителствена организация. За президент може да се направи инициативен комитет. Конституцията го позволява. Ще видим, ще мислим. - Да. Няма човек, когото да не съм срещнал и да одобрява това, в което живеем. Имам предвид парламентарната република. Снощи ми звънна една българка от Германия, която има фирма там и много се беше развълнувала. Тя ми обясняваше, че основното за парламентарната република е, че допуска фризьорки и бат Салита да ни управляват. - Продължавам да се занимавам с възстановяването на Голямата Базилика в Плиска. В нашата програма на движението \"Кан Кубрат\", точка 7 е възстановяване на 12 паметника със световно значение, които ще се превърнат в печеливши обекти на културно -историческия туризъм. И по наша преценка може да донесат до 2 млрд евро годишно. И ние ще правим това, което ние е позволено от закона, за възстановяваме на Голямата базилика. Ще продължаваме да събираме пари. Наскоро бях там, до 6 метра са вдигнати стените вече. - Не. Когато е свършена една работа, тя е свършена. Отбивам се от време на време в Националния исторически музей. Организацията, която съм създал, функционира перфектно. Новата директорка е на мястото си. Ще видим сега новия археологически сезон как ще мине. Дори, ако мога да помогна, ще помогна с нещо. Имам самочувствие на човек, оставил нещо зад себе си. И не само това. Оставил съм 23 военни паметника, оставил съм 44 реставрирани и обновени църкви, оставил съм и други хубави неща. Кеф ми е, че след 4 дена на военното гробище в Ново село ще отидат българският и македонският президенти. Това е първото военно гробище, което съм направил. Написал съм в завещанието си, че искам половината прах след мен да бъде пръснат над това военно гробище, над гробовете на българските войници. - Не, не съм поканен. Но аз съм свикнал. На една църква в Петрова нива, която аз направих до последната стотинка (в другите църкви имам само участие от 10 до 50 процента), а в тази на 100 процента, на трибуната се бяха наредили четири реда политици. А аз махах гащи в тревата наоколо. Така че, свикнал съм. - Ще го направя. Аз съм осъден на успех.", "date": "2018.05.01", "title": "Мога да участвам във всички видове избори без партия"}
{"url": "http://standartnews.com/svyat/izrael_zayavi_che_razpolaga_s_neosporimi_dokazatelstva_za_tayna_iranska_yadrena_programa-371058.html", "text": "Израелският премиер Бенямин Нетаняху заяви, че страната му разполага с нови неоспорими доказателства за тайна иранска програма за ядрено оръжие, предадоха световните агенции. Нетаняху, който е яростен критик на споразумението по иранската ядрена програма, сключено през 2015 г., представи пред журналисти в централата на израелските въоръжени сили в Тел Авив и пряко по израелските телевизии \"точни копия\" на десетки хиляди оригинални ирански документи, получени, по думите му, преди няколко седмици с цената на \"невероятен успех в областта на разузнаването\", предаде Франс прес. Става дума за 55 000 страници документи и за 183 диска, съдържащи секретна информация за иранска ядрена програма, наречена \"Програма Амад\", предаде Асошиейтед прес. Общо материалите са съдържали 100 000 секретни файла, допълва Ройтерс. Израел се е сдобил с тях от подземен ирански обект преди няколко седмици. Документите на хартия и в дисковете представляват \"нови и неоспорими доказателства за програма за ядрени оръжия, която Иран укрива в продължение на години от очите на международната общност в своите тайни ядрени архиви\", заяви Нетаняху, цитиран от Франс прес. \"Тези документи показват, че въпреки уверенията на иранските лидери, че страната никога не се е стремяла към ядрено оръжие, Иран е излъгал и то страшно много!\", добави Нетаняху. Той допълни, че материалите показват, че на Иран не може да се има доверие, допълва АП. \"Иран е планирал на най-високи равнища да продължи да разработва ядрени оръжия\", каза Нетаняху, цитиран от ДПА. \"От години знаем, че Иран има тайна програма за ядрени оръжия, наречена \"Проектът Амад\". Ние можем сега да ви докажем, че \"Проектът Амад\" представлява пълна програма, целяща проектирането, изграждането и тестването на ядрени оръжия\", заяви Нетаняху, предаде Франс прес. \"Ние можем също да докажем, че Иран е складирал тайно материали, идващи от \"Проекта Амад\", за да си послужи с тях в подходящия момент и да разработи ядрени оръжия\", добави той. \"Споразумението от 2015 г. предоставя на Иран разчистен път към ядрен арсенал и не засяга въпроса за балистичните дейности на Ислямската република, друго голямо безпокойство за Израел и за международната общност\", допълни премиерът и каза, че това е \"ужасно споразумение, което никога не е трябвало да бъде сключвано\". Той припомни, че в скоро време американският президент Доналд Тръмп ще вземе решение по въпроса и каза: \"Надявам се, че той ще вземе едно добро решение, едно добро решение за САЩ, за Израел и за световния мир\". Информациите, разкрити вчера от Израел за тайна иранска програма за ядрено оръжие са \"автентични\", заяви американският държавен секретар Майк Помпейо, ръководил допреди седмица ЦРУ, предаде Франс прес. Помпейо се срещна в неделя в Израел с Нетаняху и е бил информиран за новите елементи, които бяха направени обществено достояние вчера. \"Зная, че има хора, които казват, че тези документи не са автентични. Мога да ви потвърдя, че тези документи са истински, че са автентични\", заяви Помпейо пред журналисти, придружаващи го на връщане от обиколката му из Близкия изток. \"Знаехме за този материал от известно време и разбира се го дискутирахме в неделя, когато бяхме заедно\", обясни държавният секретар. Помолен да отговори дали е бил в течение от години за съществуването на тази тайна програма, наречена \"Проект Амад\", Помпейо отвърна: \"Това е отчасти вярно. Съществуването на програмата \"Амад\" приключи в края на декември 2003 г.- януари 2004 г. и е вярно да се твърди, че ние знаехме за нея от известно време\". \"Но има хиляди нови документи и нови информации. Ние сме в процес на тяхното анализиране и има много работа за вършене, за да оценим мащабите и обхвата на това\", каза той. По-рано Белият дом каза, че представените факти от Израел са в съответствие с онова, което САЩ са знаели от дълго време. \"Иран има солидна тайна програма за ядрени оръжия, която опита напразно да скрие от света и от собствения си народ\", се казваше в изявление на Белия дом, в което за програмата се говореше в сегашно време, отбелязва Франс прес. Помпейо заяви, че ще остави на юристите да преценят дали Иран е нарушил споразумението по ядрената си програма, сключено през 2015 г. Той заяви, че иранските документи, с които се е сдобил Израел, показват, че Иран е лъгал за целите, които е преследвал с ядрената си програма и това подкопава ядрената сделка от 2015 г., предаде Асошиейтед прес. Помпейо заяви, че документите показват, че Иран е имал тайна ядрена оръжейна програма от години, докато е отричал да е разработвал ядрени оръжия. Държавният секретар каза, че иранците са излъгали шестте страни, преговаряли по иранската ядрена сделка. По думите му това означава, че \"сделката не е била изградена на основите на честността или прозрачност. Тя е била изградена на основата на иранските лъжи\". Според експерти по разузнаването и дипломати обаче както изглежда Нетаняху не е представил убедителни доказателства, показващи, че Иран нарушава ядрената сделка, въпреки че той може да е подпомогнал каузата на твърдолинейните представители на администрацията на Тръмп, които искат ядрената сделка на бъде отменена, отбелязва Ройтерс. Повечето от предполагаемите доказателства, представени вчера от Нетаняху, датираха от периода преди 2015 г., когато бе подписано споразумението, въпреки че Нетаняху каза, че Иран е съхранил важни файлове за ядрената технология оттогава и че продължава да добавя познания в областта на ядрените оръжия, отбелязва Ройтерс. Президентът Доналд Тръмп трябва да реши до 12 май дали да изтегли САЩ от сделката за иранската ядрена програма, сключена през 2015 г. Дипломат номер едно на ЕС Федерика Могерини заяви, че последните твърдения на израелския премиер за Техеран не показват, че Иран понастоящем нарушава споразумението от 2015 г., предаде Асошиейтед прес. \"Онова, което видях от първите съобщения, е, че премиерът Нетаняху не поставя под въпрос иранското спазване\" на сделката, каза Могерини. Тя настоя, че преди всичко Международната агенция за атомна енергия трябва да направи оценка дали Иран се придържа към споразумението, защото МААЕ е единствената безпристрастна международна организация, която е натоварена със задачата да наблюдава спазването на иранските ядрени ангажименти. Говорител на британското правителство пък заяви, че Великобритания никога не е била наивна относно иранската ядрена програма, предаде Ройтерс. \"Никога не сме били наивни относно Иран и ядрените му намерения. Ето защо инспекционният режим на МААЕ, договорен като част от иранската ядрена сделка, е един от най-пространните и силни в историята на международните договори\", каза говорителят. \"Той си остава начин от първостепенно значение за независима проверка, че Иран се придържа към сделката и че иранската ядрена програма е изцяло за мирни цели\", допълни той.", "date": "2018.05.01", "title": "Израел заяви, че разполага с неоспорими доказателства за тайна иранска ядрена програма"}
{"url": "http://standartnews.com/balgariya/dzhipitata_sklyuchvat_dogovori_s_pirogov-371073.html", "text": "\"Пирогов\" вече ще поема пациенти на личните лекари. От вчера джипитата имат възможност да сключват договори с медицинския център на спешната болница. Така само срещу потребителската такса хората ще могат да бъдат лекувани от специалистите на \"Пирогов\", когато джипито им не е на работа. Това съобщи вчера изпълнителен директор  \"Пирогов\" проф. Асен Балтов говори пред БНТ. \"От една година тече обновяването на нашия медицински център и имаме възможност да поемем голяма част от хората, търсещи помощ. Това не може да стане директно през Спешната помощ на спешното отделение на \"Пирогов\"', уточни Балтов. В Медицинския център на спешната болница работят 87 лекари от 24 специалности. Сключвайки договор с центъра, личните лекари в София ще предоставят на своите пациенти достъп до всички специалисти, дори през почивните и празничните дни.", "date": "2018.05.01", "title": "Джипитата сключват договори с Пирогов"}
{"url": "http://standartnews.com/balgariya/karayancheva_chestva_142_godini_aprilsko_vastanie_v_koprivshtitsa-371071.html", "text": "Председателят на Народното събрание Цвета Караянчева участва в Копривщица в тържественото честване на 142-та годишнина от Априлското въстание, съобщи пресцентърът на парламента. На този ден по традиция се събираме да отдадем дълбока признателност пред героите на града, проявили безпримерни смелост и родолюбие, заяви председателят на парламента. Благодарна България отдава признателност и на вас - техните наследници, чиято колективна памет е съхранила и възкресява година след година подвига им, се обърнала към копривщенци Цвета Караянчева. Нека заедно да предадем на младите поколения всичко, което чувстваме и за което милеем на този ден, призовала тя. По думите й, ако не запазим нашето национално чувство, ако не предадем по-нататък тази родова памет, не заслужаваме да бъдем наследници на това славно минало. Вече 142 години за всеки българин Копривщица продължава да бъде знаме на вярата и надеждата, на любовта и светостта на Родината, отбелязала председателят на парламента. Неслучайно идваме тук като на поклонение от всички краища на България и водим децата си, за да попият тази невероятна възрожденска атмосфера, допълнила тя. Цвета Караянчева e посочила, че с Копривщица са свързани такива духовни титани като Георги Бенковски, Тодор Каблешков, Любен Каравелов, Найден Геров, Димчо Дебелянов. Тук е била печатарската машина на Каравелов, на която са печатани в. \"Свобода\", в. \"Независимост\", ботевите вестници \"Знаме\" и \"Таралеж\", и на която след Освобождението ще бъде печатана и Търновската конституция. Участниците в цереманията са поднесли цветя на гроба на Тодор Каблешков в двора на църквата \"Успение Богородично\" и пред паметника-костница в града. На заслужили копривщенци са били връчени почетни плакети.", "date": "2018.05.01", "title": "Караянчева чества 142 години Априлско въстание в Копривщица"}
{"url": "http://standartnews.com/balgariya/balgarite_katastrofirali_v_sarbiya_se_pribirat-371074.html", "text": "От болницата в сръбския град Чуприя бяха изписани тримата по-тежко пострадали, останали за наблюдение след катастрофата от 27 април 2018 г. Двама от тях отпътуваха с транспорт на фирмата „Евелин-Р\" за България, а третата българска гражданка бе транспортирана със специално пристигнала линейка до болнично заведение в България. Това съобщиха от пресцентъра на Министерството на външните работи. На 27 април 2018 г. на магистралата между Белград и Ниш, в близост до град Чуприя, катастрофира български микробус на фирмата „Евелин-Р\". От 19-те пътуващи, включително двама шофьори, 13 бяха откарани в болницата в града. След направени медицински прегледи и изследвания, трима от тях останаха в ортопедичното отделение на болницата. Останалите пътници продължиха екскурзията си до Босна и Херцеговина. Българският посланик в Република Сърбия Радко Влайков изпрати благодарствено писмо до министъра на здравеопазването на Република Сърбия Златибор Лончар, в което изказва специална благодарност към доктор Иван Милойевич и неговите колеги от болницата в Чуприя за професионализма и грижите за пострадалите при катастрофата български граждани. „Възникналата около катастрофата ситуация е поредният пример как двете държави взаимно могат да си помагат в критични ситуации за техни граждани\", пише посланик Влайков в писмото и напомня как по време на наводненията в Сърбия през май 2014 г. България е една от първите държави, която изпраща помощ. Тогава в района на град Чуприя от България веднага пристигат спасителни екипи, отводнителна техника и хуманитарна помощ. \"Сега, със своя висок професионализъм и изключително човешко отношение, лекарите от болницата в Чуприя оказаха безценна помощ на пострадалите при катастрофата български граждани\", се казва още в писмото.", "date": "2018.05.01", "title": "Българите, катастрофирали в Сърбия, се прибират"}
{"url": "http://standartnews.com/balgariya/masovo_krashtenie_v_golyamata_bazilika-371070.html", "text": "6 момичета и 7 момчета приеха Христовата вяра в Голямата базилика в Плиска. Кръщението извършиха вчера Варненският и Великопреславски митрополит Йоан и местните свещеници Андрей и Димчо, съобщи сайтът ШУМ.БГ. Най-малкото кръстено дете Кристиян от София, който е само на 2 месеца. Най-големият бе 8-годишният Николай от Варна, който прие християнството заедно с по-малкия си брат Тонислав. Останалите семейства, избрали да кръстят децата си на свещеното място, бяха от Шумен, Каспичан и Нови пазар. Масовото кръщение бе извършен ден, преди 2 май, когато църквата почита успението на Свети Цар Борис I Покръстител. Децата получиха дар от община Каспичан почетно свидетелство, медальон с розетата от Плиска и бурканче мед. Традицията да се кръщават деца в Голямата базилика в Плиска бе възстановена през 2014 г. Днес в Голямата базилика ще бъде отслужена Света литургия, възглавена отново от митрополит Йоан. Пред паметниците на владетеля в центъра на Плиска и в културно-историческия комплекс Двор на кирилицата ще бъдат поднесени цветя. Комплексът ще е с вход свободен.", "date": "2018.05.01", "title": "Масово кръщение в Голямата базилика"}
{"url": "http://standartnews.com/balgariya/uchilishte_ot_badeshteto-371065.html", "text": "„Да се завърнеш в бащината къща\". Така се нарича едно от най-известните стихотворения на големия Димчо Дебелянов. Един такъв дом, колкото стар, толкова и модерен, посети „Стандарт\". Дом на стотици деца, които минават през едно учебно заведение и остават завинаги свързани с него. Става въпрос за столичното 134-то СОУ „Димчо Дебелянов\". Вчера там бе ден на отворените врати. Наш екип също посети учебното заведение, в което се запозна с учениците, преподавателите и модерните технологии, които изграждат личности в учебното заведение. Столичното училище, носещо името на големия поет Димчо Дебелянов, се намира на ул. \"Пиротска\", в непосредствена близост до храма „Св. Николай Софийски\". Още на входа ни посрещат ученици, приканващи да разгледаме школото им. Освен Ден на отворените врати, вчера там се проведе и ежегодно съзтезание за ученици и родители. Дават ни карта и заедно с гид започваме да откриваме съкровищата на едно от най-иновативните училища у нас. Първата спирка е в химическата лаборатория. Тя е само на три години и е предназначена за практически експерименти в областта на химията, физиката и биологията. Именно и този предмет учениците от 134-то СОУ избират като втори за матурата. Проектите в столичното даскало са осъществени с финансовата подкрепа на четири организации: World ORT, ORT America, Ronald S. Lauder Foundation и AClass. В училището се реализира и проектът „Твоят час\", като основната цел на заниманията е създаване на условия за повишаване на потенциала на децата и възможностите им за успешно завършване на средното образование чрез допълване, развиване и надграждане на техните знания, умения и компетентности, придобити в рамките на задължителната подготовка в учебното заведение. Втората ни спирка е така наречения \"Лего кабинет\", където ученици от първи до дванадесети клас редят лего и по този начин материализират своето въображение. В кабинета бе изложен макет да рибно селище, направен от ученици. По-големите от децата се занимават с роботика, като създават роботи по свое виждане и желание. Иначе в училището има общо три основни направления. Първото е за софтуерни и хардурни науки, като децата изучават цифрови изображения, цифрова обработка на звук и аудио, компютърна анимация, 3D проектиране, дизайн на печатни материали, цифрова фотография, уеб дизайн и облачни услуги. Във второто направление се занимават с изучаването на биология и химия с помощта на новите технологии, като учениците се обучават в модерни кабинети по природни науки. Третото направление е за изучаването на чужди езици. Учениците получават знания на нива, отговарящи на изискванията на Общата европейска езикова рамка – от А1 до С1. В училището се набляга доста и на обучението по иврит. След Лего кабинета отиваме до този по природни науки. В него различни видове храни. „По този начин ще могат да се подготвят по лесно за живота навън\", споделя един от преподавателите. Следващата ни спирка е кабинетът по български език и литература. Шегувам се с преподавателката, че сигурно им е трудно на децата по БЕЛ, тъй като в училището се преподава повече на английски, отколкото на родния език. Оказва се, че не съм прав, защото децата всяка година изкарват отлични оценки на матурата по български език и литература, а училището е в топ 20 по успех от зрелостните изпити. И логично, следващият кабинет, в който отиваме, е именно по английски език. Понеже е Ден на отворените врати, десетки родители се разхождат из коридорите и разговарят с преподавателите, като повечето от тях проучват училището, за да запишат децата си след 7-ми клас. Тук учениците изучават предметите по иновативен и модерен начин. Едно от нещата, което впечатлява, е, че те на тестовете. След това системата веднага определя кои от учениците са отговорили вярно и кои са сгрешили. „Това помага да се види развитието на всеки един от учениците\", обясняват преподаватели. Питам ги дали си имат бутон на късмета, когато трябва да изберат кого да изпитат. Бутонът може да избира по четири ученика наведнъж, което не позволява на учителя да се фокусира върху определени ученици. В СОУ \"Димчо Дебелянов\" има два кабинета по иврит, а децата споделят, че с учителите си говорят на малки имена, каквато била традицията в Израел. С изненада установяваме, че учениците имат собствена телевизия, радио, курсове по сценарий и пр. В междучасията се излъчват училищните новини, а рождениците се поздравяват с песен. Понеже в училището има две смени – сутрин и следобед, то По този начин у учениците се създава привързаност към училището и желание за развитие, доказват го и десетките купи от състезания, изложени до директорския кабинет. „В светлий празник на живота чезнат скърби и съмнения, бликват сили потаени в жадно чакащи гърди; златни сънища душата на крилата си отнасят в лучезарните предели, дето бързат устремени размразените води\", казва в стихотворението си „Устрем\" патронът на 134-то СОУ Димчо Дебелянов. И наистина, може би верни на този завет, оставен от големия поет, учителите и учениците в 134-то училище преживяват своите дни без скърби и съмнения. Защото пред живота им се разкриват пътища, осеяни с мечти, дават им се крила, за да отлетят до лъчезарните предели, в които да открият нов и съвсем различен мироглед. Излизаме от училището и оставаме с надеждата, че докато училища като това съществуват, развиват се и умножават вътрешните заложби на децата, до тогава и България ще я има.", "date": "2018.05.01", "title": "Училище от бъдещето"}
{"url": "http://standartnews.com/balgariya/zahlazhdane_za_gergyovden_i_uikenda-371068.html", "text": "През следващите дни до събота, включително, времето ще е топло, с температури от 25 до 30 градуса, слънчево предимно до обяд, но с повече облаци следобед над планините на Западна България, предава \"Дарик\". На отделни места в този период ще первали и прегърми, но ще е за кратко. В неделя, на Гергьовден времето ще се развали. Атмосферата ще се лабилизира значително и на много места в страната ще има гръмотевични бури, усилване на вятъра. На изолирани места са възможни, дори и градушки. Процесите ще са особено активни в следобедните часове и преди полунощ, най-вече над планинските райони. Много е възможно военният парад в София да бъде на дъжд. Следващата седмица се очаква дневните температури да се понижат с 4-5 градуса, да е малко по-хладно. Понеделник, вторник и сряда ще бъде по-стабилно време. Но във втората половина на следващата седмица, от четвъртък до неделя отново се очаква да има повече превалявания и на повече места в следобедните часове. Така в първото десетдневие на месец май времето ще е нестабилно, с повече дъжд и малко по-ниски температури.", "date": "2018.05.01", "title": "Захлаждане за Гергьовден и уикенда"}
{"url": "http://standartnews.com/balgariya/domat_na_deva_mariya_sabira_hristiyani_i_myusyulmani-371081.html", "text": "  Малката постройка на западния склон на планината Бюлбюл Даг (Славеева планина) е съвсем скромна, но за значението й може да се съди по тълпите поклонници и туристи, които чакат реда си да влязат в нея дори и всеки делничен ден. Според преданието Дева Мария е прекарала тук последните 9 години от своя живот. След Христовото разпятие тя напуска Йерусалим заедно с апостол Йоан, любим ученик на Иисус, който седял до него на Тайната вечеря, а впоследствие станал автор на едно от евангелията. Именно Йоан посочил Христос, докато висял в страшни мъки на Голготския кръст, обръщайки се към майка си с думите: \"Ето син ти!\". А на ученика си Йоан казал \"Ето майка ти!\". Йоан изпълнил повелята и се грижел усърдно като истински син за Богородица до последните й дни. Ученикът на Иисус, придружен от Дева Мария тръгва на запад и пътува три години, за да стигне до Ефес, където вече имало 500 християни. За да не бъдат разкрити и преследвани Йоан и приближените му се заселват в пещера в околностите на града. По-късно апостолът се заема с проповядването на християнството в Ефес, считан тогава за Рим на Изтока. Градът наброявал 240 000 жители, впечатлявал с архитектура и разкош, дори имал канализация и централно отопление. Сигурно е, че апостол Йоан В Ефес се намират гробницата му и базиликата \"Свети Йоан\". Днес много хора идват в дома на Богородица водени не толкова от религиозни подбуди, а заради легендите за многобройните чудодейни изцеления, случили се на святото място. За тях е достатъчно да се отпият седем глътки от лечебния извор, чиято вода излиза от три чучура. Заради оздравителния ефект хората са й дали името \"Водата на Дева Мария\". Другият начин да получите подкрепата на Богородица е да си напишете някакво пожелание на къс хартия и да го закачите на стената на желанията. Завързаните на салфетки послания са на над 40 езици. От японски и китайски до арабски. Смята се, че желанията, описани в оставените бележки, ще се сбъднат до 9 месеца. Легендите за излекуваните от тежки болести нямат край. Най-големите скептици получават съвет да отидат в Кушадасъ и намерят ирландеца Патрик, който преди 6 месеца пристигнал тук с диагноза за рак в напреднала фаза. Дошъл като за последно пътешествие, но след като няколко пъти посетил дома на Дева Мария оздравял по необясним начин и дори се заселил в близкия курорт, където си купил малка вила. Местните медии са го превърнали в знаменитост, а историята му се разказва от всяка втора екскурзоводка. Да посетят Къщата на Дева Мария, която мюсюлманите наричат Meryem Ana Evi, пристигат цели класове турски ученици, натоварени в школски бусове. И в това няма нищо чудно, защото според корана Богородица е майка на мюсюлманския пророк Иса. Нещо повече Мариам За отбелязване е, че никоя друга жена не се споменава поименно в Корана. От сто и четиринайсет глави на Корана осем носят имена на личности и майката на Иса е една измежду тях. Дълго време, чак до средата на ХIХ век, се е смятало, че Света Богородица е погребана в Ерусалим. Обратът идва след видение на немската монахиня Катерина Емерих, която изпада в транс и описва мястото, където Дева Мария доживяла дните си. Според нея то се намирало близо до древногръцкия град Ефес. Пророчествата на монахинята, която по-късно е канонизирана, са събрани в книга и публикувани. На тях попада игуменът на един от католическите манастири в Измир, който решава да провери на място има ли такава постройка. През 1891 г. монасите откриват основите на къща в планината, която отговаря на всички описания на монахинята от Германия. Първоначално археолозите я датират около 6-ти или 7-ми век, но по-късно  се поправят, че основите са още от 1-ви век, което потвърждава тезата, че това е къща от времето, когато е живяла Дева Мария. Друг аргумент в защита на тази версия е, че църквата на Богородица в самия Ефес е първата в света, посветена на Божията майка. А в ранните векове на християнството по традиция, местата за поклонение са посвещавани само на лица, които са живели и починали в даден район. Което означава, че Богородица е живяла именно тук. Последният дом на Божията майка е реставриран през 1950 година. Червена линия показва къде свършват автентичните основи и започва възстановената част. Самата къща е еднокуполна постройка, чиято задна част е вкопана в скалите. От входа се влиза в малък хол, в дъното му има удължение, където е мястото за молитви с олтар. Вдясно се намира спалнята, а вляво явно е била кухнята. Ватиканът в голяма степен разсейва съмненията дали наистина Дева Мария е живяла тук след като Първи го прави през 1896 г.  папа Лъв XIII. През 1951 г Папа Пий XII, съгласно определението на Догмата за Успение Богородично възстановява къщата със статут на \"Свето място. Павел VI идва през 1967 г., Йоан Павел II през 1979 година, Бенедикт XVI  през 2006 г. От 1966 г. за светилището се грижат италиански монаси капуцини. Първото официално поклонничество е организирано през 1896 г., пет години след откриването на Дома на Света Богородица. Сега всяка година на 15 август, когато е Успение Богородично, тук настава огромно стълпотворение. Да се поклонят пред Божията майка пък пристигат католици, протестанти, православни и мюсюлмани. Не за да се карат, мразят или обиждат. А да почетат заедно Дева Мария. Убедени, че идвайки в малката сграда, са на прага на поредното чудо.", "date": "2018.05.01", "title": "Домът на Дева Мария събира християни и мюсюлмани"}
{"url": "http://standartnews.com/balgariya/kabinetat_reshava_za_modernizatsiyata_na_armiyata_v_denya_na_pobedata-371066.html", "text": "Проектите за нова бронирана машина и изтребителите влизат в дневния ред на Министерски съвет на 9 май, заяви вицепремиерът и министър на отбраната Красимир Каракачанов. Каракачанов обясни, че тази сутрин е имало среща при премиера Борисов относно двата проекта за модернизация на българската армия, последвана от среща в Министерство на финансите. Единият проект е на стойност 1,220 млрд. лв., а другият е 1,5 млрд. лв. „По отношение на изтребителите направихме промяна. В предишния проект, който беше гласуван за 2016 г., се говореше за 8 самолета. Ние сме записали в новия проект минимум 8 самолета. Има опция в преговорите те да са 8-9-10\", каза военният министър. Основната ни амбиция е да снабдим българската авиация с нови изтребители, за да може да изпълняваме основните си ангажименти, каза още Каракачанов. Наред с това, казвам го за пореден път, ще продължим да поддържаме и съществуващата авиационна техника. Към момента имаме договор без посредници с „РСК МиГ\" за поддръжка на МиГ-овете. Хеликоптерите Ми-17 – в момента имаме един такъв хеликоптер, с който участваме в погасяването на пожари освен у нас, а и на териториите на съседни държави, нашата амбиция е да вдигнем още един такъв хеликоптер. Кугърите са друг проблем, отбеляза Каракачанов. Ще видим дали можем поне два от тях да позиционираме за медицински цели. Единият ще е на разложение в Северна, другият в Южна България. Красимир Каракачанов уточни, че единият от двата проекта - този за бронираната машина, включва изцяло нови военни машини, които ще се сглобяват в България, за което ще бъдат използвани всички възможности на българската военна промишленост. Когато се сглобяват в България могат да участват и други български фирми, които да печелят от това, което води и до нови работни места. Освен това поддръжката ще се извършва в България, посочи той. „Самолетите няма как да ги сглобяваме в България за съжаление. Може би и това ще се случи един ден, но е задължително поддръжката на авиационната техника да става в България. В проекта за инвестиционен разход сме записали, че от всяка една от фирмите, които са проявили интерес на първия конкурс, а и след това, ако проектът мине през НС, ще изпратим запитваме за машини втора ръка и за нови машини. Приоритетно в новата машина и цената на машината\", каза военният министър. Той коментира, че се надявам и „Грипен\" да бъде една от фирмите, които ще участват. От своя страна финансовият министър Владислав Горанов коментира по темата, че „военните предпочитат нови играчки. „Ние смятаме, че независимо от натиска на нашите НАТО-вски партньори, че първо трябва максимално да оползотворим ресурса на съществуващата техника в България. Ние имаме достатъчно ново съветско съоръжение от въздухоплавателни средства, които да поддържаме в бойна готовност до момента на ресурса им, което е десетки пъти по-евтино от покупката на ново. Същото важи и за останалите видове въоръжение\", изтъкна Горанов.", "date": "2018.05.01", "title": "Кабинетът решава за модернизацията на армията в Деня на победата"}
{"url": "http://standartnews.com/balgariya/goreshto_i_oblachno-371028.html", "text": "Днес времето ще се задържи топло за сезона и облачно. Минималните температури сутринта ще са между 7 и 12 градуса. Ще се задържи предимно слънчево. В следобедните часове отново ще се развива купеста облачност, значителна над планинските райони в Западна България, но само на отделни места ще има и краткотрайни валежи с гръмотевици. Ще духа слаб до умерен вятър от изток-североизток. Температурите в източните райони ще се задържат по-ниски, но в останалата част на страната дневните ще достигнат 25-30 градуса. Атмосферното налягане е близко до средното за май и през деня слабо ще се понижи.", "date": "2018.05.01", "title": "Горещо и облачно"}
{"url": "http://standartnews.com/balgariya/may_idva_s_proletni_dazhdove_i_letni_temperaturi-371048.html", "text": "Максималните температури, които ще бъдат регистрирани през май, ще бъдат летни – между 29 и 34 градуса. Това каза в ефира на „Здравей, България\" синоптикът от БАН Красимир Стоев. Той е категоричен, че тъй като май е последният пролетен месец, е нормално живакът в термометрите да достига високи стойности. „През първото десетдневие температурите в Западна България ще бъдат близки и малко по-високи от климатичните норми, а в източните части - около и под нормата\", обясни синоптикът. Повече валежи и опасност от градушки ще има в периода 5 – 10 май. Тогава ще вали на повечето места в страната. По-трайно ще е повишението на температурите през последните 10 дни на май.", "date": "2018.05.01", "title": "Май идва с пролетни дъждове и летни температури"}
{"url": "http://standartnews.com/balgariya/sindikalist_balgarinat_ne_poluchava_tolkova_kolkoto_zarabotva-371047.html", "text": "„Истинският проблем на пазара на труда у нас е, че не получаваме толкова, колкото заработваме\". Това заяви в ефира на „Здравей, България\" президентът на КНСБ Пламен Димитров. Тревожно е също, че въпреки увеличението на средната заплата, много българи работят за по-ниска от нея, смята още Димитров. Той коментира и огромната разлика във възнагражденията за заетите в отделните сектори на икономиката ни. Според проучване на КНСБ заетите в IT индустрията, например, получават пет пъти повече от работещите в ресторантьорството. „За някои има две пилета, а за други няма и зеле\", коментира синдикалистът. Той допусна, че ниските заплати в туризма може би се дължат на това, че много работници са в сивата икономика. „Расте и броят на хората, които живеят под линията на бедност, отбеляза още Димитров. Той обаче прогнозира, че до 2-3 години ще има съществен скок в заплатите. За София се очаквало средната да стане 1000 евро.", "date": "2018.05.01", "title": "Синдикалист: Българинът не получава толкова, колкото заработва"}
{"url": "http://standartnews.com/balgariya/v_klisura_chestvat_142ta_godishnina_ot_aprilskoto_vastanie-371052.html", "text": "Със заупокойна панихида, отслужена от Пловдивския митрополит Николай и епископ Арсений в църквата \"Успение Богородично\", в Клисура започнаха честванията, посветени на 142-та годишнина от Априлското въстание. Храмът бе огласен и от песнопенията на църковен хор от Пловдив, съобщи Новини.бг. Малко по-късно, на пл. \"20-ти април\", пред Павурджиевата къща, се състоя тържественият митинг-заря с участието на военнослужещи от 61-ва Стрямска механизирана бригада - Карлово. Официален гост на клисурци по повод годишнината от Априлската епопея бе председателят на Народното събрание Цвета Караянчева, която прие строя на представителните роти. \"В изстрадалата история на нашия народ има страници, написани с кръвта на героите и такива се тези отпреди 142 години, които ние наричаме Априлска епопея\", каза в приветствието си кметът на Карлово Емил Кабаиванов. \"И днес ние трябва да си припомняме и да предаваме на нашите деца, че на 14 април 1876 година е проведено Народното събрание на Оборище, а на 20 април същата година в Копривщица Тодор Каболешков ще напише Кървавото писмо, което оповестява началото на Априлското въстание\", припомни кметът. Той добави, че в Клисура писмото е донесено от Никола Караджов, чиито думи също помним - \"Няма нищо по-скъпо от отечеството\". По време на въстанието Клисура дава 400 свидни жертви - мъже, жени, деца, опожарени са 800 къщи, изпепелен е Алтън Клисура, каза още Кабаиванов. \"Един поет беше казал за Клисура, че е неземно богата, но не на злато, а на пепел. Пепелта от 26 април 1876 година, когато след само шест дни свобода, башибузукът унищожава града. Пепелта на двете училища, черквата и над 800-те къщи, изгорени до основи. Пепелта на посевите и розоварните, на натрупаното имане, на възрожденските чердаци... на погубените стотици животи\". С тези думи започна словото си Караянчева. \"Именно в Клисура през януари 1876 година Панайот Волов и Георги Бенковски учредяват първия за този революционен окръг комитет, като го нарекли Самуил, а участниците в съзаклятието - братя Самуилови\", добавя тя. \"Само три месеца и единадесет дни по-късно една артилерия от 15 самоделни черешови топчета и шепа зле въоръжени и неподготвени бунтовници ще се изправят срещу две хиляден башибузук\", припомня председателя на НС, като не пропуска да спомене как злидолската позиция ще падне, клисурци ще се бият за всяка къща и всеки дувар, за погрома и ужаса, как оцелелите 38 дни ще се скитат из околните гори и чукаци, премръзнали, гладни и изнемощели, за да се върнат и да се изправят пред непогребаните тела на избитите. И пред пепелта. \"Прави сте, клисурци, да изпитвате истинска гордост! И не само заради миналото, не само за това, че сте наследници на великани. А и заради настоящето, заради опазената родова памет, заради това, че благодарение на хора като вас подвигът на въстаниците живее и ще живее! Затова, че продължавате да давате пример за единство, за стремежа ни да бъдем силен и уважаван народ.\", каза още Цвета Караянчева. Кулминацията на честването е на днес, 1 май, като програмата ще бъде открита с поетичен рецитал на актьора Янко Лозанов, след което ще се проведе традиционната възстановка на моменти от Априлското въстание през 1876 г. в Клисура. В нея участват местни самодейци и членове от НД \"Традиция\".", "date": "2018.05.01", "title": "В Клисура честват 142-та годишнина от Априлското въстание"}
{"url": "http://standartnews.com/balgariya/v_denya_na_truda_poreditsa_ot_protesti_i_shestviya_v_stranata-371045.html", "text": "Поредица от протести и шествия се провеждат в цялата страна на празничния 1 май. БСП организира протест, обявен срещу корупцията, мизерията и бедността. Пред паметника на Незнайния воин се очаква  на площад „Александър Батенберг\" да се съберат хиляди, за да изразят своето желание за достойни доходи, както и да се обявят \"срещу корупцията, която ограбва труда им\", съобщават от партията. Протестното шествие ще мине по маршрута: пл. „Ал. Невски\" – ул. „Г.С.Раковски\" – бул. „Дондуков\" – пл.\"Независимост\" пред Министерския съвет. След края на митинга започва Празник на свободното слово и свободните медии пред Народния театър „Иван Вазов\". Във Варна работници от различни сектори, синдикални организации и работнически сдружения излизат заедно на общо шествие. Към него ще се присъединят и работници от София, Видин и Димитровград, работници от химическата индустрия и транспорта, пенсионерските организации във Варна, както и представители на синдикални организации от Сърбия и Хърватия.", "date": "2018.05.01", "title": "В Деня на труда: Поредица от протести и шествия в страната"}
{"url": "http://standartnews.com/balgariya/kat_otnema_knizhki_za_neplateni_globi-371044.html", "text": "Пътна полиция провежда специализирана полицейска операция, чийто акцент са невръчените електронни фишове и неиздължените в срок задължения по Закона за движението по пътищата. Тя е в ход от днес и ще продължи до 6 май, съобщиха от пресцентъра на МВР. Екипи на Пътна полиция ще бъдат разположени по пътищата в цялата страна и най-вече по шосетата, водещи към граничните контролно-пропускателни пунктове. Освен водачите, проверки за невръчени фишове, ще се извършват на пътниците, които притежават свидетелства за управление на МПС. От Пътна полиция напомнят на водачите, че от 21 януари 2017 г. в чл. 171, ал. 1 има е в сила нова точка \"д\", според която е предвидена принудителна административна мярка - временно отнемане на свидетелството за управление на моторно превозно средство (шофьорска книжка) на водач, който управлява моторно превозно средство с наложено наказание глоба, незаплатена в срока за доброволно заплащане. В такава ситуация свидетелството се отнема до заплащане на дължимата глоба. Това може да стане по два начина - онлайн от сайта на МВР или в офис на банка. В проверките са включени и служители на Агенция \"Пътна инфраструктура\", които ще следят за винетки. Само за първия час, близо до Калотина, униформените съставиха 3 акта за установени нарушения и връчиха 2 електронни фиша. Глобите трябва да заплатят в 14 дневен срок. Всички, които са получили фишове, но не са платили глобите си – останаха без книжки. В акцията участва и АПИ, които ще следят дали всички водачи са с винетни стикери. Акцията ще продължи до края на седмицата , включително и през уикенда, когато се очаква стотици автомобили да тръгнат на път за празниците. Над 13 000 шофьори, карали с превишена скорост са заловени от март до днес, благодарение на новите камери, които следят за скоростта.", "date": "2018.05.01", "title": "КАТ отнема книжки за неплатени глоби"}
{"url": "http://standartnews.com/balgariya/vizhte_programata_na_deputatite_za_tazi_sedmitsa-371051.html", "text": "Депутатите ще обсъдят проекторешение за предсрочно освобождаване на заместник-председателя на Народното събрание Емил Христов, предвижда проектопрограмата на парламента за тази седмица. В сряда е първото заседание за месеца и съгласно парламентарния правилник групите могат да предлагат точки, които се включват в дневния ред без гласуване. От ПГ на \"БСП за България\" е постъпило предложение депутатите да обсъдят на първо четене Законопроект за възрастните хора, а от ПГ \"Обединени патриоти\" - изменения в Наказателния кодекс. В проектопрограмата е проекторешение за попълване на състава на Комисията по вътрешна сигурност и обществен ред на Народното събрание, както и първото четене на промени в Закона за Държавна агенция \"Национална сигурност\" и в Закона за защита от вредното въздействие на химичните вещества и смеси. Предвижда се като първа точка за четвъртък депутатите да обсъдят на първо четене изменения в Закона за съдебната власт. В проекта за дневен ред е още първото четене на промени в Закона за \"Държавен вестник\" и предложението на БСП за промени в Правилника за организацията и дейността на Народното събрание, свързани с депутатските заплати и отпуски. В проектопрограмата е и Отчетът за дейността на Съвета за електронни медии за периода 1 януари - 31 декември 2017 г. В петък е предвиден редовен парламентарен контрол.", "date": "2018.05.01", "title": "Вижте програмата на депутатите за тази седмица"}
{"url": "http://standartnews.com/balgariya/turisti_noshtuvaha_4_chasa_na_magistrala-371056.html", "text": "Екскурзианти посрещнаха нощта на магистралата, съобщи Нова телевизия. На връщане от екскурзия в Гърция, автобусът, с който пътували, внезапно спрял, защото му свършило горивото. Пътниците прекарали близо 4 часа по тъмно на магистрала \"Струма\". „На връщане, много късно вечерта, около 22:30 ч. закъсахме на магистралата, след разклона за Дупница. Вътре имаше един шофьор и една екскурзоводка. Спряхме и започна едно суетене. Разбрахме, че е свършило горивото на автобуса\", разказа пред предаването „Здравей, България\" една от пътничките в автобуса. „Не се следваше някакъв план на поведение, когато има някакъв проблем. Кой е длъжен да каже на пътниците, че има проблем и да има план какво да направи. Изчезнаха и екскурзоводката, и шофьора, и така около 15 минути\", разказа друга пътничка. Когато пътниците решават да потърсят помощ на телефон 112, им казват да сложат светлоотразителния триъгълник. Такъв обаче се оказва, че липсва. А пътниците се притеснили и от тъмнинаната вътре в автобуса, тъй като шофьорът не пуснал светлините, за да не се изхаби акумулатора.", "date": "2018.05.01", "title": "Туристи нощуваха 4 часа на магистрала"}
{"url": "http://standartnews.com/balgariya/bsp_protestira_sreshtu_koruptsiyata_mizeriyata_i_bednostta-371053.html", "text": "От 11 ч. днес започна протестът срещу корупцията, мизерията и бедността, организиран от БСП. В 11.00 часа с викове \"Оставка! Оставка\" социалистите тръгнаха от паметника на Незнайния войн на площад \"Александър Невски\". Оттам протестното шествие минава през ул. \"Г. С. Раковски\", ул. „Дондуков\" до  пл. \"Независимост\" (пред Министерски съвет). В 12.00 часа е началото на митинга пред стълбите на бившия Партиен дом на БКП. Лидерът на БСП Корнелия Нинова даде официален старт на шествието от камион-платформа. Социалисти носят лозунги: \"По-високи заплати – нормален живот\", \"Не на модерното робство\", \"Не искам да съм телефонист\", \"Държавна подкрепа за българското производство\", \"Не ни превръщайте в нация на обслужващ персонал\" и др. След края на митинга, група \"Сигнал\" ще даде старта на Празник на свободното слово и свободните медии пред Народния театър „Иван Вазов\". В събитието участие ще вземат млади актьори, както и групата No more many more.", "date": "2018.05.01", "title": "БСП протестира срещу\" корупцията, мизерията и бедността"}
{"url": "http://standartnews.com/balgariya/mahat_aleko_konstantinov_ot_uchebnitsite_po_literatura-371054.html", "text": "Алеко Константинов няма да присъства в учебниците за 12-ти клас, а в 11-ти ще се изучава само една част от „Бай Ганьо\" – „Бай Ганьо на гости\". Това ще стане, ако бъдат приети предложените от образователното ведомство нови програми по литература. От близо 100 произведения, изучавани досега в 11-ти и в 12-ти клас, остават само 27, т.е. програмата е намалена с близо две трети. Причината, според експерти от просветното ведомство, е, че обемът е прекалено голям и часовете на стигат за работа с конкретните текстове. Романът „Бай Ганьо\" разглежда емблематични за нашето общество теми и проблеми, които 100 години след написването на произведението все още са актуални, затова не е достатъчно да бъде представен само с една част, смята учителката по български език и литература в 134-то училище в София Йорданка Божинова: „Мисля, че „Бай Ганьо\" е от творбите, които докосват българина и ми се струва, че би могло да се включи и нещо допълнително от него. Аз лично много харесвам главата „Бай Ганьо журналист\", „Бай Ганьо прави избори\". Това са емблематични за нашето общество теми и проблеми, които 100 години след написване на произведението още са актуални. Мисля, че добре се получава, когато се прави съпоставката във времето, така че би могло да се помисли и върху включването на още части от „Бай Ганьо\", посочи Божинова. Йовков е включен само с разказа „Песента на колелетата\", а Ботев и Вазов – с по две стихотворения. Освен намаляването на произведенията, новите програми предвиждат и нов, тематичен подход при разглеждането им, вместо хронологичен, както беше досега. Новите учебни програми за 11-ти и 12-ти клас са качени за обществено обсъждане на сайта на образователното ведомство. Бележки, становища и предложения по тях могат да се изпращат до 18 май.", "date": "2018.05.01", "title": "Махат Алеко Константинов от учебниците по литература"}
{"url": "http://standartnews.com/balgariya/remont_zatvarya_trakiya_mezhdu_plovdiv_i_stara_zagora-371060.html", "text": "На 8 май стартира ремонтът на около 20 км от АМ Тракия, между Пловдив и Стара Загора, съобщи министърът на МРРБ Николай Нанков. \"Състоянието особено на активната лента  е  трагично. Участъкът се затваря, прави се временна организация, изкарва се тежкото движение\", каза Нанков, който днес инспектира проекти по ОП \"Региони в растеж\" на територията на Бургаска област. \"Участъкът между Пловдив и Стара Загора не е ремонтиран от 25 г. Тежкото движение ще го свалим между двата пътни възела Подовитово и Пловдив-Изток, за да разтоварим максимално движението в този участък за леки автомобили и автобуси. Ще направим всичко необходимо, за да приключим до края на юни\", допълни шефът на АПИ инж.Дончо Атанасов. Рехабилитацията на пътя между квартал Ветрен и входа на Бургас, който е след магистрала \"Тракия\", трябва да приключи до началото на летния сезон, допълни Нанков по време на инспекцията. Министърът коментира и ремонта на магистрала \"Струма\". По думите му той не е спрял. Изчаква се експертно становище на специалисти заради откритите там археологически находки.", "date": "2018.05.01", "title": "Ремонт затваря \"Тракия\" между Пловдив и Стара Загора"}
{"url": "http://standartnews.com/balgariya/rumen_radev_chestit_parvi_may_skapi_sanarodnitsi-371055.html", "text": "Днес светът отбелязва Международния ден на труда и работническата солидарност. Един от празниците, които сплотяват отвъд националните граници и културите. Това написа президентът Румен Радев в социалната мрежа по повод 1 май. \"Уважението към труда е мерило за обществената справедливост. У нас в много региони и в много професии трудът е недооценен. Затова бих желал да поздравя хората, които отстояват правото на достойни условия на труд и справедливо заплащане\", продължава президентът. \"Общество, в което пътят към успеха не минава през труда и съзиданието, а през корупцията и клиентелизма, е обречено на постоянна криза и неудовлетворeност. От нас зависи да ги преодолеем. Затова искам да благодаря на всички онези: бедни и заможни хора на умствения и физическия труд, които с почтеност и усърдие градят и пазят България\" подчерта още Радев и поздрави: \"Честит Първи май, скъпи сънародници!\"", "date": "2018.05.01", "title": "Румен Радев: Честит Първи май, скъпи сънародници!"}
{"url": "http://standartnews.com/balgariya/bukmeykari_s_prognoza_balgariya_e_v_top_pet_na_favoritite_za_pobeda_na_evroviziya-371057.html", "text": "В Лисабон вече се проведе първата репетиция на участниците в първия полуфинал на певческия конкурс Евровизия. След нея прогнозите на букмейкърите са, че от първия полуфинал за финала ще се класират Израел, Чехия, Кипър, Естония, България, Гърция, Австрия, Армения, Белгия и Азербайджан, съобщава електронното издание esctoday.com, специализирано във всекидневни новини за Евровизия. Засега според прогнозите фаворити за спечелване на тазгодишното издание на Евровизия са Израел, Франция, Австралия, Норвегия, България, Естония, Чехия, Швеция, Испания и Италия. Предстои репетицията на участниците във втория полуфинал. Първият и вторият полуфинали ще бъдат на 8 и 10 май, а финалът на 12 май.", "date": "2018.05.01", "title": "Букмейкъри с прогноза: България е в топ пет на фаворитите за победа на Евровизия"}
{"url": "http://standartnews.com/balgariya/klisurov_podade_ostavka_kato_vremenen_kmet_na_mladost-371076.html", "text": "Временно изпълняващият длъжността кмет на „Младост\" в София – Владимир Клисуров подаде оставка. Това се случва няколко дни, след като Столичният общински съвет го избра за временно изпълняващ кмет на район Младост на мястото на Десислава Иванчева, която бе арестувана с подкуп. Своето решение Клисуров е обявил в профила си във фейсбук, като сред мотивите да подаде оставката си е посочил, че не може да се справи със задачата си на кмет.", "date": "2018.05.01", "title": "Клисуров подаде оставка като временен кмет на \"младост\""}
