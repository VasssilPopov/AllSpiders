{"url": "http://standartnews.com/biznes/golyam_potentsial_za_ikonomichesko_i_targovsko_satrudnichestvo_mezhdu_balgariya_i_indiya-375502.html", "text": "Макар и малка като размер, България е с голям потенциал за сътрудничество в областта на икономиката, търговията, образованието, науката, каза президентът Румен Радев, който, заедно с индийския си колега Рам Нат Ковинд, участва снощи в закриването на Българо-индийски бизнес форум в столичния \"София хотел Балкан\". Във форума участваха около 300 фирми от двете държави. Представяйки инвестиционните предимства на страната, президентът Радев изтъкна геополитическото положение на България, което я позиционира като транзитен център и незаобиколим, по думите му, елемент от комуникацията между Европа и Азия. България предлага икономическа и финансова стабилност, важно условие за постигане на висок икономически ръст, най-ниските данъци в ЕС, най-ниските оперативни разходи, висококвалифицирана работна ръка, посочи президентът Радев. Не е важно просто да търгуваме заедно, по-важно е да работим заедно, това е моят превод на по-сложния термин като икономическа синергия. Заедно да готвим кадрите си, образованието е изключително важно, заедно да правим научни изследвания, да инвестираме заедно, да развиваме производство, каза Румен Радев. Той увери, че България използва всички възможности, които се дават от регулациите на ЕС, така че да предоставя възможно най-облекчените условия за издаване на визи. Президентът открои сектора на информационните технологии, като посочи, че двете държави имат своите постижения, които, по думите му, могат да станат още по-големи, ако работят заедно. С президента на Индия направихме днес преглед на двустранните ни отношения в областта на икономиката и търговията, търсехме отговор на въпроса какво довежда заедно една глобална икономика, световна сила, и една икономика с много по-малки мащаби. Отговорът е целите и амбициите, които си поставят държавите ни, да работят за просперитет на народите ни, за просперитета на света, а също така и всички тези ценности, които нашите народи споделят, каза президентът Радев. По думите му, за да се случи всичко това, трябва бизнесът и от двете страни да работи заедно. Следим икономическото развитие на Индия с интерес и уважение в България - за огромните резултати там, за мащабите на икономиката, но и, особено впечатляващо, високият и устойчив темп на икономически ръст. Особен интерес за нас представляват постиженията на Индия в областта на високите технологии, секторите с висока добавена стойност като информационните технологии, комуникациите, фармация, отбранителната индустрия, изследването на космоса, приложните научни изследвания, каза българският държавен глава. Президентът Радев определи днешния ден като ден, в който Индия и България заговориха заедно в един глас - и на най-високо политическо равнище, и с гласа на бизнеса. Докато нашите политически взаимоотношения винаги са били много задълбочени и силни, икономическите ни връзки са по-скромни. Време е да наваксаме тази разлика, каза от своя страна президентът Рам Нат Ковинд. Той посочи, че двамата с президента Радев днес са поели ангажимент да отворят нова глава в двустранните икономически отношения. Очаквам вашата пълна подкрепа в това наше начинание, каза индийският президент пред присъстващите представители на деловите среди. По думите му, има някои естествени синергии между двете икономики и трябва да се възползваме от тях за обща полза. Българските фирми могат да се възползват от бързия ръст на индийската икономика, а индийските компании могат да сформират партньорства в България както за целите на българския вътрешен пазар, така и за ЕС и неговата икономика. Основните области на двустранен търговски обмен включват информационните и комуникационни технологии, биотехнологии, фармацевтика, земеделие, хранително-вкусовата промишленост, автомобилостроене, медицински устройства, отбранителна индустрия, инфраструктура и туризъм. Търговският ни обмен възлиза на едва 300 млн. долара, това е далеч от потенциала на тези отношения и с президента Радев сме убедени, че можем да постигнем много повече, ако потърсим по-добри възможности и задълбочим връзките си, каза президентът Рам Нат Ковинд.", "date": "2018.09.06", "title": "Голям потенциал за икономическо и търговско сътрудничество между България и Индия"}
{"url": "http://standartnews.com/biznes/balgariya_s_20_medala_ot_spirits_selection_2018-375530.html", "text": "20 медала спечели България от международния конкурс Spirits Selection by Concours Mondial de Bruxelles, който се проведе в Пловдив от 21 до 25 август 2018 г. На страната ни се присъждат 1 Голям златен (Grand Gold), 5 златни и 14 сребърни. Преобладават отличията за ракия. Следват ги тези за бренди. Наградени са и произведени у нас ликьор, водка и мастика. Най-много медали печелят производителите от Тракийската низина и Черноморския регион. „България участва в Spirits Selection за първи път през 2015 г. Успеваемостта на страната ни (спечелени медали спрямо подадени мостри) e между 30% и 40%. Тази година обаче тя достига  42.5%! Това е по-висок резултат от средния за държавите, участвали в конкурса\", коментира Меглена Михова от „Пробежекс\", представител на Spirits Selection у нас. „За втори път българска напитка е с Голям златен медал. Това показва, че произвеждаме напитки с едно и също качество, на световно ниво\", допълва тя. 1300 мостри от 50 държави участваха в пловдивското издание на Spirits Selection. Те бяха оценявани от над 70 експерти от цял свят. Spirits Selection by Concours Mondial е единственият пътуващ конкурс в света. Следващата страна-домакин е Китай.", "date": "2018.09.06", "title": "България с 20 медала от Spirits Selection 2018"}
{"url": "http://standartnews.com/svyat/v_tel_aviv_otkriha_pametnik_posveten_na_spasyavaneto_na_balgarskite_evrei-375501.html", "text": "Министър-председателите на България и Израел Бойко Борисов и Бенямин Нетаняху откриха паметник, посветен на спасяването на българските евреи от лагерите на смъртта през 1943 г. „Този паметник има своя брат-близнак в София. Днес беше възстановена една историческа справедливост. Това не е резултат на ексцентрична идея. В поставянето на два идентични паметника в столиците на  България и Израел има дълбок смисъл. Той е в това, че двете ни страни, двата ни народа, заедно признават историческия факт на спасяването на всички 48 000 български евреи и почитат паметта на техните спасители\", каза българският министър-председател при откриването на монумента.  Той посочи, че този акт е бил невъзможен във времената на най-ожесточените нацистки опити за унищожаване на еврейското население, но благодарение на Българската православна църква, съвестта и смелостта на видни български политици и общественици, и на българските граждани, които открито и категорично са се противопоставили на депортирането на 48 000 български евреи, спасението се е случило. „Днес второ и трето поколение български евреи, граждани на Израел, а и на България, са онзи мост на приятелство и подкрепа, които правят междудържавните ни отношения уникални и сърдечни\", каза министър-председателя Бойко Борисов и допълни, че днес в Израел живеят повече от 100 000 евреи, потомци на онези 48 000 български евреи. Бойко Борисов завърши своето изказване с убеденост, че трябва да се работи за добруването на двата народа и призова българските евреи, живеещи в Израел когато се скарат или спорят за нещо, защото имаме тази черта в българския характер - да идват на паметника, да се сдобрят. По-добри от нас за себе си, като братя няма, каза в заключение българския министър-председател. В своето изказване израелският министър-председател Бенямин Нетаняху изтъкна, че евреите никога не забравят истинските си приятели. Той посочи, че в онези мрачни времена единствено българският и датският народ са се застъпили за тях. Затова той бе категоричен, че евреите никога няма да забравят смелата постъпка на българите, които са лягали на релсите и по този начин са попречили на влаковете да потеглят към лагерите. Паметникът, посветен на спасяването на българските евреи през 1943 година, е дело на архитект Момчил Цветков. Той е идентичен с монумента, издигнат през 2016 г. до Народното събрание на Република България и символизира признанието на историческия факт на спасяването на всички 48 000 български евреи и отдава почит към паметта на техните спасители.", "date": "2018.09.06", "title": "В Тел Авив откриха паметник, посветен на спасяването на българските евреи"}
{"url": "http://standartnews.com/svyat/zaginali_i_raneni_sled_moshten_trus_i_svlachishta_v_yaponiya_-375505.html", "text": "Двама души са загинали в резултат на силното земетресение, разтърсило Япония, предаде ТАСС. Ранените са 120, допълва Ройтерс. Трусът с магнитуд 6,7 стана в 3,12 ч. местно време днес. Епицентърът бе в окръг Ибури, на дълбочина 37 километра на остров Хокайдо. Трусът е предизвикал разрушения и свлачища в населени места на острова. Към канцеларията на премиера Шиндзо Абе е създаден кризисен щаб. 25 000 военни от силите за самоотбрана са пратени за ликвидиране на последиците от труса. 39 души се водят за изчезнали в град Ацума. Там трусът е предизвикал свлачище, което е погребало къщи и пътища, предаде Франс прес. Кадри, направени от въздуха, показват, че планините са буквално разцепени на две от внушителни свличания на кални маси, изтръгнали дървета и погълнали сгради. Пожарникарите евакуират хората от района с хеликоптери. Земетресението предизвика и спиране на тока из целия остров Хокайдо. Близо 3 милиона домакинства останаха на тъмно. Избухнаха и няколко пожара. Спирането на тока стана причина и атомната централа Томари да изгуби външното си захранване и да се наложи трите реактора да бъдат охлаждани с помощта на система за аварийно захранване. Централата не работи от 2011 г., от аварията в централата Фукушима. Заради труса бяха отменени над 200 полета и бяха спрени влакове. След първия трус имаше серия от вторични трусове и още едно силно земетресение. Трусът порази Япония в момент, в който тя се възстановява от преминаването на урагана Джеби, отнел живота на 11 души.", "date": "2018.09.06", "title": "Загинали и ранени след мощен трус и свлачища в Япония"}
{"url": "http://standartnews.com/mneniya/korneliya_kato_harunal_rashid-375524.html", "text": "Стана известно какво е правила Корнелия Нинова по време на ваканцията си - чела е \"Приказките от 1001 нощ\". Сигурно е била дълбоко впечатлена от добрия и справедлив халиф Харун-ал Рашид, който като мъдър управник всеки ден се разхождал между хората на пазара, слушал е болките им и пренаписвал заповедите си така, че да ги облекчи. Най-вероятно в този момент Нинова е решила да последва примера му. Това е една от многото хипотези защо на първия ден от есенната сесия в парламента соцлидерката внезапно обяви, че опозицията яхва тротинетката или велосипеда на недоволството, за да обясни на хората какво им се случва. И да им даде надеждата за по-добро бъдеще с прясно написана от нея нова Визия за България. Светкавично се появиха две коренно противоположни версии защо го прави. Едни твърдяха, че 70 000-те хиляди, които  напълниха Бузлуджа в края на юли, са й дали политически криле за полет на мисълта към премиерския пост. Още тогава Нинова изненадващо слезе сред електората и под тв камерите близо час даваше автографи на фланелки, шапки и всевъзможни червени аксесоари. Изпращаше поздрави на всяко село и махала, и обещаваше да им отиде на гости. Очевидно сега е решила, че е време да спази обещанието си. И да се увери лично дали това са нейни симпатизанти или фенове на Горан Брегович. Други твърдяха, че имало лична причина за напускането й. Била толкова стресирана от непрекъснатите нападки от страна на Цветан Цветанов, че предпочитала да се скрие в най-затънтените места, защото само там още нямало кметове от ГЕРБ. Каквато и да е причината, постъпката й издава двойственост. Хем напуска парламента, хем остава 20-тина нейни хора в него. Донякъде ни напомня за шизофренните постъпки на Радан Кънев в миналия парламент. \"Хей, поле широко...\", припяваха червени депутати, които вече са избрани да пътуват с нея в Големия червен автобус и чакат да чуят тежката дума на електора. Дали обаче няма да разберат, че народът не ги иска на власт? Факт е, че има много хора, които милеят за БСП и гласуват за лявата  партия. Но е истина и че откакто Корнелия я пое, тя е тотално дясна и е обвързана с прекалено много хора, които продължават да държат властови ресурси. И подкрепата на селяните с гушкането на козички и овце отдавна не минава за нещо повече от откровен популизъм, който е патент на друга политическа сила. А в обещанията за светло бъдеще вече никой не вярна. Защото управлението на БСП досега доведе само до кризи, банкови фалити и пасти  ала \"Мария-Антоанета\". И все пак няма нищо лошо Нинова да обиколи страната. Защото заедно с очакваното недоволство заради корупция, местни феодали и  мафленски игри, ще се сблъска и с неочакваното за нея доволство от хората за построеното в страната през последните 10 години. Построено с европарите, които бяха спрени докато съпартийците й бяха на власт. Ще има достатъчно време да си помисли как да го надгради и с какви пари. А докато вечер препрочита \"Приказките от 1001 нощ\" е хубаво да си спомни и другата историческа версия за \"Справедливия\" халаф. Тази, в която се разказва, че той е паднал от власт след поредното въстание от народно недоволство, което не е успял да потуши.", "date": "2018.09.06", "title": "Корнелия като Харун-ал Рашид"}
{"url": "http://standartnews.com/svyat/britantsite_obviniha_putin_che_ima_osnovna_vina_za_otravyaneto_na_skripal-375522.html", "text": "„Владимир Путин има „основна\" вина за отравянето на руския шпионин Сергей Скрипал и дъщеря му\", заяви британският министър на сигурността Бен Уолъс, цитиран от „Асошиейтед прес\". Вчера британската прокуратура повдигна обвинение на двама руснаци, които са заподозрени за опита за убийство на семейство Скрипал. Обвинението смята, че има съществени доказателства за повдигане на обвиненията на Александър Петров и Руслан Боширов. Британският премиер Тереза Мей вчера заяви, че обвинените руснаци са агенти на ГРУ – Главното разузнавателно управление. „Путин е отговорен дотолкова, доколкото той е президент на Русия и неговото правителство контролира, финансира и ръководи военното разузнаване – ГРУ\", посочва Уолъс. Пред БиБиСи министърът коментира по-рано, че на практика няма човек, който категорично да заяви, че Владимир Путин не е замесен в отравянето с „Новичок\". „ГРУ определено не взимат решенията сами\", коментира Уолъс. Междувременно стана ясно, че Лондон може да прибегне до кибератаки срещу Русия и забрана за влизане на нейни граждани на територията на Великобритания в отговор на отравянето през март тази година в Солсбъри на бившия полковник от ГРУ Сергей Скрипал и неговата дъщеря Юлия, за което британското следствие обвинява Москва. Според информация на „Дейли Телеграф\", ответните мерки на Лондон могат да включват „кибератаки, шпионаж и забрана за влизане на отделни лица\". „Кремъл трябва да почувства, че не може да действа безнаказано. Русия трябва да види, че има цена за това, което прави\", пише вестникът. \"Таймс\" на свой ред пише, че британският премиер Тереза Мей се готви за „кибервойна срещу руските шпионски мрежи\". Целта на тези действия на британското правителство в киберпространството са нарушаване на комуникациите на Главното управление (наследник на ГРУ) на ГЩ на руската армия, което Лондон смята за отговорно за отравянето в Солсбъри, както и изолиране на неговите източници на финансиране. „Великобритания ще противостои на „враждебната дейност\" на Русия с помощта на законни средства, с които разполага\", заяви по-рано днес заместник-министърът на вътрешните работи по въпросите на сигурността Бен Уолъс.", "date": "2018.09.06", "title": "Британците обвиниха Путин, че има „основна” вина за отравянето на Скрипал"}
{"url": "http://standartnews.com/sport/padna_rekordat_na_traseto_v_chetvartoto_izdanie_na_shtafetniya_maraton_na__sofiya_ekiden-375521.html", "text": "Отборът на SLS Мастерс спечели четвъртото издание на щафетния маратон в София с нов рекорд на трасето. Тимът в състав Деян Славчев – Део, Иво Балабанов, Александър Сръндев, Димчо Мицов, Йоло Николов и Митко Ценов финишира за 2.15:39 ч. и така подобри с 55 секунди най-доброто досегашно постижение, регистрирано миналата година. Среброто бе за отбора на Маратон Пловдив с 2.19:58 ч., а бронзът за Дрийм Тийм 5кмРън с 2.28.29, изпреварили с минимална разлика „Българска армия\", които обаче грабнаха титлата в категорията на държавните структури. На старт в надпреварата „Екиден Маратон 2018\" застанаха 58 тима, а сред участниците личаха редица популярни не само в спорта имена. Състезанието със старт-финал пред Национталния стадион „Васил Левски\" е част от инициатива \"София - Европейска столица на спорта\" и по традиция е в чест на националния празник - Съединението на Княжество България и Източна Румелия, за което символизира и щафетният характер на надпреварата. Маратонът бе открит от посланика на Япония в България Масато Ватанабе и от директора на проявата Даниел Дуков. И двамата пожелаха успех, а дипломатът изтъкна ролята на подобни бягания за изграждане на екипен дух, на дисциплина, себераздаване и любов към спорта. Веднага след като отборите потеглиха по трасето бе даден старт и на детската щафета 4х400 м, който предизвика най-много емоции, особено сред родителите. Най-бързи бяха представителите на Академик с треньор Моника Гачевска, пред Приорити 1, Приорити 2 и др.. Сред участиците в големия маратон, редом до някои от най-известните ни атлети се състезаваха футболните треньори Милен Радуканов, Светослав Петров и др. плюс европейската шампионка по биатлон Павлина Филипова, както и част от най-силните ни състезатели в зимните спортове в момента, сред които бе световният шампион по ски-ориентиране Станимир Беломъжев. Японското посолство пък бе със свой отбор, а в тима „Run2gether\" имаше хора в неравностойно положение с инвалидни колички. София „Екиден маратон 2018\" е отборно състезание на класическата дистанция, като всеки тим е съставен от шестима души, които изминаватобщо 42.195 км. Бегачите са разпределени на постове от 5 км + 10 км + 5км + 10км + 5км + 7.195 км = 42.195км. Дисциплината е лицензирана от Международната федерация по лека атлетика (IAAF), a трасето в София отговаря на всички стандарти. Името „екиден\" идва от японското \"предаване на поста\", като традиционно от дълги години състезание в страната на изгряващото слънце. В състезанието участваха и много любители на бягането. Така всеки желаещ можеше да тества възможностите си срещу част от най-успешните спортисти на България.", "date": "2018.09.06", "title": "Падна рекордът на трасето в четвъртото издание на щафетния маратон на  София „Екиден“"}
{"url": "http://standartnews.com/kultura/dzhaz_izpalnitelka_ot_kosovo_shte_predstavi_svoy_album_v_sofiya_i_pleven-375508.html", "text": "Косовската албанка Илире Авдиу ще представи дебютния си албум A Night in Prishtina в София и Плевен по покана на сдружението за съвременна балканска култура Balkans – Ways to Friendship, съобщиха организаторите, цитирани от „Дневник\". Концертът в столицата ще се състои на 7 септември в джаз бара на улица \"Кирил и Методий\" 27 с начален час 22:00, а плевенското участие ще е на 8 септември като част от второто издание на \"Есен джаз фест\", който ще се проведе в парка на Регионалния исторически музей в Плевен под кураторството на платформата за алтернативна култура \"Аларма пънк джаз\". Илире Авдиу е родена в Прищина през 1987 г. и завършва класическа музика със специалност кларнет в университета на родния си град, където посещава мастър класове при световно признати кларнетисти като Флоран Еу, Ведран Туце, Стоян Димов и Джеф Брадфийл. Участвала е в множество разнородни формации в родината си, включващи класическа музика, джаз и поп. През пролетта на 2017 г. издава дебютния си самостоятелен албум, който ще представи за пръв път пред българска публика този септември. Шестте композиции в него са в стил етно-джаз и дръзват да подредят в музикален букет пъстротата на балканския фолклор в комбинация с различни течения на джазовата и кабаретната музика, примесени с фини класически препратки. Освен парчетата от албума Илире ще изпълни за пръв път пред публика и част от втория си албум, над който работи в момента, съобщават организаторите на гастрола. В София и Плевен албанската изпълнителка ще си партнира с трима български музиканти от младата ни джаз генерация – Станислав Арабаджиев на пианото, Михаил Иванов на контрабаса и Стефан Горанов на барабаните. Илире Авдиу е шестият гост на сдружение Balkans – Ways to Friendship от създаването му в края на 2016 г. Досега в България по негова покана акостираха джаз квартетът NaissBlue от Ниш, етно-фънк алтърнатив рокаджиите Popečitelji от Крагуевац, словенската джаз-рок банда Divje Jezero (заедно със сръбските си колеги Jayus Jazz) и македонските етно-прог метъли Chromatic Point, които представяха музиката си в София, Пловдив, Велико Търново и Ловеч. Сдружението се финансира изцяло от лични средства на участващите в него и цели по-задълбочено опознаване и сближаване между балканските народи и култури с фокус върху младите генерации и алтернативните форми на изкуство. Билетите за софийския концерт ще се продават на входа на клуба в деня на концерта срещу 15 лева, а в Плевен входът е свободен. За най-нетърпеливите посетители в София организаторите са предвидили тематични подаръци с всеки купен билет.", "date": "2018.09.06", "title": "Джаз изпълнителка от Косово ще представи свой албум в София и Плевен"}
{"url": "http://standartnews.com/sport/levski_vze_portugalets_tsska_dokara_futbolist_ot_italianskata_seriya_a-375513.html", "text": "Португалският 27-годишен защитник Нуно Рейш подписа днес тригодишен договор с Левски, съобщиха от клуба. Португалецът е бивш играч на Спортинг Лисабон, Метц, Панатинайкос и Витория Сетубал, както и юношески национал на своята страна. Титулярната позиция на Рейш е централен защитник, но играе и като десен краен бранител и като опорен полузащитник. В кариерата си има над 230 професионални мача. А нападателят Али Соу вече е част от ЦСКА. Той пристига в отбора под наем от италианския Киево Верона. Договорът на голмайстора е до края на сезона, като той избра ЦСКА пред сериозни оферти от други чуждестранни клубове, информира клубният сайт на \"червените\" Соу е роден на 14 юни 1994 година в Гамбия. От 2012 година е футболист на Киево, като последователно е преотстъпван на Юве Стабия, Пескара, Латина, Модена, Лече, Прато, Вибонезе и Скендербеу. През последния сезон той играе за албанския Скендербеу, като става шампион с отбора и печели голмайсторския приз в първенството с 21 попадения. Освен тях, Али Соу отбелязва 5 гола в турнира за Купата на Албания и 2 попадения в евротурнирите срещу Йънг Бойс и Динамо Киев.", "date": "2018.09.06", "title": "Левски взе португалец, ЦСКА докара футболист от италианската Серия А"}
{"url": "http://standartnews.com/svyat/avstraliya_proizvede_zlatna_moneta_na_stoynost_15_miliona_evro-375507.html", "text": "Австралия изсече златна монета, инкрустирана с редки розови диаманти, на стойност 2,48 милиона австралийски долара (1,5 милиона евро), за да задоволи интереса на свръхбогаташите към луксозни предмети за колекция, предаде БТА. Върху монетата с тегло два килограма са изобразени плаващ древен платноход, златотърсач, кенгура и баобаб, който се среща в Западна Австралия. Това е най-скъпата монета, изсичана в Австралия и наподобява първите австралийски долари. Един такъв долар е бил продаден през 2013 година за 495 000 долара,, отбелязва агенция Франс прес. Новата австралийска златна монета е наречена Discovery и ще бъде предложена на търг от аукционната къща Perth Mint с начална цена от 2,45 милиона долара. Очаква се въпросното „съкровище\" да стане собственост на купувач от Азия или Близкия изток. За най-скъпа в света монета се счита първият сребърен долар, сечен в монетния двор във Филаделфия, САЩ, през 1794-1795 година. В 2005 година една такава монета е продадена за 7,85 милиона долара, а през 2013 година е достигната и цена от 10 милиона долара.", "date": "2018.09.06", "title": "Австралия произведе златна монета на стойност 1,5 милиона евро"}
{"url": "http://standartnews.com/balgariya/povdignaha_obvineniya_na_8_dushi_sled_razsledvane_na_danachni_prestapleniya-375531.html", "text": "Специализираната прокуратура повдигна обвинения във връзка с разследване за продажба на акцизни стоки без бандерол, данъчни престъпления и пране на пари. Обвинения са повдигнати на М.С., С.С., И.Д., Ц.К., М.К., Б.Х., А.Т. и Д.Д., съобщиха от прокуратурата. С постановления на наблюдаващия прокурор на обвинените ще бъде наложено задържане до 72 часа с оглед осигуряването им пред Специализирания наказателен съд и разглеждане на искане на СП за налагане на мярка за неотклонение „Задържане под стража\" за всеки от тях.", "date": "2018.09.06", "title": "Повдигнаха обвинения на 8 души след разследване на данъчни престъпления"}
{"url": "http://standartnews.com/balgariya/povecheto_balgarski_turisti_pak_izbrali_gartsiya_za_praznika-375517.html", "text": "Хиляди български туристи и тази година избраха Гърция за почивните дни за националния ни празник, съобщава БНР. С топло за сезона време и намалени цени на туристическите услуги, българите се насочиха за почивка предимно към Северна Гърция. Халкидики отново е предпочитано място. „Близо е и плажовете са прекрасни\", споделят българи, които още от вчера след обяд се настаниха в хотелите при много по-ниски цени. От Солун до Александруполис повечето туристи тези дни са българи. На островите Тасос и Самотраки хотелите са заети предимно от българи до края на седмицата, съобщават гръцките туристически агенции. От рано тази сутрин е засилено движението към Гърция от всички гранични пунктове с България. За да избегнат силния трафик днес, много българи пътуваха през нощта. По пътищата в Северна Гърция трафикът е без проблеми. Синоптиците обещават слънчево и топло време до края на седмицата.", "date": "2018.09.06", "title": "Повечето български туристи пак избрали Гърция за празника"}
{"url": "http://standartnews.com/balgariya/otkriha_pametnik_na_mahatma_gandi_v_sofiya-375518.html", "text": "Президентът Румен Радев и индийският му колега Рам Нат Ковинд откриха в Южния парк в столицата паметник на водача на индийското движение за независимост Махатма Ганди. Модерна Индия и днес се ръководи в изграждането на съвременната държава от заветите на Махатма Ганди, каза при откриването Румен Радев. Апостол на ненасилието, идеолог на независимостта на Индия, Махатма Ганди е известен като великата душа, посочи президентът. По думите му той е моралният компас на индийците, благодарение на който днес Индия е най-голямата плуралистична демокрация в света. В днешния празничен ден, в който отбелязваме 133-ата годишнина от Съединението на България, за мен е чест да присъствам на още един празник - откриване на паметник на Махатма Ганди, каза президентът. По думите му мирният подвиг на Махатма Ганди, неговата любов към родината символично се родеят с делото на нашите смели борци за единна България. Посланията на Махатма Ганди за мир, за ненасилие, за любов между хората, неговият призив ние да носим промяната, към която се стремим, му отрежда достойното място сред едни от най-светлите мислители и хуманисти, посочи Румен Радев. По думите му в България неговото дело е широко известно и дълбоко уважавано. Неговите идеи и учения съдържат универсални ценности, карат ни да бъдем по-добри, да търсим доброто за света, каза президентът. Индийският държавен глава Рам Нат Ковинд благодари на всички, които са допринесли за откриването на паметник на Махатма Ганди в София. Дълбоко благодарен съм на българския народ, че е отредил това вечно място и дом за паметник на Махатма Ганди, заяви той. В днешните времена на раздор, необуздано насилие, на разруха мислите и ценностите на Махатма Ганди са още по-актуални, отбеляза индийският президент. Той заяви, че това е изключително вълнуващ момент за него, защото има възможност да отдаде почит на бащата на индийската нация и апостол на мира и ненасилието. По думите му животът и моралните устои на Махатма Ганди са послужили за вдъхновение на мнозина, като Нелсън Мандела и Мартин Лутер Кинг. По думите на Рам Нат Ковинд Махатма Ганди има силна връзка с България, негов близък приятел е българският художник Борис Георгиев. Индийският президент заяви, че днес е свят ден за българския народ и го поздрави по повод Съединението. Рам Нат Ковинд подари на българския си колега книга на Махатма Ганди, писана по време на пътуването му от Лондон към Южна Африка през 1909 г. Автор на паметника на Махатма Ганди е българският скулптор Иван Русев.", "date": "2018.09.06", "title": "Откриха паметник на Махатма Ганди в София"}
{"url": "http://standartnews.com/balgariya/tsvetan_tsvetanov_uchastva_v_chestvaniyata_na_6_septemvri_v_plovdiv-375520.html", "text": "Председателят на ПГ на ГЕРБ и зам.-председател на партията Цветан Цветанов присъства днес на честванията по случай навършването на 133 години от Съединението на Княжество България с Източна Румелия в Пловдив, съобщават от пресцентъра на ГЕРБ. На днешния ден за 26-и път отбелязваме и празника на Пловдив. Заедно с Цветан Цветанов са кметът на Пловдив инж. Иван Тотев, народните представители от ГЕРБ-Пловдив Спас Гърневски и инж. Атанас Ташков, председателят на Общински съвет-Пловдив Савина Петкова, областният управител Здравко Димитров, заместник-началникът на отбраната генерал-лейтенант Димитър Илиев, както и още много граждани и официални лица. На честванията присъства и председателят на Народното събрание Цвета Караянчева. Честванията започнаха с тържествен молебен в Катедрален храм „Света Богородица\", който бе отслужен от Негово Високопреосвещенство Пловдивския Митрополит Николай, и ще продължат с поднасяне на венци и цветя пред паметника на Захари Стоянов и пред паметната плоча на майор Райчо Николов на площад \"Римски стадион\". „Съединението е най-голяма сила и за да вървим напред трябва да сме сплотени в общите ни амбиции\", подчерта Цветан Цветанов. По случай празника на гр. Пловдив председателят на ПГ на ГЕРБ заяви: „Пожелавам на жителите на града здраве, просперитет и все така тяхното населено място да бъде атрактивна дестинация за всички българи. Пловдив е невероятно място, където човек се зарежда с много позитивна енергия\".", "date": "2018.09.06", "title": "Цветан Цветанов участва в честванията на 6 септември в Пловдив"}
{"url": "http://standartnews.com/balgariya/naydalgata_vecherya_na_plazha_v_asparuhovo_sabra_stotitsi_varnentsi-375525.html", "text": "Инициативата „Най-дългата вечеря на плажа\", която се провежда за четвърти път, събра в навечерието на Съединението стотици варненци в Аспарухово, които се наслаждаваха на морето и на спокойните разговори с приятели. Организатор на събитието е сдружение „Живей активно\", с подкрепата на община Варна. Идеята е да бъде стимулирано общуването между хората на живо, без интернет и мобилни телефони, обясниха организаторите, които благодариха на всички вечерящи на плажа за активното участие, въпреки променливото време. За доброто настроение бе предвидена богата музикална програма и заря. „Радвам се, че събитието се превръща в традиция, която заедно можем да надграждаме. Прекрасна е атмосферата и морската панорамна гледка към останалата част на Варна оттук. Вярвам, че усилията, които полагаме за обновяване на градската среда, дават резултати\", каза кметът Иван Портних, който бе гост на събитието. Част от културния календар на района са и набиращите все по-голяма популярност фестивал на хвърчилата, както и международният фестивал за късометражно кино „Карантината\". През последните две години в южния район на Варна са инвестирани над 65 млн. лева. И в момента в Аспарухово се реализират големи инфраструктурни проекти от инвестиционната програма на община Варна. Преди около месец бе завършен ремонтът на ул. „Първи май\" и на ул. „Мара Тасева\", част от проекта „Интегриран градски транспорт\". Изградени бяха пешеходен надлез, който осигурява безопасно преминаване на хората, ново спортно игрище и детска площадка. В момента продължават ремонтните дейности на бул. „Народни будители\", включително с изграждане на два нови пешеходни подлеза. Предстоят и още мащабни проекти – изграждане на рибарско пристанище в местността Карантината, както и обновяване и разширение на Аспаруховия парк.", "date": "2018.09.06", "title": "\"Най-дългата вечеря на плажа\" в Аспарухово събра стотици варненци"}
{"url": "http://standartnews.com/balgariya/padna_rekordat_na_traseto_v_chetvartoto_izdanie_na_shtafetniya_maraton_na__sofiya_ekiden-375521.html", "text": "Отборът на SLS Мастерс спечели четвъртото издание на щафетния маратон в София с нов рекорд на трасето. Тимът в състав Деян Славчев – Део, Иво Балабанов, Александър Сръндев, Димчо Мицов, Йоло Николов и Митко Ценов финишира за 2.15:39 ч. и така подобри с 55 секунди най-доброто досегашно постижение, регистрирано миналата година. Среброто бе за отбора на Маратон Пловдив с 2.19:58 ч., а бронзът за Дрийм Тийм 5кмРън с 2.28.29, изпреварили с минимална разлика „Българска армия\", които обаче грабнаха титлата в категорията на държавните структури. На старт в надпреварата „Екиден Маратон 2018\" застанаха 58 тима, а сред участниците личаха редица популярни не само в спорта имена. Състезанието със старт-финал пред Национталния стадион „Васил Левски\" е част от инициатива \"София - Европейска столица на спорта\" и по традиция е в чест на националния празник - Съединението на Княжество България и Източна Румелия, за което символизира и щафетният характер на надпреварата. Маратонът бе открит от посланика на Япония в България Масато Ватанабе и от директора на проявата Даниел Дуков. И двамата пожелаха успех, а дипломатът изтъкна ролята на подобни бягания за изграждане на екипен дух, на дисциплина, себераздаване и любов към спорта. Веднага след като отборите потеглиха по трасето бе даден старт и на детската щафета 4х400 м, който предизвика най-много емоции, особено сред родителите. Най-бързи бяха представителите на Академик с треньор Моника Гачевска, пред Приорити 1, Приорити 2 и др.. Сред участиците в големия маратон, редом до някои от най-известните ни атлети се състезаваха футболните треньори Милен Радуканов, Светослав Петров и др. плюс европейската шампионка по биатлон Павлина Филипова, както и част от най-силните ни състезатели в зимните спортове в момента, сред които бе световният шампион по ски-ориентиране Станимир Беломъжев. Японското посолство пък бе със свой отбор, а в тима „Run2gether\" имаше хора в неравностойно положение с инвалидни колички. София „Екиден маратон 2018\" е отборно състезание на класическата дистанция, като всеки тим е съставен от шестима души, които изминаватобщо 42.195 км. Бегачите са разпределени на постове от 5 км + 10 км + 5км + 10км + 5км + 7.195 км = 42.195км. Дисциплината е лицензирана от Международната федерация по лека атлетика (IAAF), a трасето в София отговаря на всички стандарти. Името „екиден\" идва от японското \"предаване на поста\", като традиционно от дълги години състезание в страната на изгряващото слънце. В състезанието участваха и много любители на бягането. Така всеки желаещ можеше да тества възможностите си срещу част от най-успешните спортисти на България.", "date": "2018.09.06", "title": "Падна рекордът на трасето в четвъртото издание на щафетния маратон на  София „Екиден“"}
{"url": "http://standartnews.com/balgariya/v_plovdiv_se_provede_tarzhestvenata_sveta_liturgiya_za_saedinenieto-375519.html", "text": "Председателят на парламента Цвета Караянчева присъства на тържествената света литургия в църквата \"Св. Богородица\" в Пловдив по случай 133-ата годишнина от Съединението на Княжество България и Източна Румелия и Празника на Пловдив. Да бъдем здрави, да бъдем отговорни ние, политиците, за да служим по-добре на българските граждани, каза след службата Караянчева, цитирана от БТА. Тя призова всеки поне един път на ден да си каже \"Съединението прави силата\", като според нея така ще бъдем по-силни, ще бъдем заедно и истински. Защото по думите й в тези времена имаме все повече нужда да бъдем обединени, а сме доказали, че ако сме обединени и заедно зад обща кауза, винаги побеждаваме. Председателят на ПГ на ГЕРБ Цветан Цветанов допълни, че Съединението дава тази сила, която може да ни даде само по-добрия път. Според него Съединението не трябва да го възприемаме като съединение на всички тези, които спорят днес в обществено-политическия живот, трябва да бъде послание към семейството. Защото, по думите на Цветанов, ако се обединим в семейството, можем да бъдем по-миролюбиви, по-отзивчиви и всеотдайни в обществените си дела. Обединени можем да постигнем всичко. Това послание отправи към пловдивчани и гостите на града кметът на Пловдив Иван Тотев. Той подчерта, че 6 септември може би е най-важната дата за България, достоен да бъде дори национален празник на страната. Ден, в който българският народ взема съдбата си в свои ръце, когато се случват събития, които са немислими по отношение на геополитическата обстановка по това време, в който българският народ казва, че \"ние искаме да бъдем заедно и единни, и ден, защитен по най-добрия начин от Българската армия\", допълни Иван Тотев. И всичко това започва от Пловдив, в сърцето на един град, събрал през последните 7 години, тогава, българската интелигенция, каза още кметът. На молебена присъстваха народни представители от Пловдив и областта, областният управител Здравко Димитров, председателят на общинския съвет Савина Петкова, заместник-началникът на отбраната ген. Димитър Илиев, кметове на райони и много граждани. След литургията, отслужена от митрополит Николай с духовници от пловдивската епархия, официалните лица поднесоха венци и цветя пред паметника на Захари Стоянов в Дондуковата градина и пред паметната плоча на майор Райчо Николов на площад \"Римски стадион\".", "date": "2018.09.06", "title": "В Пловдив се проведе тържествената света литургия за Съединението"}
{"url": "http://standartnews.com/balgariya/sofiya_otbelyaza_saedinenieto_s_ventsi_na_mavzoleya_na_al_batenberg-375523.html", "text": "Десетки родолюбиви граждани се събраха пред мавзолея на княз Александър I Батенберг, за да отбележат 133-тата годишнина от Съединението. Гражданите носеха българския трибагреник, а в двора на мавзолея звучаха патриотични песни. Тържествената церемония по повод 133-тата годишнина от паметното събитие бе организирана от Столичната община. В програмата участваха Националната гвардейска част, вокален ансамбъл „България\" и други. Събитието уважиха народният представител от ПГ на ГЕРБ вицеадмирал Пламен Манушев, депутатът от ГЕРБ Христо Гаджев и други. Съединението е чисто българско завоевание, самостоятелен успех на един достоен и смел народ. Това каза заместник-кметът на Столична община Тодор Чобанов по време на тържествената церемония. „Братя българи, в хилядолетната история на нашия народ присъстват възходи и падения, страдания и победи, но едва ли са много миговете, които могат да бъдат сравнени със Съединението. То е уникално събитие не само в българската история. Както в 20, така и в 19 век Европа бе раздирана от войни и разорения. Великите сили на онази епоха се бореха за надмощие и е било писано, а не неписано правило, че всяка по-значима промяна на картата става само с тяхната благословия и подкрепа. В тази сложна обстановка на противопоставяния и надхитряния се осъществи едно българско чудо – Съединението\", заяви Чобанов. Той подчерта, че Съединението се е осъществило без намесата на чужди армии. Чобанов поясни, че Съединението се е наложило заради Берлинския конгрес. „Впечатлението сред българските земи е потресаващо. Никой народ не е преминавал тъй бързо от упованието на една сбъдната мечта в ужаса на една катастрофа. Националното обединение се превръща в съдба и задача на целия народ\", каза той. По думите му Единна България става всеобщ идеал и върховна цел за всички българи. „Наглед парадоксално чрез Берлинския гнет се даде началото на най-оптимистичния период в новата българска история\", допълни още заместник-кметът на столицата.", "date": "2018.09.06", "title": "София отбеляза Съединението с венци на мавзолея на Ал. Батенберг"}
{"url": "http://standartnews.com/balgariya/balgarski_urotsi_po_tolerantnost_v_izrael_obzor-375529.html", "text": "Развълнувани възрастни мъже и жени са изпълнили импровизираната шатра в парка \"Чарлз Клор\" на брега на Средиземно море - там, където свършва новият Тел Авив и започва старият град Яфо. От дижейския пулт звучат позабравените у нас стари градски песни, акордеонист свири заедно с уредбата, а няколко дами припяват любимите мелодии - \"Целувката на Ана\", \"Тумбала лайка\", \"Черен влак се композира\". Сред множеството се разхожда мъж, вдигнал плакат с портрета на цар Борис Трети. Българската общност в Израел се е събрала за дългоочаквано събитие - откриването на паметника за спасяването на българските евреи. Мястото на монумента не е избрано случайно - точно тук са акостирали корабите, които са довели първите преселници в Обетованата земя преди 70 години. Сега техните наследници са дошли, за да изкажат своята признателност към българския народ. Официални гости на събитието са премиерите на България и Израел - Бойко Борисов и Бениамин Нетаняху. Хор \"Цадиков\" ги посреща с химните на двете страни. \"Колко много си приличат по това, че и двата са тъжни - като нашите два малки народа, изстрадали, но борбени\", отбелязва по-късно премиерът Борисов. Събитието е уважил и кметът на Тел Авив Рон Хулдаи. Той от години е във вражда с Нетаняху, защото двамата са от съперничещи си партии. Но заради България омразата е оставена настрана и двамата ще застанат рамо до рамо при откриването на паметника. България е символ на толерантност и с този паметник изпълнихме дълга си към българския народ\", казва Исхак Липовицки, представител на българската на българската общност. 90-годишният адвокат Моис Паси разказа през сълзи своята история. Той е един от живите свидетели на събитията от 1943 г., когато германците са поискали депортиране на евреите, но са срещнали твърдата съпротива на българския народ. И вместо в лагерите на смъртта, те били изпратени в провинцията, а през 1948 г. тръгнал първият влак с преселници за Израел. Емоционалния градус вдигат и двама малки ученици - четвърто поколение изселници, които рецитират стихове за своите две родини - България и Израел. В речите, между думите за признателност за спасението на 48 000 евреи, обаче се подчертава и фактът, че 11 348 души от Вардарска Македония, Беломорска Тракия и Пиротско, които през 1943 г. са били под българска окупация, са откарани в лагерите в Треблинка. От тях са оцелели само 300. \"С откриването на този паметник Ние скърбим за евреите в Македония, но скърбим и за евреите в Унгария, Полша, Чехия, Словакия и в много други държави. Но тези, които са били в България, сме ги спасили. Паметникът символизира признанието на този исторически факт и отдава почит към паметта на техните спасители\", заяви премиерът Борисов. По думите му, спасените може да са дори над 100 000, защото приятели и съседи са помагали на своите сънародници в беда да напуснат страната. \"Донесох на Биби /б. ред. Бениамин Нетаняху/ папка с документи, които ще докажат това\", посочи Борисов. Той посочи, че днес в Израел живеят повече от 100 000 евреи, потомци на спасените. \"Когато се скарате или спорите за нещо, идвайте на паметника, за да се помирите\", каза българският министър-председател. Изключително емоционална бе и речта на Нетаняху. \"Скъпи Бойко, преди няколко години се срещнахме в хотел на метри оттук и между нас се появи истинско приятелство, което е и приятелство между двата ни народа\", каза министър-председателят на Израел. Той посочи, че евреинът пази своите приятели в дъното на сърцето си, защото няма много такива. \"Цялата история на Израел е свързана с битки за оцеляване, а по времето на Холокоста бяхме безсилни\", посочи Нетаняху. И разказа, че преди две седмици е посетил гетото във Вилнюс, откъдето през 1943 г. 200 000 евреи са били откарани и натикани в дупки в земята. \"През цялата тъмна нощ на Холокоста има само два народа, които ни протегнаха ръка - датският и българският. 11 000 не можаха да бъдат спасени, но над 48 000 са оцелели, а на много други са помогнали приятели и съседи. и с телата си са били готови да спрат влаковете към лагерите. Никой друг не го е направил за нас\", подчерта Нетаняху. И припомни, че в София е видял телеграма, изпратена от Адолф-Хайнц Бекерле - последният наместник на Хитлер у нас, в която пишело, че българският народ не се е въздигнал до идеите на нацизма и затова не сътрудничи. \"Ние не само не забрявяме нашите приятели, но и ги обичаме\", завърши речта си Нетаняху. Паметникът, посветен на спасяването на българските евреи през 1943 г., е дело на архитект Момчил Цветков. Той е идентичен с монумента, издигнат през 2016 г. до Народното събрание в София и открит при посещение у нас на Нетаняху. Идеята за поставяне на такъв монумент е от 2013 г., когато бе отбелязана 70-годишнината от спасяването на българските евреи от Холокоста. Тогава правителството отпусна 150 хил. лева, за да се отбележи годишнината и да се направят два еднакви паметника - за София и за Тел Авив. 5 години след отливането на монумента стана ясно, че той се е повредил заради неправилно съхранение. На 14 март кабинетът отпусна 36 хил. лева за промяна на дизайна му и нова отливка на паметника.   Още един урок по толерантност изнесе Бойко Борисов по време на официалното си посещение в Израел. На 4 юни той говори на 18-тата годишна Световна конференция на Международния институт по контратероризъм в гр. Херцлия Питуах. Борисов бе посрещнат с аплодисменти и на крака в залата като министър-председател на страната, спасила своите евреи от лагерите на смъртта. \"Темата с тероризма тревожи всички. На пръсти се броят тези, които не са понесли атаки. Но насилието ражда насилие. Битката може да е спечелена, но войната - не е. И тя е за умовете на хората\", подчерта премиерът. Той посочи, че няма религия, която да подклажда насилие. Но битката между религиите се води от хилядолетия. \"Олиото и водата не се смесват, но трябва да убедим хората, че няма по-добро от мира\", каза Борисов. Пред световните спецове по антитероризъм в залата Борисов посочи българския пример за толерантност. \"В София на един квадратен километър има православен храм, католическа катедрала, джамия и синагога. У нас имаме 10-12% мюсюлманско население. Сред него има депутати, учители, лекари. Това може да е пример за Балканите\", каза той. И разказа какво прави България за региона, наричан буре с барут. \"По време на европредседателството сложихме на масата Западните Балкани. В този регион от времето на турското робство има много насилие и много мъка. В Косово раната няма да заздравее поне 100 г. - 14 000 са безследно изчезналите, близките им няма да ги забравят. И когато Балканите са задният двор на Европа, те стават място на войни и масови гробове. България като европредседател обаче им даде перспектива, защото Европейският съюз е най-демократичната форма на управление. Ако имат шанс, от барутен погреб, Балканите могат да станат добро място за живеене\", каза Борисов. Той посочи, че ксенофобията се пренася с мигрантската вълна и даде за пример Германия. \"Цели правителства в Европа падат, цели партии изчезват заради това. Трябва да се научим да живеем толерантно, затова битката за умовете е най-важната\", подчерта Бойко Борисов.", "date": "2018.09.06", "title": "Български уроци по толерантност в Израел /ОБЗОР/"}
{"url": "http://standartnews.com/balgariya/izgoniha_politsaya_koyto_ne_sanktsioniral_bashtata_na_prezidenta_v_harmanli-375516.html", "text": "Полицаят Митко Станков от Харманли, който не е санкционирал бащата на президента Румен Радев при пътен инцидент, беше уволнен. При произшествието на 17 август автомобилът, управляван от Георги Радев, е ударил електрическа триколка на Стефан Тодоров. Информация за катастрофата се появи дни по-късно, след като в интернет бе публикуван видеоклип от инцидента. Проверка на МВР установи, че полицаят Митко Станков е съставил протокол и акт на пострадалия, който в случая не е бил виновен. Бащата на президента - Георги Радев, не е бил санкциониран след намесата на местния лидер на БСП Михаил Лисков.", "date": "2018.09.06", "title": "Изгониха полицая, който не санкционирал бащата на президента в Харманли"}
{"url": "http://standartnews.com/balgariya/sravnitelno_toplo_s_promenliva_oblachnost-375503.html", "text": "Днес облачността над страната ще е променлива и на отделни места, главно в източните райони ще има превалявания. Ще духа до умерен северозападен вятър. Максимални температури между 25° и 30°, в София около 25°. Атмосферното налягане ще се задържи почти без промяна - по-ниско от средното за месеца. По Черноморието ще бъде ветровито – ще духа умерен северозападен вятър. Облачността ще е променлива и на отделни места ще превали слабо. Максималните температури ще са между 26° и 28°. Температурата на морската вода е 25-26°. Вълнението на морето ще бъде 2-3 бала. Над планините ще има променлива облачност и на отделни места ще превали краткотраен дъжд. Ще духа умерен северозападен вятър. Максимална температура на височина 1200 метра около 19°, на 2000 метра – около 12°.", "date": "2018.09.06", "title": "Сравнително топло с променлива облачност"}
{"url": "http://standartnews.com/balgariya/premierat_borisov_pozdravi_balgarite_po_sluchay_denya_na_saedinenieto-375511.html", "text": "Във Фейсбук премиерът Бойко Борисов отправи поздрав по случай днешния празник. \"Честваме 133-ата годишнина от Съединението на България с Източна Румелия. Победа, която сами сме извоювали. Вярвам, че и днес носим този несломим дух. Единството е това, което ни държи в моментите на изпитания и трудности. И днес единни трябва да работим за просперираща държава, без да чакаме друг. Ако се поучим от миналото си и вложим усилията си в настоящето, България ще бъде по-добро място за достоен живот на всички българи. Честит празник!\", написа Борисов във Фейсбук.", "date": "2018.09.06", "title": "Премиерът Борисов поздрави българите по случай деня на Съединението"}
{"url": "http://standartnews.com/balgariya/petar_stoyanov_6_septemvri_e_nayvelichaviya_akt_v_naynovata_balgarska_istoriya-375512.html", "text": "Шести септември е вероятно най-величавия акт в най-новата българска история, каза в интервю за БНР президентът на България Петър Стоянов (1997-2002). „Съединението се увенчава с успех. Нито Априлското въстание има този успех, нито Санстефанският идеал има този успех. Знаем, че след Берлинския договор България е разделена, но Съединението съединява двете най-големи части на България\", каза бившият президент. Петър Стоянов описа представата на българина за времето, в което България е разделена и когато е обединена след Съединението, видяна от него в литографиите на Николай Павлович. „Аз като дете си спомням две избелели литографии в стаята на моя дядо, който беше голям патриот и националист. Литогарфиите на Николай Павлович – едната е направена веднага след Берлинския договор и се казва „Мизия, Тракия и Македония\", които са разделени от договора. Представени са Мизия – Княжество България - е с изваден меч и развято българско знаме, а в същото време Тракия – снажна българска девойка, подкрепена от един лъв, с меч, който стои в ножница, а в ъгъла е ридаеща Македония, която е все още завързана с вериги за Османската империя. Това е представата на българина от онова време за разделението. Следващата литография, пак на Николай Павлович, е обединена България – две снажни български девойки – това са Мизия и Тракия, и продължаващата да стои в робство и окови Македония\". Съединението има много специално място, още повече последиците от Съединението, смята Петър Стоянов. „Най-видимата е увеличаването на българската територия, на българското население, другата важна последица е вярата на българския народ в собствените му сили. Съединението е един типично български акт, без да се осланяме на великите сили. След Съединението България става най-силната, най-влиятелната християнска държава на Балканския полуостров. Ярките и силните личности се раждат в ярко и силно време. Във времена на исторически изпитания е много важно начело на един народ да застанат подходящите водачи. В деня на Съединението е подходящо да се каже, че ние вече имаме ясно определен национален идеал и този национален идеал е европейско развитие на България\", подчерта Стоянов.", "date": "2018.09.06", "title": "Петър Стоянов: 6 септември е най-величавия акт в най-новата българска история"}
{"url": "http://standartnews.com/balgariya/kmetat_na_plovdiv_imame_nuzhda_ot_stabilno_upravlenie-375509.html", "text": "„Имаме нужда от стабилно управление\", каза кметът на Пловдив Иван Тотев в интервю за бТВ. По думите му когато градът се готви да бъде столица на културата през 2019 г., Пловдив има нужда да е стабилно управлението. „Не мога да предричам какво ще се случи, но се надявам да имаме гаранции за стабилно управление\", допълни Тотев. По повод делото срещу Иван Тотев, според което той е ощетил общината със средства при изграждането на зоопарка, кметът коментира, че в подобни случаи не би трябвало да се коментират тези теми пред медиите. „Категорично, общината не е ощетена. Смятам, че това, което се прави в този обект ще бъде нещо прекрасно\", категоричен е Тотев. Пловдив се готви да бъде Европейска столица на културата през 2019 г., като се очаква там да пристигнат много туристи от цял свят. Въпреки това централният площад на града, познат като „Главната\" не е завършен. „Това е площад, който е там от 2000 години, там е римският форум. Няма как такъв важен обект да бъде направен от днес за утре, защото гоним някаква дата. Площадът с настилката и осветлението ще бъде готов през декември\", категоричен е Тотев. Градът ще посрещне културната година и без сграда на операта, без галерия и без изложбена зала. „Когато имаме Античния театър, не е чак такъв проблем, че операта няма сграда\", коментира Тотев. Културната програма на града ще бъде на стойност 16 млн. лв.", "date": "2018.09.06", "title": "Кметът на Пловдив: Имаме нужда от стабилно управление"}
{"url": "http://standartnews.com/balgariya/v_grad_saedinenie_otbelyazaha_133_godini_ot_saedinenieto_na_balgariya-375504.html", "text": "С тържествена заря-проверка в град Съединение снощи отбелязаха 133 години от Съединението на Княжество България с Източна Румелия. Председателят на Народното събрание Цвета Караянчева прие строя на почетните роти от 61 Стрямска механизирана бригада. Не оставихме на нашите наследници големи чешми и паметници. Нямахме тежки чорбаджии да редят народните дела, нямахме големи къщи с чардаци. Това каза в приветствието си кметът на Съединение Атанас Балкански. И добави - имахме една малка църква \"Св. Атанасий\", в която двама свещеници осветиха народното знаме. Имаме своя връх - 5 септември 1885 година, каза още кметът. \"Днес честваме един неподражаем по своята историческа значимост акт - съединението на България и връщането на васалната провинция Източна Румелия в пределите на независимото ни Отечество. Днес за сетен път ще провъзгласим, че \"Съединението прави силата\". И това не е просто надпис на фасадата на Народното събрание. Този крилат девиз, който всяко българско дете познава още от буквара, е заветът на хан Кубрат, който преди повече от 1300 години с помощта на сноп пръчки, показал на синовете си, че заедно са непобедими.\" Това каза в приветствието си пред жителите и гостите на Съединение Цвета Караянчева. По думите й такова е възванието на съзаклятниците, извоювали Съединението на Княжество България и Източна Румелия през далечната 1885-та, въпреки съпротивата на Великите сили и съседните нам балкански държави. Днес 133 години по-късно това свято общонародно дело, си остава символ на небивал патриотичен и революционен подем, добави Караянчева, определяйки го като \"венец на вековните усилия на народа български да строши оковите на робството\". Седем години разделят подписването на Сан-Стефанския мирен договор от пукота на първите пушки на северния бряг на Марица, които известяват, че Източна Румелия се присъединява към независимото княжество България, каза още председателят на НС. По думите й \"в тия броени години е стаена чутовна енергия, възкресила възрожденския плам и комитетския ентусиазъм на апостолите от 1876-та. И докато европейските монарси се борят за влияние и бранят своите имперски интереси, младата българска държава воюва за отнетото й от Берлинския конгрес право - да събере чедата си под един покрив.\" \"Вече никой не може да упреква българите, че нямали държавна идея, народно самосъзнание и че тяхната свобода била само харизано нещо, което не знаели нито да ценят, нито да пазят\", цитира Константин Иречек Караянчева. И допълва \"Защото Съединението не е заслуга на князе и дипломати, на консули и министри, а на целокупния български народ, който не за сребърници, а с искрени подбуди изнася пред цяла Европа урок по национално единство\". Кулминацията на програмата в град Съединение бе традиционната възстановка на моменти от историческото събитие станало в тогавашното село Голямо Конаре. Стотици проследиха \"началото на бунта, събирането на четата на Чардафон Велики, превземането на Конака и тръгването за Пловдив\". В образа на Недялка Шилева, съпруга на Чардафон и знаменоска на четата влезе Ния Стоименова, а Чардафон Велики и тази година е Райко Гануков, голямоконарец, наследник на куриера на бунта за Съединението. Честването завърши с полагане на цветя пред паметника на Съединението и тържествена заря-проверка. В тържествата участваха представителни роти от 61-ва Стрямска механизирана бригада - Карлово. Сред официалните лица бяха депутати, кметове на съседни общини, представители на държавни и местни институции. Празникът започна сутринта с ритуал по издигане на знамената и тържествена сесия на Общинския съвет, посветена на 40-та годишнината от създаването на община Съединение. Всички председатели през годините получиха възпоменателни плакети. През целия ден на площада и в парка на града се редуваха спортни и културни събития, а в църквата \"Св. Атанасий\" бе отслужена панихида в памет на голямоконарци, участници в историческите събития от 1885 година.", "date": "2018.09.06", "title": "В град Съединение отбелязаха 133 години от Съединението на България"}
{"url": "http://standartnews.com/balgariya/s_tarzhestva_otbelyazvame_saedinenieto__6_septemvri-375506.html", "text": "България отбелязва днес 133-ата годишнина от Съединението на Източна Румелия и Княжество България. Център на тържествата е Пловдив. Празникът ще започне в катедралния храм „Света Богородица\", където митрополит Николай ще отслужи молебен. В тържеството ще участват президентът Румен Радев и председателката на Народното събрание Цвета Караянчева. Венци и цветя ще бъдат поднесени пред паметника на Захари Стоянов и пред паметната плоча на майор Райчо Николов. По традиция  членове на Комитет „Родолюбие\" ще пресъздадат пред военния клуб  част от историческите събития – завземането на конака и  арестуването на генерал губернатора Гаврил Кръстевич. Ще прозвучи и Възванието на Българския таен централен революционен комитет, с което се обявява, че Румелийското правителство е свалено и е провъзгласено Съединението на България. Отворена за безплатни посещения ще е постоянната музейна експозиция, посветена на  Съединението, „където всеки може да усети духа на това време\", казва директорът на Историческия музей Стефан Шивачев, цитиран от БНР. В музея вечерта официално ще бъде открита и изложбата „Пловдив в културната история на България\". Кулминацията на празника ще е тържествената заря проверка пред паметника на площад „Съединение\", по време на която слово ще произнесе държавният глава Румен Радев. В София тържественото честване на годишнината от Съединението ще започне в 11.30 часа пред Мавзолея-костница на княз Александър Първи Батенберг. В церемониите ще участват Националната гвардейска част и вокален ансамбъл \"България\". В цялата страна военни ще се включат в церемониите по отбелязването на годишнината от Съединението.", "date": "2018.09.06", "title": "С тържества отбелязваме Съединението – 6 септември"}
{"url": "http://standartnews.com/balgariya/borisov_prie_prezidenta_na_indiya-375514.html", "text": "Министър-председателят Бойко Борисов се срещна с президента на Индия Рам Натх Ковинд, който е на държавно посещение в България, съобщиха от правителствената пресслужба. \"Това посещение е много знаково за нас и ще спомогне да увеличим интензитета на нашите отношения в различни сфери\", каза министър-председателят Борисов. Фокус на разговорите беше поставен върху възможностите за задълбочаване на икономическите отношения и сътрудничеството в областта на образованието и науката между двете страни. \"Бихме искали да увеличим значително сътрудничеството в бизнеса, инономиката и инвестициите от Индия в България. Особено в обладстта на образованието имаме поле за засилване на обмена\", подчерта президента Рам Натх Ковинд. Той използва случая и да поздрави премиера Борисов по повод 133-ата годишнина от Съединението на България и пожела успех и просперитет на страната ни.", "date": "2018.09.06", "title": "Борисов прие президента на Индия"}
{"url": "http://standartnews.com/balgariya/karayancheva_za_spada_na_doverieto_v_parlamenta_vina_imat_samite_narodni_predstaviteli-375510.html", "text": "Аз мисля, че за спада на доверието към Народното събрание имат вина самите народни представители. Това каза председателят на Народното събрание Цвета Караянчева в интервю за предаването „Тази сутрин\" по бТВ. „Честит празник на всички български граждани. Това е един от най-големите празници, защото сме показали, че ако сме единни можем да направим много. Ако имаме обща кауза, можем да вървим напред. Ако сме достатъчно силни да се противопоставим на чуждото влияние и имаме добри лидери, тогава нещата се случват за България\", допълни тя. „В парламента понякога стават такива битки и пререкания, които не са много лицеприятни, но пък е важно в парламента да се говори. Всички парламенти са били толкова бурни и толкова емоционални. Аз мисля, че за спада на доверието към Народното събрание имат вина самите народни представители. Трябва да бъдем по-отговорни. Понякога, следвайки своите емоции и отношение към отделните колеги, прекрачваме границата. Има моменти, когато председателят много се затруднява в такива ситуации като вчерашната, защото много е тънка границата между емоционалното изказване без замисъл и това, с което искаш да уязвиш някого. Мисля, че вчера г-жа Нинова малко прекали с обвинението, че една парламентарна група са убийци. Мисля, че беше некоректно и за това наложих това наказание, което е по чл. 156, т.2 – забележка. Тя е по-емоционална, но не искам някой да си помисли, че ако и от партия ГЕРБ депутат използва обидни квалификации, няма да бъде наказан\", допълни още шефката на Народното събрание. С оставките, които бяха подадени се пое политическата отговорност и така се постъпва, каза Цвета Караянчева. Във връзка с тежката катастрофа в Своге, при която загинаха 17 души, Цвета Караянчева заяви: „Няма как министър да знае изцяло какво се случва в администрацията надолу. Важно е отговорните лица, които не са си свършили работата да си понесат отговорността. С оставките, които бяха подадени, се пое политическата отговорност и така се постъпва. Аз познавам и тримата министри и те са изключителни професионалисти и мъже на честта. В един момент трябва да поемеш политическата отговорност, а дали ще ти приемат оставката това вече е тема на друг разговор. Те са заявили своето желание да освободят постовете си и това показва, че те както се казва носят оставката в джоба си. Така се прави – подаваш оставката\", допълни тя. „Нека си спомним през 2006 г., когато се случи също една трагедия – тогава дори нямаше дума за оставки. За мен министрите се справят добре по начина, по който провеждаме парламентарния контрол и се отчитат пред народните представители. Ако министър-председателят има забележки към тяхната работа, това е негово право\", заяви още Караянчева. По думите ѝ в една коалиция всяка една от партиите има своята програма и не по всичко има съгласие с предложенията на колегите от „Обединените патриоти\". „Нормално е да прехвърчат искри. Дебатите, които се водят в парламента не винаги някои от нас гласува в подкрепа на едно или друго предложение. Аз мисля, че проблемът е комуникацията, проблем са коалиционните съвети, които в последните няколко месеца не се провеждаха регулярно\", допълни председателят на НС.", "date": "2018.09.06", "title": "Караянчева: За спада на доверието в парламента вина имат самите народни представители"}
{"url": "http://standartnews.com/balgariya/polagat_nov_asfalt_na_opasniya_uchastak_ot_patya_svogesofiya_-375515.html", "text": "Участъкът от път Своге-София, където стана жестоката катастрофа със 17 загинали ще бъде преасфалтиран на 7 септември, съобщиха от АПИ. Движението там ще бъде спряно. Обходните маршрути за леките автомобили са през пътя София-Монтана и след това Своге-Искрец-Бучин проход. Пътят през прохода \"Петрохан\" също е в ремонт и в този участък шофьорите трябва да карат с по-ниска скорост и да спазват стриктно пътната сигнализация, призовават от АПИ. Тежкотоварните камиони и автобусите, идващи от Видин по път Е-79 и пътуващи към Своге, ще бъдат отклонявани при Ребърково в посока Ботевград. Леките автомобили и локалният трафик, пътуващ от София към Своге, ще могат да преминават по път II-16 в двете посоки до отклонението за село Редина.", "date": "2018.09.06", "title": "Полагат нов асфалт на опасния участък от пътя Своге-София"}
