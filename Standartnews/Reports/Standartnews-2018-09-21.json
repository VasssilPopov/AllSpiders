{"url": "http://standartnews.com/svyat/prezidentat_radev_i_saprugata_mu_na_chay_s_kralitsa_elizabet_-375924.html", "text": "За изява на високо интелектуално и политическо ниво се готви съпругата на президента Румен Радев - Десислава. За първи път тя ще се срещне с представители на българската общност във Великобритания и то в качеството ѝ на първа дама , съобщи Епицентър.бг, позовавайки се на разпространена покана сред българската общност на Острова. От дипломатически източници онлайн изданието е научило, че по същото време на срещата на г-жа Радева се очаква официално държавно посещение на българския президент в Кралството и той ще бъде приет от кралица Елизабет II, което още не е обявено официално, за разлика от изявата на съпругата му. От пресцентъра на държавния глава потвърдиха за Епицентър.бг, че има такава среща на г-жа Десислава Радева, но отказаха информация за посещението на държавния глава в Лондон. \"Когато имаме повече информация, ще изпратим прессъобщение\", заявиха лаконично от \"Дондуков\" 2. Срещата на Радева е на 17 октомври в българското посолство в Лондон. Поканата е отправена по електронната поща до български интелектуалци, журналисти, неправителствени организации, бизнесмени и професионалисти на Острова. Проверка показа, че наистина се организира такава среща на българската общност в Лондон със съпругата на президента Радев. Странното обаче е, че излиза първо информация за събитие на съпругата, а не за посещението на президента. И какво ще прави Радев, докато съпругата му дебатира с журналисти и интелектуалци \"развитието на духовните връзки между България и Обединеното кралство\", както пише в поканата. Последното официално посещение на български държавен глава във Великобритания бе на 18 март 2014 година, когато президентът Плевнелиев се срещна с кралица Елизабет II. Преди него през 2001-а с кралска аудиенция беше удостоен и президентът Петър Стоянов заедно със съпругата му Антонина. Посещението на Румен Радев и съпругата му в Лондон ще е първото откакто той встъпи в длъжност като държавен глава. Изявата на Десислава Радева е първата политическа изява от такова ниво на съпруга на президент на България. \"Съпругата на президента не е субект на външната политика нито по протокол, нито по закон\", заявиха пред Епицентър.бг дипломати. Когато съпругата на държавния глава го придружава, за нея се прави \"дамска програма\": посещения в училища, в болници, в културни институти. В случая обаче срещата на Радева с българската общност не е \"дамска програма\", а важно политическо събитие, макар темата да е \"развитието на духовните връзки между България и Великобритания\".", "date": "2018.09.20", "title": "Президентът Радев и съпругата му на чай с Кралица Елизабет ІІ"}
{"url": "http://standartnews.com/svyat/evroliderite_ne_postignaha_uspeh_v_diskusiite_si_za_migratsiyata_v_avstriya-375927.html", "text": "Лидерите на Европейския съюз не успяха да постигнат значим напредък в изглаждането на различията си по въпросите на миграцията по време на снощните си разговори в австрийския град Залцбург. Единственото, за което са се договорили, е, че съюзът трябва да сътрудничи по-тясно с Египет по въпроса, съобщиха рано тази сутрин участници в срещата на върха, предаде ДПА. Изразена е била подкрепа за разговори между ЕС и Египет и за среща на високо равнище, посветена на сътрудничеството по въпроса с мигрантите и икономическото сътрудничество, която би могла да се състои през февруари в Египет. Туск ще представи тези идеи на египетския президент Фатах ас Сиси, с когото ще се срещне скоро в Ню Йорк. Шефът на Европейската комисия Жан-Клод Юнкер заяви пред ДПА, че страните членки не са постигнали достатъчно компромиси през първия ден от неформалната среща на върха. Италия, Австрия и няколко централноевропейски страни са застъпили позицията, че единственият начин да бъде спряна нелегалната миграция е да бъдат укрепени външните граници на ЕС. Те същевременно отхвърлят всякакви опити за преразпределяне на кандидатите за убежище в рамките на съюза. Други правителства искат решаване на този висящ проблем, опасявайки се, че той ще помогне на популистките партии да спечелят значително влияние в изборите за Европейски парламент следващата година. Някои страни се противопоставят на плановете за разширяване на пълномощията и персонала на Фронтекс - агенцията по охрана на външните граници на ЕС. \"Дискусията по вътрешните аспекти на миграцията потвърди, че различията остават\", каза източник от ЕС за състоялите се разговори по време на снощната лидерска вечеря. Разговорите ще продължат днес. Пристигайки на вечерята, Юнкер отново призова за солидарност в Европа, като добави, че тези, които отказват да приемат бежанци, трябва да споделят това бреме по други начини.", "date": "2018.09.20", "title": "Евролидерите не постигнаха успех в дискусиите си за миграцията в Австрия"}
{"url": "http://standartnews.com/svyat/zatoplyaneto_prodalzhava_liderite_na_dvete_korei_govoriha_pred_mnogohilyadna_publika-375930.html", "text": "Историческото посещение на южнокорейския президент Мун Дже-ин в Северна Корея продължава с нови жестове на затопляне на отношенията. Двамата лидери присъстваха на масов спектакъл с хиляди участници, които формираха различни фигури. Южнокорейският президент се обърна със слово към многохилядната публика, като призова двете Кореи да прекратят 70-годишната си вражда и да градят общо бъдеще в мир. „Президентът Мун Дже-ин и аз постигнахме ценен резултат в развитието на отношенията между Северна и Южна Корея. Този момент ще остане в съзнанието на хората като красива сцена от историята. Нека да аплодираме с ентусиазъм президента Мун Дже-ин\", заяви Ким Чен-ун. „Обещахме си да превърнем нашите красиви реки и планини в земя на мир, без ядрени оръжия и ядрени заплахи и да я предадем на бъдещото поколение. Председателят Ким Чен-ун и аз ще хванем за ръце 80 млн. северно- и южнокорейци и ще създадем нова родина. Нека тръгнем заедно към едно ново бъдеще\", заяви Мун Дже-ин.", "date": "2018.09.20", "title": "ЗАТОПЛЯНЕТО ПРОДЪЛЖАВА: Лидерите на двете Кореи говориха пред многохилядна публика"}
{"url": "http://standartnews.com/svyat/burya_vav_velikobritaniya_dvama_dushi_sa_zaginali_nad_200_hilyadi_ostanaha_bez_tok-375920.html", "text": "Великобритания беше ударена от първата мощна буря за този сезон. Двама души са загинали, а 200 хиляди останаха без ток. В Северна Ирландия и Шотландия бурята „Али\" повали дървета и  блокира пътища. Повече от 50 полета бяха отменени. Скоростта на вятъра достигна 225 километра в час. В Ирландия загина около 50-годишна швейцарска туристка, чиято каравана беше отнесена от вятъра и падна от стръмна скала. Мъж на около 20 години загина в Северна Ирландия при падането на дърво в парк.", "date": "2018.09.20", "title": "Буря във Великобритания: Двама души са загинали, над 200 хиляди останаха без ток"}
{"url": "http://standartnews.com/lyubopitno/seminar_posochva_kak_da_se_pazim_ot_globite_po_noviya_gdpr_zakon-375934.html", "text": "Семинар на тема \"Киберсигурност. Нов закон за киберсигурността. Превенция и защита от хакерски атаки\", организиран от Обучителен център „Темида\" съвместно с Главна Дирекция \"Борба с организираната престъпност\"- МВР, ще се проведе на 18-и октомври 2018 година в град София, хотел „Силвър\" . Новият Закон за киберсигурност предвижда  допълнителни регулации за сигурността на информационните системи и тежки глоби за бизнеса и публичната администрация за ненавременно съобщаване за пробиви . Вносител на закона, който обединява съществуващото досега различно законодателство, е вицепремиерът Томислав Дончев. Компаниите и административните органи, които трябва да се съобразяват с неговите разпоредби, ще влязат в непубличен регистър. Те ще са задължени да одитират сигурността на своите мрежови информационни системи и да съобщават своевременно за инциденти, свързани с киберсигурността. Ако не го правят, са заплашени от санкции, достигащи до 300 000 лв. Целта на организаторите е да се предостави възможност на участниците да получат  практически знания и умения относно новата правна уредба в областта на киберсигурността, които ще предпазят техния бизнес от неблагоприятни правни последици,  както и да разберат какви са предизвикателствата, рисковете, възможностите и ефективните мерки за справяне с хакерските атаки. Участниците в обучението ще получат отговори на следните въпроси: Какви са мотивите за създаване на Закона за киберсигурност?; Какви са общите положения на новата правна рамка?; Каква е ролята на ДАЕУ, МО, МВР и ДАНС; Какво е стандартизация и доброволно уведомяване?; Какви са административно наказателните разпоредби и какви глоби очакват бизнеса, ако не спазват новите изисквания?; Как от организационна гледна точка да гарантираме сигурността на данните, с които работим ежедневно и без които бизнесът ни не може да функционира? Лектори ще бъдат: Светлин Лазаров, началник сектор „Дигитални анализи и открити източници\" в отдел „Киберпрестъпност\" към ГДБОП-МВР Главен инспектор Светлин Лазаров е началник на сектор „Дигитални анализи и открити източници\" в отдел „Киберпрестъпност\" към ГДБОП-МВР.  През годините е работил  по многобройни случаи на киберпрестъпления, участвал е в международни екипи за разследване на Европол, Интерпол, ФБР и Сикрет сървис. Преминал е множество специализации в областта на компютърните престъпления, компютърните доказателства и международното сътрудничество. Сертифициран е от Международна асоциация на компютърните разследващи специалисти - IACIS, Европейския център за киберпрестъпления към Европол – EC3 EUROPOL, Агенцията на ЕС за обучение в областта на правоприлагането - CEPOL, Международна академия за правоприлагане – ILEA, Националната криминална агенция на Великобритания –NCA, Германска федерална криминална служба – BKA и Департамент за вътрешна сигурност на САЩ – HSI. Бил е представител на МВР в работната група за създаването на Закона за киберсигурност. Член е на междуведомствена оперативна група за действие при инциденти със значително въздействие върху мрежовата и информационна сигурност в България, както и на Европейската оперативна група за киберпрестъпления към Европол. Също така е контактна точка 24/7 за атаките срещу информационните системи на национално и европейско ниво. Николай Цветанов, Адвокатска кантора „Пенков, Марков и партньори\" Адвокат Цветанов притежава 10-годишен опит в сферата на IT, медии и телекомуникации и оглавява екипа на „Пенков, Марков и партньори\" в сферата на защита на личните данни. Като ръководител на екипа, адв. Цветанов организира и провежда периодични обучения на клиентите на Адвокатското дружество в областта на защитата на личните данни, чиято цел е запознаване не само с правната уредба в сферата, но и с практическото й приложение. Освен предлаганите обучения, адв. Цветанов, заедно с останалите членове на екипа, участва в редица неправителствени организации, като инициира активността на Адвокатското дружество съдействие по отношение на имплементирането на новите регулации и разясняването им на бизнеса в България, включително Общия регламент за защита на личните данни, който ще замени сега действащата Директива от 1995 г. Вихрен Славчев, IT Вихрен Славчев е изпълнителен директор на Мнемоника и един от основателите ѝ. Има повече от 15 години опит в сферата на ИТ и управлението, придобит в разработка на софтуерни продукти, сферата на недвижимите имоти и услуги и компании във финансовия сектор. През 2009 г., заедно с Павел Йосифов, създава Мнемоника. Оттогава досега, заедно с ръководения от него екип, продължава да изгражда една от най-динамично развиващите се и успешни български ИТ компании.", "date": "2018.09.20", "title": "Семинар посочва как да се пазим от глобите по новия GDPR закон"}
{"url": "http://standartnews.com/lyubopitno/kulinarnata_kniga_na_megan_markal_e_bestselar_v_amazon-375926.html", "text": "Първият солов кралски проект на Меган Маркъл е изключително успешен. Книгата с рецепти на бившата актриса се нареди на едно от челните места в класацията на \"Амазон\" за най-добре продавани книги, съобщи \"Контакт Мюзик\". От двореца в Кенсингтън разкриха информация, че херцогинята на Съсекс прави тайни пътувания, за да готви заедно с жертвите на пожара в Гринфийлд Тауър В серия от снимки най-новият член на кралското семейство може да се види как се смее и се шегува с други жени в Обществената кухня Хубб базирана в близост до кулата в Западен Лондон. Херцогинята е и на корицата на книгата и обяснява как е срещнала жените от общността през януари 2018 г. и е решила, че трябва да помогне с финансирането на това кухнята да може да е отворена за повече от два дни през седмицата. От двореца казаха, че жените зад проекта са решили да се съберат и да приготвят прясна храна за своите семейства и за съседите си и по този начин да помогнат на общността да се свърже, излекува и погледне напред, чрез храната. Меган е написала предговора на книгата „Заедно: Кулинарната книга на нашата общност\", която измести от първото място в класацията на Амазон Джоан Роулинг с книгата и Смъртоносно Бяло, написана под мъжкия псевдоним на авторката. Пожарът в Гренфил Тауър причини смъртта на 72 човека през юни миналата година. След него група приятели попитали центъра Ал Манар дали могат да използват тяхната кухня. „Ние готвихме ястията, с които бяхме израснали, нямаше напрежение и рецептите винаги работиха, защото бяха правени толкова много пъти... Разменяйки си и семейни рецепти и моментите на смях ни даваха усещането за нормалност и дом\", пишат в предговора жените от Обществената кухня Хубб. „Кръстихме се Обществена кухня Хубб, за да отпразнуваме това, което усещаме всеки път, когато се видим – хубб на арабски означава любов\", пише още в предговора. Меган е помогнала на групата да се свърже с издател, а нейната кралска фондация е помогнала със законовите и административните проблеми. Принц Хари ще присъства на церемонията по официалното представяне на книгата в двореца по-късно тази седмица.", "date": "2018.09.20", "title": "Кулинарната книга на Мегън Маркъл е бестселър в \"Амазон\""}
{"url": "http://standartnews.com/biznes/stranata_ni_iznesla_otbranitelni_produkti_za_1219_mlrd_evro_prez_2017_g-375956.html", "text": "„Реализираният  износ  на продукти, свързани с отбраната през 2017 г. е на стойност 1, 219 млрд. евро., което означава, че има ръст от над 200 млн., спрямо предходната година евро. Тези данни показват, че въпреки трудностите тази индустрия може да се справя и да отбелязва високи резултати. Оценяваме изключително високо значението на вашата дейност за икономическото развитие на страната ни и за осигуряването на потребностите на въоръжените сили, както и взаимодействието си със Сдружение „Българска отбранителна индустрия\", като доказан и отговорен партньор на правителството\". Това заяви заместник-министърът на икономиката Лъчезар Борисов по време на откриването на националната конференция „Отбранителната индустрия - лидер на иновациите в България\". Той подчерта, че през 2017 г. Междуведомствената комисия за експортен контрол и неразпространение на оръжията за масово унищожение е издала 640 разрешения/удостоверения за износ и трансфер на продукти, свързани с отбраната от територията на България. По време на конференцията икономическият зам.-министър изтъкна, че фирмите от Сдружение „Българска отбранителна индустрия\" осигуряват заетост за повече от 30 000 работници и служители в страната в 27 предприятия, с общ оборот за 2017 г. над 854 539 млн. евро. „Това показва, че секторът на отбранителната индустрия в България е ключов и по отношение на заетостта\", допълни той. Зам.-министър Борисов заяви, че екипът на Министерството на икономиката има опита и убеждението, че за постигането на желаните резултати по поставените за обсъждане тук актуални и значими въпроси са необходими обединените усилия и на изпълнителната власт, и на бизнеса. По негови думи в този контекст държавата и бизнеса трябва да работят в ефективно сътрудничество и с Европейската комисия, трябва да продължат да се търсят най-ефективните средства за насърчаване на иновациите в сектора и осигуряването на средства за изследвания. В рамките на форума зам.-министър Борисов акцентира и върху работата по Регламента за Европейската програма за промишлено развитие в областта на отбраната (EDIDP). „Той  беше с висок приоритет за Българското председателство на Съвета на Европейския съюз и екипът с представители на двете министерства  с подкрепата и на индустрията положи много усилия за успешното й завършване\", заяви той. По негови думи двете ведомства активно работят за ефективното включване на българския бизнес с проекти при изпълнението на тази много важна за европейската отбрана програма. Друго съществено направление, чрез което Министерството на икономиката може да подкрепя българската отбранителна индустрия, е свързано с дейността на Службите по търговско-икономическите въпроси. Основните задачи в работата на търговските представители са свързани с подпомагане на българските компании. Целите са насърчаване на българския износ и подпомагане на българските фирми при разработването на традиционни и нови пазари и разширяване на възможностите им за участие в проекти като доставчици и изпълнители. В заключение зам.-министър Борисов акцентира върху това, че трябва да се търси синергия и коопериране  сред българските фирми.  „Не  толкова да се конкурираме на международните пазари, на които сме утвърдени, а да търсим тази синергия с иновациите и съвместно да създаваме нови продукти\", каза той.", "date": "2018.09.20", "title": "Страната ни изнесла отбранителни продукти за 1,219 млрд. евро през 2017 г."}
{"url": "http://standartnews.com/biznes/bezrabotni_shte_poluchat_obuchenie_i_dopalnitelna_kvalifikatsiya_za_rabota_v_turizma-375950.html", "text": "До края на годината 250 безработни ще получат обучение и допълнителна квалификация в ДП \"Българо-германски център за професионално обучение\" за работа в сектора на туризма. Това обявиха министърът на туризма Николина Ангелкова и министърът на труда и социалната политика Бисер Петков, които подписаха днес споразумение за сътрудничество между двете министерства. Документът създава възможности за безплатно обучение и професионална квалификация на кадри за туризма. До края на годината споразумението ще се финансира със средства от Националния план по заетостта, които са насочени към \"Българо-германския център за професионално обучение\" на база на двегодишния план за обучение. В следващите години ще бъде насочен по-голям ресурс както със средства по плана, така и с целеви средства, които Министерството на туризма може да осигури. Работодателите също могат да осигурят средства за обучението на свои служители, които искат допълнителна квалификация. Обучението на кадри в туризма ще се осъществява в клоновете в Царево и Смолян, които разполагат с добра материална база. Ще се придобива професионална квалификация в направленията \"Хотелиерство и ресторантьорство\", както и \"Пътуване, туризъм и свободно време\". Ще се придобиват конкретни професии по тези две професионални направления. Учебните програми ще бъдат съгласувани с работодателите, съобразно с техните нужди. Очаква се годишно броят на обучените кадри да расте. Двамата министри подчертаха, че проблемът с квалификацията на кадрите в сектора е сериозен, а сезонният му характер прави предизвикателство наемането на квалифицирани кадри. Те от своя страна са основна част от формирането на качествен туристически продукт, подчерта министър Ангелкова. Инициативата е пилотна. До 2 месеца ще бъде съгласувана програмата, като в нея ще се набележат необходимите дейности , за да се образоват както безработни, регистрирани в Агенцията по заетостта, така и заети, които искат допълнителна квалификация. Предстои да бъде направена и среща с работодателите, както и и информационна кампания, за да се насочи вниманието към новия проект, каза Ангелкова. Почти 11 процента от заетите са от сектор туризъм, като пряко със свързаните индустрии са над 335 хиляди души през 2017 година. Министър Бисер Петков подчерта, че сектор туризъм е един от най-големите потребители на работна сила - по данни на Агенция по заетостта за първите 6 месеца броят на регистрираните свободни работни места от работодатели в този сектор е над 20 хиляди, каза Петков. Агенцията по заетостта ще определя, ще мотивира и насочва безработни, регистрирани в Бюрата по труда към обучение. По данни на Ангелкова над два пъти повече са през завършващия сезон регистрираните сезонни работници от трети държави. 7700 са регистрираните сезонни работници със сезонна заетост до три месеца, а вече има и няколкостотин удължени по новия режим, който дава възможност за сезонна заетост до 9 месеца.", "date": "2018.09.20", "title": "Безработни ще получат обучение и допълнителна квалификация за работа в туризма"}
{"url": "http://standartnews.com/balgariya/v_burgas_osadiha_na_8_godini_zatvor_ubietsa_na_malkata_nikol-375949.html", "text": "Бургаският окръжен съд осъди на 8 години непълнолетния Иван Иванов за убийството на 11-годишната Никол. Съдът реши още той да заплати 150 хиляди лева кръвнина на родителите на момичето. Престъплението беше извършено на 20-и август миналата година в асансьор на блок в бургаският квартал „Меден рудник\". Според становището на експертите 16-годишният Иван е осъзнавал какво прави и е можел да ръководи действията си. Престъплението е извършено по мъчителен за жертвата начин. 11 годишната Никол е била прободена с нож, при което е прерязана сънната й артерия. Момичето умира от загуба на кръв. И до днес майката на Иван не вярва, че синът и е извършил престъплението. Иван е бил първо задържан в бургаския затвор и след това прехвърлен в училището-затвор за малолетни в Бойчиновци, каза още майка му. Майката на Никол - Мими Ставрева обаче е убедена във вината на осъдения. С пълно единодушие е гласувана присъдата на Иван, каза председателят на съдебния състав съдия Стефан Стойков. Родителите на подсъдимия Иван Иванов бяха категорични, че ще обжалват присъдата. Жалбата трябва да бъде внесена в Апелативния съд в 15-дневен срок.", "date": "2018.09.20", "title": "В Бургас осъдиха на 8 години затвор убиеца на малката Никол"}
{"url": "http://standartnews.com/balgariya/noviyat_mvrministar_ne_moga_da_tarsya_smetka_na_prezidenta_za_komentarite_a_i_ne_biva-375958.html", "text": "Не мога да търся сметка на президента за коментарите, а и не бива, каза новоизбраният министър на вътрешните работи Младен Маринов в предаването „Лице в лице\" по бТВ по повод критиките на президента Румен Радев по негов адрес. Той заяви, че ще направи всичко възможно, за да има добър диалог между МВР и всички институции. По-рано през деня президентът заяви, че Маринов се назначава на мястото на Валентин Радев, въпреки „мърлявата работа\" на ведомството. Тя на свой ред зависела именно от Маринов, докато заемал поста главен секретар. „Не мога да коментирам и не бива да коментирам защо президентът смята така. Премиерът и правителството са решили – предложили са ме. От мен може да се очаква диалог и съвместна работа\", каза Маринов. Новият вътрешен министър заяви, че задочните скандали между „Дондуков 1\" и „Дондуков 2\" по негов адрес не са го разколебали. „Увереността ми идва от това, че знам какъв екип съм ръководил до вчера\", каза Маринов. Той допълни, че статистиката ясно показвала, че в качеството му на главен секретар на МВР „добре организирал\" и колегите му добре изпълнявали своите задължения. Маринов коментира, че проблемите в МВР по-скоро били в кадровия състав, който трябва да бъде укрепен. Въпреки това посочи, че от началото на „Борисов 3\" са назначени 1700 полицаи, а са напуснали близо 600 – статистика, която до скоро била в обратната посока. „Много е трудно да се избере главен секретар, тъй като всички директори на областни дирекции са добри. Който и да бъде избран, няма да бъде грешка\", коментира Маринов. Той не последва примера на предшественика си Валентин Радев, който в студиото на „Лице в лице\" обяви своята номинация за главен секретар на ведомството (което доведе до назначението на Младен Маринов на поста). На въпрос дали Христо Терзийски, шефът на Националната полиция, или Ивайло Спиридонов, шеф на ГДБОП, ще бъдат номинирани за поста, Маринов не пожела да отговори – „Както беше модерно едно време – нито да, нито не\".", "date": "2018.09.20", "title": "Новият МВР-министър: Не мога да търся сметка на президента за коментарите, а и не бивa"}
{"url": "http://standartnews.com/balgariya/siderov_na_koalitsionen_savet_shte_postavya_vaprosa_za_sanktsiite_sreshtu_ungariya-375946.html", "text": "На първия коалиционен съвет, който имаме ще поставя въпроса за санкциите срещу Унгария. Това каза пред журналисти в парламента председателят на ПГ на „Обединени патриоти\" Волен Сидеров по повод внесено проекторешение от Атака и \"Воля\" за санкциите срещу Унгария. „Партиите, които сега участват в либерален или социалистически алианси, ЕНП, ще претърпят преформиране. Консерватизмът, който сега взима връх в Европа, ще преформира самите алианси\", обясни той. „Ще видим ново управление на Европа - консервативно, патриотично, националистическо. Левите партии, които по принцип подкрепят джендър философията, разбиването на национални идентичности, ще претърпят неуспех. Прогнозирам, че те ще бъдат малцинство в следващия европарламент\", посочи Сидеров. „Бойко Борисов одобрява много от нещата, които Орбан прави, включително и за мигрантската политика\", коментира той. „Доколкото разбирам не го подкрепя, че се затваря университет, който бил към Сорос и имал международни лицензи. Това явно предизвиква движение и натиск\", поясни Волен Сидеров.", "date": "2018.09.20", "title": "Сидеров: На коалиционен съвет ще поставя въпроса за санкциите срещу Унгария"}
{"url": "http://standartnews.com/balgariya/premierat_razdvoenieto_na_lichnostta_po_temata_ungariya_se_yavyava_v_bsp-375945.html", "text": "Раздвоението на личността по темата Унгария се явява в БСП, защото нейните евродепутати подкрепиха санкциите, коментира пред българските медии в Залцбург премиерът Бойко Борисов. Премиерът Бойко Борисов прави двойна външна политика - една за пред българските граждани и една за пред началниците навън. Това каза по-рано лидерът на БСП Корнелия Нинова за санкциите срещу Унгария. „Смятаме, че решението за отнемане на гласа на Унгария е грешка и е още една стъпка към разделението и разцеплението в Европа на едни и други. Това е обратно на това, което бихме искали - силна и единна Европа\", заяви тя. Президентът пък видя двойственост в позицията на България по отношение санкциите, гласувани от ЕП, срещу Унгария: „Позицията е оторизиран да изрази министър-председателят, той представлява България в Съвета на ЕС, но и аз, както и вие, сме затруднени да проследим тази позиция, защото се оказва, че има две позиции: едната е за пред българската публика, другата е за пред Съвета на ЕС, така че това амбивалентно поведение не мога да тълкувам. Не приемам изключването и отнемането на думата да бъдат европейски инструменти. Това не го приемам, това е в разрез с принципите на ЕС.\" „Чакам един ден, в който президентът не е повторил нещо, казано от Корнелия Нинова, за да го аплодирам\", каза Борисов. По думите му към днешна дата има една ясно изразена позиция и тя е на ПП ГЕРБ в европейския парламент. Премиерът отчете, че 6-те депутати на ГЕРБ и Ангел Джамбазки от ВМРО са гласували срещу санкции и за действия на чл. 71 срещу Унгария. „Точно раздвоението на личността се явява в БСП, в партията, която издигна Радев, защото Корнелия Нинова казва: „Ние подкрепяме Орбан\", а нейните депутати, излъчени от БСП в европарламента гласуваха за изхвърлянето на Унгария и за взимането ѝ на право на глас. Къде е двойната политика? ГЕРБ с шестте си депутати е срещу наказанието на Унгария, БСП с нейните депутати е „за\". В България Корнелия Нинова, с цялото ми уважение към нея, и президентът Радев казват обратното\", посочи още Борисов. Той уточни, че с колегите си Валери Симеонов и Красимир Каракачанов са обсъдили темата на оперативно заседание на Министерски съвет. „Не се сърдя на президента, нито на г-жа Нинова. Тя е стигала до зам.-министър, президентът беше и премиер едновременно в служебното правителство 3 месеца, но надали му е останало време да вникнат какво означава\", каза той и обясни, че в оперативните заседания се приемат отчети и се взимат решения. По думите му точката касае разработването на стратегия какво да прави, ако един ден се започне тази санкция. „В България се разиграва драма и то вижте по каква тема, която я няма в Европейския съвет\", каза Борисов и уточни, че нито официално, нито в кулоари тази тема не се обсъжда. „Полша е по-актуално, обаче в България трябва да повторим думите на г-жа Нинова с цялото ми уважение към президентската институция\", допълни министър-председателят. Взетото на Оперативно заседание на Министерски съвет решение за Унгария няма правна стойност, но има морална, каза още Борисов. „Много уважавам г-н Сидеров, г-н Симеонов и г-н Каракачанов. Снощи след 23.00-24.00 ч., когато видях, че след г-жа Нинова веднага и те се изказаха в две агенции, се обадих и казах кое налага след 22.00 часа да се дават интервюта. Втори път, вие самите говорите, че е хубаво да се обсъжда нещо преди да го изпляскате пред медиите, в същото време правите обратното. Защо не ми се обадихте, да ме питате?\", заяви още министър-председателят. Той посочи, че ако те мусе бяха обадили, той е щял да им обясни, че на Оперативното заседание са взели решението, че ако някога се задейства подобна процедура, правителството ще застане на страната на Виктор Орбан. „Той също трябва да направи крачка назад с университета и с някои от зелените и неправителствени организации, за които всички в Европа настояват. Кое е различното от това, което сме казали? Нямало правна стойност. Да, по смисъла на правилника няма такава стойност. Има морална стойност, че ние като кабинет сме го взели и стоим твърдо зад него. Само се показва пръстче и веднага се търси от президента как да ни атакува, за да стане пред всички ясно, че има война. Няма, аз не искам да воювам с никого. Има толкова по-сложни външни врагове. Сега Тереза Мей ни обясняваше за Скрипал, за химическите оръжия\", коментира Борисов. Във връзка с коментарите на лидера на Атака Волен Сидеров за това, че началникът на кабинета на премиера Румяна Бъчварова е оказала влияние за назначенията на новите министри, Борисов каза, че е ясно кой може да му повлияе и кой не. „С Росен Желязков оня ден дойдоха просто да се консултират с мен как да реагират. Това са абсолютни лъжи, които се тиражират. В България вече все повече, когато една фалшива или лъжлива или кафява новина се появи някъде, вие я подемате, почва да се транслира и това става модел на поведение в много политици\", заяви Борисов. Той уточни, че Бъчварова и Росен Желязков не живеят заедно и си имат семейства. „Като го четат семействата им, знаете ли, това е страшно потискащо\", допълни той. Министър-председателят заяви, че още от началото с кандидатурата на Александър Манолев и смяната му, е движил цялата работа изцяло той. Бойко Борисов каза още, че когато го е номинирал не е знаел за излезлите неща с инцидента и ги е научил постфактум.", "date": "2018.09.20", "title": "Премиерът: Раздвоението на личността по темата Унгария се явява в БСП"}
{"url": "http://standartnews.com/balgariya/valeri_simeonov_nyama_promyana_v_pozitsiyata_na_ministerskiya_savet_za_ungariya-375947.html", "text": "Няма разколебаване в позицията на правителството за Унгария, категорично заяви във Варна вицепремиерът Валери Симеонов във връзка с внесеното вчера от него и вицепремиера Красимир Каракачанов в Министерския съвет предложение България да подкрепи позицията на Унгария за нелегалната миграция и правото на страните членки да вземат суверенни решения. \"Снощи имах разговор с премиера относно евентуалното разколебаване в позицията му за Унгария и мога да кажа, че няма такова нещо. Няма разколебаване. Вчера той прецизира решението\", каза вицепремиерът Симеонов. Той обясни, че формално погледнато решението на вчерашното заседание не е имало правна стойност и затова премиерът Бойко Борисов е отложил гласуването. Според вицепремиера Валери Симеонов България ще излезе с официална позиция, когато има изрично решение на Министерски съвет за това. \"Ние на вчерашното заседание на Министерски съвет се обединихме около решение, което беше на оперативно заседание за изразяване на такава позиция. Включително беше определено каква да бъде тя - в подкрепа на Унгария. Но чисто формално трябва да има отделно решение на Министерски съвет\", посочи вицепремиерът Симеонов и добави, че в Европарламента депутатите на ГЕРБ са гласували против санкции за Унгария. \"Няма разминаване, има вече мнение, но то беше извън дневния ред. Ние го внесохме буквално преди самото заседание. Никой не изрази несъгласие. Напротив - всички казаха, че ще подкрепят. Предстои изготвянето на такава позиция. Полша и Чехия също категорично изразиха несъгласие въобще със започване на такава процедура. Но тези процедури са бавни, тежки\", заяви още Симеонов. Той допълни, че едно такова решение не трябва да доведе негативи за страната, а България трябва да изходи на първо място през призмата на собствените интереси.", "date": "2018.09.20", "title": "Валери Симеонов: Няма промяна в позицията на Министерския съвет за Унгария"}
{"url": "http://standartnews.com/balgariya/prezident_premier_i_vatreshen_ministar_shte_saglasuvat_imeto_na_noviya_glaven_sekretar-375948.html", "text": "Преди да бъде оповестено името на новия главен секретар на МВР, то ще бъде съгласувано между президента, премиера и министърът на вътрешните работи. Това каза председателят на ПГ на ГЕРБ Цветан Цветанов пред репортери в Народното събрание. На въпрос кога ще има нов главен секретар на МВР Цветанов отговори, че има обсъждани имена. „Но това е в компетентността на министър-председателя, на министъра на вътрешните работи и, разбира се, след съответната съгласувателна процедура с президента Румен Радев. Защото тук вече няма как да не се направи задължителното съгласуване, когато говорим за назначаване на висши професионални фигури в сектора за сигурност\", коментира Цветанов. Той посочи, че е убеден, че преди да бъде оповестено едно име, то първо ще мине на съгласуване между президентската институция и изпълнителната власт в лицето на министър-председателя и министъра на вътрешните работи. „Защото в устройствения правилник е записано, че за всяко едно назначение трябва да има указ на президента\", каза още Цветанов. Убеден съм, че днешното управление е без алтернатива и БСП бяха безпомощни в дебатите в парламента, каза още Цветанов. „Защото единственото, което могат да говорят от опозицията, е какво биха направили, ако днес управляваха. Но те са управлявали, всички сме видели техните резултати и българските избиратели са дали гласа си вече 10 години да управлява ГЕРБ, защото ние се натоварваме с отговорност и сме партия, която може да отчита действителни резултати във всяко едно населено място\", коментира Цветанов. Той посочи като добър пример за политиката на управляващите реформите, извършени в сферата на образованието. „В сферата на образованието това, което направихме, смятам, че е един невероятен трамплин за всички деца, които излизат от системата, за да могат действително да се впишат в трудовия пазар\", каза още Цветанов. Това, към което трябва да се придържаме като страна, е Унгария да не бъде наказана тежко и да препоръчаме диалогът да бъде по-интензивен, коментира Цветан Цветанов. На въпрос дали има разнобой в кабинета в позицията относно Унгария, Цветанов каза: „Това е тема, която и към настоящия момент няма решение от лидерите на ЕС. Това е изключително чувствителна тема за периода, в който се намира ЕС. И ние днес трябва да бъдем много ясни в позициите си и да декларираме, че сме за интегриран и силен Европейски съюз. За това критиките към всяка една държава-членка са добри, ако бъдат градивни и всеки направи своята самооценка. Трябва да бъдем заедно в предизвикателствата – и с бежанската криза, и с интеграцията на тези чужденци, които влязоха в ЕС.\" На въпрос как гледа на предложението на „Атака\" и „Воля\" министър-председателят да бъде задължен при гласуване в Европейския съвет България да гласува против санкциите срещу Унгария, Цветанов отговори: „Доколкото знам няма да има гласуване сега. Имаше дебат, който беше проведен в Европейския парламент и дори и ЕНП, и всички политически семейства са разделени по тази тема. Това, към което бих искал да се придържаме като страна, е да бъдем ясни с дефицити, ако има такива, и да препоръчаме диалогът да бъде по-интензивен. И Унгария да не бъде наказана толкова тежко, защото това преди европейските избори ще създаде други настроения и усещания за националистическите и популистките партии е ЕС\", каза още той и даде пример с това, което в момента се случва в Италия, в Гърция. „Ние също сме много притеснени от това, което би могло да се стовари отново като бежанска вълна към ЕС. И точно заради това и ЕС, и ЕК са в постоянен диалог с Турция. И решенията, които в момента се гласуват, са да бъдат изградени платформи в местата, където има конфликт или в съседство на тях\", каза още Цветанов.", "date": "2018.09.20", "title": "Президент, премиер и вътрешен министър ще съгласуват името на новия главен секретар"}
{"url": "http://standartnews.com/balgariya/borisov_edin_darzhaven_glava_ne_bi_li_tryabvalo_da_e_obedinitelyat_na_natsiyata-375944.html", "text": "Питам един държавен глава не би ли трябвало да е баща на всички партии, не би ли трябвало да е еднакво отдалечен от всички партии, не би ли трябвало да е обединителят на нацията. Този въпрос зададе пред журналисти в Залцбург премиерът Бойко Борисов. „Има право на своето мнение. Аз ако почна за Пламен Узунов или за неговите съветници какви служители са? Това помага ли на институциите? Това добре ли ще бъде за институциите. Нима там при него няма един, който беше застанал с хитлеристки поздрав?\", попита премиерът. Президентът Радев най-сетне да си направи партията или да оглави БСП, да излезе на избори, да си подреди министри и да управлява, каза още Борисов. По думите му държавният глава всеки ден излиза и казва нещо срещу правителството. Във връзка с коментара на президента за новия министър Младен Маринов, Борисов заяви: „Отговорността се понася от тези, които са избрани да управляват. Като дойдат избори, ще изберат него, друг или трети и той ще назначи необходимия министър. Ние така сме преценили в коалицията, тези хора сме предложили и мисля, че се справят добре. Ще се справят и по-добре. Със сигурност може да има и по-добри кандидатури. Всеки ден ние биваме подлагани под критика. Не чухме нищо за БСП, за \"Ролс-Ройс\"-ите. Ние в България явно повече се вълнуваме за Унгария, без да има тема за нея, а тук разглеждаме Брекзит\", каза той. Според него тази тема е много важна, защото във Великобритания има много българи и те трябва да бъдат защитени. „Днес с колегата Ципрас и с останалите обсъждаме как да направим така, че при природни бедствия бързо и ефективно да работим. Да си помагаме, да има такъв корпус. Второ, „Фронтекс\" да го направим 10 хил. души, да имаме корпус „Гранична полиция\" с всичките възможности там, където някоя от държавите не се справя да бъдат изпратени веднага, за да запушим пробиви, за да гарантираме на европейската общност, че мигрантска вълна няма да има повече. Ние в България ще си говорим за Унгария и дали ще имаме две позиции\", заяви Борисов.", "date": "2018.09.20", "title": "Борисов: Един държавен глава не би ли трябвало да е обединителят на нацията?"}
{"url": "http://standartnews.com/balgariya/rosen_zhelyazkov_prie_upravlenieto_na_mtits_ot_ivaylo_moskovski-375951.html", "text": "Най-важното за мен е да има приемственост с екипа на Министерството на транспорта, информационните технологии и съобщенията, за да продължим стартираните реформи. Това заяви министърът на транспорта, информационните технологии и съобщенията Росен Желязков при встъпването му в длъжност. Той благодари на досегашния министър за конструктивната работа през годините и доброто сътрудничество в сектора. Ивайло Московски коментира, че Росен Желязков поема министерството в стабилно състояние, но има и няколко теми, които изискват лична ангажираност още от момента на встъпване. \"Една част от проектите по ОП „Транспорт и транспортна инфраструктура\", закъсняват с няколко месеца заради обжалвания и е необходимо да се компенсира това забавяне\", посочи Московски. Той подчерта, че едно от сериозните предизвикателства е подобряване на координацията и съвместната работа с всички структури,  отговорни за пътната безопасност. „По отношение на БДЖ основната задача е оздравяването на железницата, която на практика беше докарана до фалит през 2009 година. Към момента всички банкови задължения са изплатени и има разработен механизъм за финансовото стабилизиране на дружеството\", заяви Московски.  По думите му друга важна тема, която стои пред новия министър е концесионирането на транспортни обекти. „Това е практика в целия свят и е ефективен начин за развитие на пристанищната и летищна инфраструктура, които са приходо-генериращи и не е допустимо да се развиват с европейски средства\", категоричен бе Ивайло Московски.", "date": "2018.09.20", "title": "Росен Желязков прие управлението на МТИТС от Ивайло Московски"}
{"url": "http://standartnews.com/balgariya/ministar_avramova_saznavam_otgovornostta_s_koyato_poemam_tozi_post-375952.html", "text": "Съзнавам отговорността, която поемам с този пост. Държа на приемствеността и на три приоритета, които ще спазвам в работата си – ефективност, качество и контрол. Това каза в кулоарите на Народното събрание днес министърът на регионалното развитие и благоустройството Петя Аврамова след като встъпи в длъжност и добави, че за нея ще бъде ценно да получи подкрепата на досегашния министър Николай Нанков и да има възможността да използва неговите знания и опит. Петя Аврамова заяви, че ще разчита на професионализма, опита и компетентността на всички служители на Министерството на регионалното развитие и благоустройството. Ще работя съвместно с общините в Република България, с бранша, със съсловните организации и вярвам, че с ангажираността на всички и на законодателната власт ще успеем да свършим работата, която ни предстои  за облагородяване на нашата държава, за добра градска среда и добри пътища, подчерта регионалният министър. Николай Нанков изказа своята увереност, че Петя Аврамова ще се справи добре с очертаните приоритети. Изключително съм щастлив, че оставяме подредена къща на добър стопанин, каза той и изрази готовност да помага. По-късно, в Министерството на регионалното развитие и благоустройството Николай Нанков представи на новия регионален министър екипа на ведомството.", "date": "2018.09.20", "title": "Министър Аврамова: Съзнавам отговорността, с която поемам този пост"}
{"url": "http://standartnews.com/balgariya/gl_prokuror_tsvetan_vasilev_ostava_v_sarbiya_zaradi_politichesko_vliyanie-375954.html", "text": "\"При всички изключително коректни отношения с колегите от сръбската прокуратура, мисля че забавянето на случая \"Цветан Василев\" е на моменти вън от техните правомощия и възможности. Това забавяне, на което сме свидетели е необичайно, за който и да било случай на международната правна помощ. За мен то е резултат на съвсем друг тип влияние и то е политическо\", заяви главният прокурор Сотир Цацаров пред медиите след изслушване в парламентарната комисия за борба със сивата икономика. Той допълни, че процедурите в сръбския съд продължават без решение по същество. Цветан Василев е подсъдим задочно в Специализирания съд по делото \"КТБ\". В момента се намира в Сърбия и чака решение за екстрадиция у нас. Цацаров обясни още, че по отношение на есктрадицията на Димитър Желязков - Очите, всички задължения, които е следвало да бъдат изпълнени от българска страна са изцяло изпълнени. Помолен за експертно мнение от депутатите в комисията по отношение на това какво може да се направи, за да се ограничи производството на нелегални цигари главният прокурор даде няколко идеи. По думите му към момента в Наказателния кодекс няма наказуемост за производството на акцизни стоки без бандерол. Според него това трябва да се промени и текстът да изглежда така - който произвежда, разпространява или държи акцизни стоки без бандерол. Също така главният прокурор смята, че трябва да има промяна в закона, която да въведе наказателна отговорност и за приготовлението за производство на такива стоки. Пред медиите главният прокурор каза още, че тези идеи за промени в закона са били давани преди на парламента. Втората идея на Цацаров е да се въведе лицензионен и/или регистрационен режим за производството на машини, които могат да се използват за незаконно производство на цигари. По думите му у нас има огромен вторичен пазар за такова производство и продажбата на тези машини вътре или извън страната. По отношение на разбити наскоро пет фабрики и един цех за нелегални цигари, главният прокурор каза, че разкриването им не се дължи единствено и само на информация от чуждестранни служби. Сотир Цацаров сподели пред депутатите и няколко извода от тези операции, а те са, че фабриките са имали сериозен промишлен капацитет, пълна автономност на работа, възможност за пълна мобилност на производствения процес, както и модерни машини за работа. Пред журналисти главният прокурор коментира, че новият вътрешен министър Младен Маринов според него е отличен професионалист. Във връзка с разследването срещу семейство Арабаджиеви, зам.-главният прокурор Иван Гешев коментира, че е запорирано всичкото имущество, което се води на тях като физически лица. Той отрече да знае къде се намират в момента Ветко и Маринела Арабаджиеви.", "date": "2018.09.20", "title": "Гл. прокурор: Цветан Василев остава в Сърбия заради политическо влияние"}
{"url": "http://standartnews.com/balgariya/mladen_marinov_uchastva_v_zasedanie_na_komisiyata_na_ns_za_borba_s_kontrabandata-375953.html", "text": "Министърът на вътрешните работи Младен Маринов присъства на заседание на Комисията за наблюдение на приходните агенции и борба със сивата икономика и контрабандата. Той бе изслушан заедно с главния прокурор на Република България Сотир Цацаров във връзка с нелегалното производство, разпространение и търговия на цигари, борбата със сивата икономика и контрабандата в тютюневия сектор, съобщиха от МВР. Присъстваха също и заместник-главният секретар на МВР главен комисар Георги Арабаджиев, директорите на главните дирекции „Борба с организираната престъпност\" и „Национална полиция\" - главен комисар Ивайло Спиридонов и главен комисар Христо Терзийски. Съвместната работа и комуникацията с прокуратурата е постоянна, в резултат са изведени основните проблеми и тенденции, по които се работи непрекъснато – заяви министърът на вътрешните работи Маринов. Той подчерта изключителната заслугата и на изградения в ГДБОП Междуведомствен координационен център за противодействие на контрабандата и контрол на движението на рискови стоки и товари. За постигнатите резултати свидетелства и последното изследване, огласено вчера от цигарените компании, подчерта министър Маринов.", "date": "2018.09.20", "title": "Младен Маринов участва в заседание на комисията на НС за борба с контрабандата"}
{"url": "http://standartnews.com/balgariya/marinov_shte_ukrepva_sistemata_na_mvr_i_kadrovoto_obezpechavane-375955.html", "text": "В днешния ден приключи моят професионален стаж, заяви министър Младен Маринов. В продължение на почти 28 години, аз и колегите ми преминахме през много горещи точки, решавахме сложни казуси, правихме всичко възможно да защитим нашите служители, както и всички, които работеха в съответните операции. Допускахме и грешки, които отчитахме и от които извеждахме правилните изводи, но продължавахме заедно да работим за сигурността на страната и хората. Днес поемам много сериозна отговорност и ще разчитам на всички вас, директорите в  министерството, за да продължим да подпомагаме професионалната дейност, заяви министър Младен Маринов при встъпването му на новия пост. Той подчерта, че министерството е стъпило на две важни колони – политическото и професионално ръководство, които са изключително важни и без които ведомството не може да съществува. В ежедневната работа са възниквали спорове, но в откровен диалог са вземани най-правилните решения в името на по-добрата работа. Министър Маринов посочи, че ще разчита на Валентин Радев, на неговия опит и подкрепа в  парламента. Вътрешният министър благодари сърдечно на професионалния екип, който с верния си поглед е и основен двигател в дейността на министерството и увери, че ще направи всичко да бъде буфер между натиска отвън и възможността колегите да си вършат работата.  Той очерта и един от основните му приоритети  - обучението на служителите, защото системата се нуждае от укрепване, гарантиране на сигурността на професионалните служители, кадрово и техническо осигуряване. По думите му реформи трябва да има, но в момента трябва да акцентираме на стабилността и развитието на системата. Над 1 700 са новоназначените служители, тенденцията се обърна и сега напускат много по-малко професионалисти. Затова ще насочим усилията си към практическото им обучение, особено на тези, които всеки ден работят на „терен\". Министър Маринов каза, че още днес ще потърси представителите на синдикалните организации в министерството, за да разговарят именно за развитието на човешките ресурси.  До момента се направи много за униформения състав и служителите го оценяват. Той припомни, че бяха увеличени заплатите, служителите получиха ново оборудване и униформи – заслуга на политическото ръководство. Защитата на всеки полицай е важна за нас, допълни вътрешният министър и посочи, че тези усилия ще продължат и в бъдеще. В знак на уважение министър Младен Маринов връчи на своя предшественик плакет на МВР и личен подарък – колаж от снимки, свързани със значими събития от неговия период като министър на вътрешните работи. Пожелавайки „на добър път\" на министър Маринов, Валентин Радев се спря на извървения за година и четири месеца път, в който са извършени много положителни неща – назначени са над   1000  полицаи, жандармеристи и гранични полицаи, предприети са решителни стъпки за противодействие на пътнотранспортните произшествия, службите доказаха своя професионализъм по време на европредседателството на страната ни. По думите му е необходимо оптимизиране на структурата, а основната задача е хората да останат  във  фокуса на вниманието на професионалното и политическото ръководство. Радев изрази надежда, че усилията, положени в укрепването на министерството ще продължи. Той благодари на професионалното и политическото ръководство за тяхното доверие и помощ и увери министър Маринов, че от парламента ще има неговата и на колегите му подкрепа. Като символ на приемственост ексминистър Радев връчи на своя колега тиролската шапка – един от символите на тройката председателство на Съвета на ЕС.", "date": "2018.09.20", "title": "Маринов ще укрепва системата на МВР и кадровото обезпечаване"}
{"url": "http://standartnews.com/balgariya/proveryavat_dohodite_na_stotitsi_sobstvenitsi_na_luksozni_koli_po_severnoto_chernomorie-375957.html", "text": "В момента се проверяват доходите на 302-ма собственици и ползватели на луксозни автомобили по Северното Черноморие, съобщи по време на посещението си във Варна вицепремиерът Валери Симеонов. По думите му проверките се извършват със съдействието на полицията. Очаква се резултатите да станат ясни до седмица – две. „И за мен ще бъде интересно да научим колко от автомобилите отговарят на приходите на собствениците\", коментира вицепремиерът. След отчетна среща в Областна администрация за летен сезон 2018, той съобщи, че от звената на Националната агенция по приходите във Варна и Добрич имат повишени постъпления от ДДС спрямо периода от юни до август 2017 година. Симеонов отчете също, че по Северното Черноморие се отчита увеличение с 24 млн. лева на постъпленията от внесени осигуровки на заетите в туризма за трите месеца. Повишението от внесен данък върху доходите на физическите лица е с 8 млн. лева. Въпреки дъждовното лято има ръст на оборотите с над 34 млн. лева само за Северното Черноморие, заяви Валери Симеонов след среща с представители на институции и туристическия бранш. Той определи сезона като успешен. Симеонов заяви, че МВР отчита сериозно намаляване на нарушенията и престъпленията по време на туристическия сезон. „Благодарение на активната дейност на служителите на министерството имаме намаляване както на административните актове, така и на общите престъпления\", заяви Валери Симеонов. Според отчетите на МВР за летния сезон се отчита намаляване на грабежите и кражбите и повишаване на разкриваемостта с над 40% по постъпили сигнали за закононарушения. По отношение на патентните марки и нарушенията на интелектуалната собственост са отчита намаляване с 50% спрямо миналия сезон, като конфискуваните стоки са за около 1 млн. лева\", посочи Валери Симеонов. Положителни са резултатите и на Регионална дирекция „Пожарна безопасност и защита на населението\", каза Валери Симеонов. Приходната агенция отчита 34 млн. лева ръст на оборотите спрямо миналата година и 8% ръст на приходите от данъци.", "date": "2018.09.20", "title": "Проверяват доходите на стотици собственици на луксозни коли по Северното Черноморие"}
{"url": "http://standartnews.com/balgariya/nankov_dnes_dumata_e_blagodarya-375931.html", "text": "В деня, в който излиза от регионалното министерство и се връща на депутатската банка, Николай Нанков благодари на премиера Бойко Борисов и на колегите си. Той пожела успех на наследничката си Петя Аврамова с джедайския поздрав: Нека силата бъде с теб! Нанков направи това със специален пост във фейсбук.", "date": "2018.09.20", "title": "Нанков: Днес думата е „Благодаря”"}
{"url": "http://standartnews.com/balgariya/otnemat_imushtestvoto_na_arabadzhievi_i_staykovi_ako_ne_dokazhat_dohodi-375921.html", "text": "Комисията за отнемане на незаконно придобито имущество започна проверки на семействата на разследваните бизнесмени Ветко Арабаджиев и Миню Стайков по уведомление от прокуратурата. Ако бъде доказано разминаване в доходите и имуществото им по-голямо от 150 хиляди лева, то имуществото бъде конфискувано. Незаконно придобитото имущество, което се конфискува от държавата, се съхранява в складова база между селата Горни и Долни Богров. В повечето случаи това са изключително скъпи автомобил и или техника, съобщи bTV. Най-големите суми безотчени пари се трупат от наркотрафик и контрабанда, категорични са експертите. Следва прането на пари. Мрежите са едни и същи, само лицата се сменят, разказва основателят на бюрото за финансово разузнаване Николай Иванов. \"Тези хора са освобождавани от чадъри, просто имат покровителство, да го кажем по-мекичко, в коридорите на властта. Когато чуете, че някой държи пари в брой 10 милиона, това ще говори за една разгърната мрежа, която да генерира пари в брой и тези пари да не се отчитат. Принципът е \"Следвай парите\": тръгвайки от тях се стига до техния източник\", заяви експертът. България е на едно от първите места в Европа по разкриване на подобни престъпления. \"Съдебната статистика сочи, че са доста повече присъдите у нас от средната европейска практика, ако ги сметнем пропорционално за средния БВП вярно, че става въпрос за 30-ина годишно... Няма нужда да переш пари ако няма мръсни пари\", коментира финансистът Емил Хърсев. Паралелно с наказателната система, комисията за конфискуване на незаконнопридобито имущество тази година е отнела имоти, вещи и пари на стойност 10 милиона лева. Половината от тях са от пране на пари. Най-голяма сума е конфискувана от клана Маринови от Долни Дъбник, на чело на който стои баба Иванка. Тя успява да измами палестинка от Рамала и да я принуди да изпрати у нас повече от 2 милиона долара, за да й развалят проклятие. \"Госпожа Маринова успява да обърне нещата така, че сякаш със свои действия може да препятства зли събития за целта трябват пари - тъй като са зло, трябва да бъдат изгаряни в България и жената изпраща пари, започва, американски долари. Бавно и полека започват плащания чрез системата за разплащания...\", описва случая директорът на КПКОНПИ-Велико Търново Николай Колев. Фамилията се сдобива изведнъж с луксозни автомобили и 4 килограма злато. Разкрити са, защото един от синовете на Иванка има телково решение за 100 процента слепота, живее с официален доход от 210 лева, но има присъда за шофиране без книжка и супер луксозна кола за стотици хиляди левове. Комисията е отнела на фамилията имущество за три милиона и половина лева. Проверките продължават максимум година и половина.", "date": "2018.09.20", "title": "Отнемат имуществото на Арабаджиеви и Стайкови, ако не докажат доходи"}
{"url": "http://standartnews.com/balgariya/karadaya_gerb_e_vinoven_za_sobstvenoto_si_zatavane-375933.html", "text": "ГЕРБ е единственият виновен за собственото си затъване. Това каза председателят на ПГ на ДПС Мустафа Карадайъ по време на дебата за рокадите в парламента. „Във време, когато обществото има нужда от промяна и адекватни държавнически решения, сме принудени да се занимаваме с министерски оставки с цел запазване на властта, тоест с отлагане на неизбежното\", заяви  той.  „Трите министерски оставки ще тушират напрежението, това е очакването на управляващите, но няма да се случи\", коментира още Карадайъ. „Не чухте предупреждението ни да съставите правителство, за да осъществите собствената си програма за управление\", посочи той. И заяви: „Противопоставихте български граждани, дадохте власт на национализма и популизма. Възприехте ги и ги превърнахте в своя кауза. Разрушихте и малкото останало доверие в институциите и с това предизвикахте криза на държавността. Тя е може би най-тежката не само в новата история на България\". „Днес трябваше да отговорим на въпросите как да спрем войната по пътищата и агресията, как да подобрим живота на българите, какво да се предприеме по преговорите за Многогодишната финансова рамка\", подчерта Мустафа Карадайъ. „Няма да чуем отговорите на важните въпроси от правителството, няма да дочакаме решението на проблемите на българите от това правителство\", продължи председателят на ДПС. Формулата на властта е грешна, каза Карадайъ. И прогнозира: „Предсрочните избори са неизбежни\".", "date": "2018.09.20", "title": "Карадайъ: ГЕРБ е виновен за собственото си затъване"}
{"url": "http://standartnews.com/balgariya/dogan_i_karadaya_se_sreshtnaha_s_poslanika_na_sasht-375935.html", "text": "Почетният председател на ДПС д-р Ахмед Доган и председателят на ДПС Мустафа Карадайъ вчера проведоха среща с посланика на САЩ Н.Пр. Ерик Рубин в центаралата на Движението за права и свободи. Бяха обсъдени актуални политически въпроси, както и развитието на двустранните отношения, съобщи ДПС. Участниците в срещата изразиха задоволство от възможността да обменят мнения и позиции по отделни теми, както и убеждението, че такива срещи са необходими и полезни. Взаимното уважение и диалогът способстват за развитие на демократичните процеси и трябва да бъдат поощрявани, се казва още в съобщението на ДПС.", "date": "2018.09.20", "title": "Доган и Карадайъ се срещнаха с посланика на САЩ"}
{"url": "http://standartnews.com/balgariya/zashto_bukvite_v_azbukata_sa_podredeni_tochno_po_tozi_nachin-375922.html", "text": "Защо буквите в азбуката са подредени по този начин? Защо например азбуката не започва само с гласните? Каква е логиката точно на тази подредба? Потърсихме отговорите на тези въпроси в „Питанка\" и ето какво научихме: Днешните азбуки, в огромната си част, произхождат от гръцката. Латиницата и кирилицата са само видоизменена гръцка писменост. Но елините не са я измислили, те са видоизменили финикийската азбука. Обаче и финикийците не са я измислили. Цялата тази културна нишка от векове насам използва почти една и съща подредба. Тя започва с алфа, продължава с бета, оттам алфабет е азбука на латинските езици, а на български казваме азбука, което също е името на първите две букви. Азбуката, такава, каквато я знаем, идва от Египет XV век преди Христа. Само че не е създадена от египтяните, те са използвали, както знаете, система от йероглифи. Първата подредена азбука е на семитските работници в Централен Египет. Наричаме я протосинайска азбука. Именно тя преминава у финикийците под някаква форма, а те (заради търговските си връзки) я разпространяват. Протосинайското подреждане е звуково. В него няма гласни. Съществуват два вида подреждане. Единият е северносемитският, а другият - южносемитски. Северносемитската подредба е приблизително близо до това, което вземат финикийците, също без гласни. През VІІІ век преди Христа гърците взимат финикийски еквивалент, добавят гласни, махат звуци, които те не притежават, сливат някои, които звучат по един и същи начин. И малко или много така стигаме до днешните азбуки. Но южносемитската подредба е друга. Днес тя е запазено в писмената система „ге'ез\", която е „абугида\". Гласните се отбелязват с модифициране на знака на предходната съгласна. Ползват я южноарабските племена, както и етиопците. Това че едната подредба е по-популярна от друга се дължи на културни фактори. Просто северните семити, финикийците, гърците, етруските имат по-сериозна заслуга за развитието на света, такъв, какъвто го знаем. И затова подредбата е такава. Но това все още не отговаря на въпроса, защо в северната и южната семитска система звуците са подредени по начина, по който са. Ами, изборът е произволен, а после се е наложил. Няма някаква сериозна логическа връзка, която да обясни, защо. Чиста случайност е. Правота на първия. По-късно буквите получават допълнителни смисли, закотвят се на местата си, изразяват често пъти бройни, но в началото е твърде възможно да са били произнасяни в каква ли не последователност. За да не се пропуска звук обаче, той трябва да бъде записан. И от тези ранни записвания, ние познаваме само две. Нищо чудно да е имало и други. Ето как бързият отговор на въпроса, защо в тази последователност, има следния отговор: Чиста случайност е. Но дори и да е имало някаква логика, тя отдавна се е загубила, преди 3500 години.", "date": "2018.09.20", "title": "Защо буквите в азбуката са подредени точно по този начин?"}
{"url": "http://standartnews.com/balgariya/rumen_radev_s_nova_ataka_sreshtu_naznachavaneto_na_mladen_marinov_za_vatreshen_ministar-375943.html", "text": "Президентът Румен Радев заяви, че не разбира назначаването на Младен Маринов за министър на вътрешните работи, но отказа да коментира останалите кандидатури за министри. А по друга актуална тема от последните дни - предлаганите санкции срещу Унгария, според президента, трудно може да се проследи позицията на България. Държавният глава коментира това по време на кариерен форум за българи в чужбина. Президентът Румен Радев определи назначаването на Младен Маринов на поста вътрешен министър като \"парадоксално\". „Премиерът маха МВР-министъра, заради мърлявата, както той се изрази, работа на полицията, а тази мърлява работа се планира, организира, ръководи и контролира от главния секретар на МВР, който пък съответно заради тази мърлява работа се предлага за министър. Така че аз не го разбирам много\", обясни Радев. Отказвайки да коментира останалите министри, президентът отрече твърдението на Цветан Цветанов, че подадените вчера в президентството съгласувателни документи за освобождаването на Маринов от поста главен секретар по нищо не се различават от първоначално подадените преди дни. „Аз господин Цветанов отдавна съм престанал да го слушам, но истината е, че предния ден в Президентството се получиха най-сетне самото заявление на г-н Маринов и писмото на министъра на вътрешните работи с искане за съгласуване и издаване на указ, това са фактите. Но самият факт, че най-сетне правителството склони да изпълни тази съгласувателна процедура, е малка, но важна крачка напред в пътя към и битката за законност\", каза Радев. Президентът видя двойственост в позицията на България по отношение санкциите, гласувани от ЕП, срещу Унгария. „Позицията е оторизиран да изрази министър-председателят, той представлява България в Съвета на ЕС, но и аз, както и вие, сме затруднени да проследим тази позиция, защото се оказва, че има две позиции: едната е за пред българската публика, другата е за пред Съвета на ЕС, така че това амбивалентно поведение не мога да тълкувам. Не приемам изключването и отнемането на думата да бъдат европейски инструменти. Това не го приемам, това е в разрез с принципите на ЕС\", категоричен бе държавният глава. Попитан дали в Президентството се обсъждат кандидатури за конституционни съдии, президентът отговори: „Разбира се, че проучвам различни варианти, за мен са важни не само високите професионални, но и високи морални качества и възможностите и умението да отстояваш своята позиция\".", "date": "2018.09.20", "title": "Румен Радев с нова атака срещу назначаването на Младен Маринов за вътрешен министър"}
{"url": "http://standartnews.com/balgariya/ministarat_na_energetikata_tsenata_na_prirodniya_gaz_ne_zavisi_ot_nas-375928.html", "text": "Цената на природния газ не зависи от нас, това е ресурс, с който не разполагаме. Така енергийният министър Теменужка Петкова коментира в предаването „Тази сутрин\" на bTV очакваното сериозно увеличение на синьото гориво с 14% от октомври. Тя припомни, че цената се определя по формула и зависи основно от цената на петрола и курса на щатския долар. Няма политик и няма човек, който да не се притеснява от евентуални рискове за увеличаване на цените на енергийните ресурси, защото това влияе пряко и на бизнеса, и на битовите потребители, коментира министърът. По думите й има възможност да бъде предоговорена цената в бъдеще с „Газпром\". Енергийният министър потвърди, че НЕК трябва да плати още 32 млн. евро по проекта АЕЦ „Белене\", защото това е постановил арбитражният съд. За изплатените на „Уорли парсънс\" 270 млн. евро по проекта Петкова коментира, че те са изплатени за документация по договор с НЕК. Без фигурата на архитект на проекта не може, а изпълнителя е избран след обществено поръчка, уточни тя. Теменужка Петкова припомни, че до края на октомври трябва да е готова процедурата за избор на стратегически инвеститор. Засега ясно изявен интерес от Китайската ядрена корпорация, обяви министърът. Тя коментира и информацията, че ще бъдат платени още 1 млн. лв. за консултант и обяви, че няма такова нещо. Ставало въпрос за преконсервация на оборудването за „Белене\". С Гинка Върбакова, която поиска, но не успя да придобие активите на ЧЕЗ в България, министърката се чула последно за рождения й ден през август – „чисто човешки\" да я поздрави. „Частната сделка не ме вълнува, нямам нищо общо с този процес\", подчерта Петкова.", "date": "2018.09.20", "title": "Министърът на енергетиката: Цената на природния газ не зависи от нас"}
{"url": "http://standartnews.com/balgariya/mladen_marinov_shte_se_zaeme_s_obuchenieto_s_prakticheska_nasochenost_v_mvr-375942.html", "text": "В МВР трябва да има реформи и ще продължи да има, но трябва да продължим укрепване на системата на професионалната структура. Акцент и приоритет ще ми бъде обучението с практическа насоченост, за да се повиши капацитетът на служителите, работещи на терен. Това заяви новият вътрешен министър Младен Маринов по време на встъпването си в длъжност и приемането на поста от досегашния министър Валентин Радев пред цялото професионално ръководство на МВР. „Преди всичко ще спазвам приемствеността, защото на системата ѝ трябва да продължи това, което се прави. Смятам, че ориентирайки се и към човешкия ресурс, и към технологичното обновяване, ще постигнем добри резултати\", каза Маринов и посочи, че му предстои среща със синдикатите. На въпрос кой ще бъде новият главен секретар на МВР, Маринов отговори, че това не стои на дневен ред. Ще се върна в Народното събрание, ще бъда отново член на Комисията за отбрана и вътрешна сигурност. Това каза бившият министър на вътрешните работи Валентин Радев пред журналисти в Народното събрание. Радев обясни, че от утре се връща като депутат в Народното събрание. „Ще бъда член на Комисията по отбрана и вътрешна сигурност. А дали и като неин председател – ръководството ще реши\", посочи още той. Бившият вътрешен министър обясни, че специално предаване на длъжността ще бъде направено в сградата на МВР.", "date": "2018.09.20", "title": "Младен Маринов ще се заеме с обучението с практическа насоченост в МВР"}
{"url": "http://standartnews.com/balgariya/avramova_marinov_i_zhelyazkov__ministri-375936.html", "text": "Петя Аврамова, Младен Маринов и Росен Желязков вече са министри. С три отделни решения парламентът ги избра в състава на кабинета С 205 гласа \"за\" и 8 против парламентът освободи регионалния министър Николай Нанков. На негово място 125 депутати избраха народната представителка , 90 бяха против. Въздържали се нямаше С 207 гласа \"за\" и 9 \"против\" депутатите освободиха Валентин Радев от поста министър на вътрешните работи. Със 126 гласа \"за\" и 90 \"против\" те избраха на негово място досегашният главен секретар на МВР  на поста. С 208 гласа \"за и 8 \"против\" бе освободен Ивайло Московски. 125 депутати избраха на негово място , 88 бяха против.", "date": "2018.09.20", "title": "Аврамова, Маринов и Желязков - министри"}
{"url": "http://standartnews.com/balgariya/sadat_reshava_za_15godishniya_uchenik_koyto_ubi_momiche_v_burgas-375929.html", "text": "Съдът решава за 15-годишния ученик, който уби 11-годишно момиче в Бургас. Трагедията се разигра през миналия август заради спор къде двете деца да пушат наргиле. Никол беше открита в асансьора на блока, в който живее, прободена с нож във врата. Близките на убитото момиче настояват за максимална присъда, която по закон е 10 години за непълнолетни извършители.", "date": "2018.09.20", "title": "Съдът решава за 15-годишния ученик, който уби момиче в Бургас"}
{"url": "http://standartnews.com/balgariya/borisov_ako_manolev_mi_beshe_kazal_za_katastrofata_shteshe_da_ostane-375938.html", "text": "Ако Александър Манолев ми беше казал за катастрофата предварително, щеше да остане. Това разказа пред журналисти в Залцбург премиерът Бойко Борисов. Той е в Австрия за неформална среща на лидерите от ЕС. От самото начало и кандидатурата на Александър, и смяната му - изцяло аз съм движил тази работа. Той някои неща не беше споделил с мен, каза премиерът. Борисов заявил на Манолев, че не иска още с назначаването му това да бъдат първите въпроси, които ще му задават в телевизиите. \"Той ми обясни за катастрофата, за инцидента с прокурорите, аз го извиках и го попитах - защо не ми каза. Щях да кажа - има такава и такава случка, невинен е, ще обясня. Ако беше казал, щеше да остане. Щяхме да обясним\", коментира Борисов, цитиран от \"24 часа\". Премиерът се произнесе и по въпроса за българската позиция за Унгария: \"Аз много уважавам г-н  Сидеров, г-н Симеонов и г-н Каракачанов и снощи след г-жа Нинова като видях, че дават интервюта - първо кой дава интервю след 22 ч. ... Това, което се реши на съвета, беше, че ако някога се задейства такава процедура (б.р. - за лишаване на Унгария от право на глас в ЕС) ние като правителство заставаме зад Орбан\". Единствените, които сме изразили ясна позиция за Орбан и Унгария сме ГЕРБ. БСП пред ЕС не казаха нищо, каза още Бойко Борисов. И се възмути: \"Партията на Нинова са гласували против Орбан и Унгария, а обвиняват мен\".", "date": "2018.09.20", "title": "Борисов: Ако Манолев ми беше казал за катастрофата, щеше да остане"}
{"url": "http://standartnews.com/balgariya/kolko_mozhe_da_poskapne_hlyabat-375932.html", "text": "Държавата иска от големите търговски вериги да продават хляба без печалба, за да не се повишава цената му. Председателят на Националния браншови съюз на хлебарите и сладкарите Мариана Кукушева заяви за Нова тв, че търговските вериги имат право до повишат цената на продукта, без да питат доставчиците. По нейни думи цената е започнала да се покачва още през юли, като увеличението е с 0,80 лв. \"Хлябът е натоварен с едно социално очакване. Цената му не може да се коментира по този начин\", заяви Кукушева. Според нея министърът на земеделието Румен Порожанов се осланя на поправка в Закона за храните, направена преди три години, която касае отношенията с търговските вериги. Тя беше категорична, че пазарът не се нуждае от регулация. Цената на хляба е свързана с тази на основната суровина, енергоизточниците, цената на газта, както и цената на човешкия труд. \"За мен участието на държавата по темата беше изненадващо. Това показва в каква насока мисли правителството. Според мен тази насока не е най-добрата\", заяви от своя страна Калоян Стайков от Института за пазарна икономика. По негови думи цените се увеличават, но това не би се усещало толкова много, ако и доходите растат. Ролята на държавата е да създаде необходимите условия, за да има бизнес, който да наема хора, добави Стайков.", "date": "2018.09.20", "title": "Колко може да поскъпне хлябът?"}
{"url": "http://standartnews.com/balgariya/gerb_izrazi_kategorichna_podkrepa_za_otivashtite_si_ministri_i_tehnite_naslednitsi-375939.html", "text": "Категорична подкрепа за отиващите си министри и техните наследници заяви ПГ на ГЕРБ. Председателят на групата Цветан Цветанов акцентира върху визията на партията за развитие на България, благодарение на която на парламентарните избори е получила най-висок резултат. Няма нито едно отстъпление на нито един министър от поетите ангажименти и декларираните приоритети в пленарната зала. Най-важният е образованието, припомни Цветанов. БСП са загубили връзката с хората и са слаба, виртуална опозиция, отчете той. В същото време правителството изпълнявало обещанията си за доходите в бюджетната сфера, пенсиите, налице е четири на сто икономически растеж, приходите са 2 млрд. лв. Цветанов попита социалистите дали при тяхното управление са имали подобни резултати. Днес има десант на депутати от БСП в страната, за да популяризират визията на БСП за България, докато ГЕРБ не прави десанти, а винаги е в  диалог с хората, коментира той. И помоли колегите си първо да се запознаят с проблемите, когато отиват да представят визията си за развитието на страната. Важно е да се знае за транспортно министерство, към което имаше много упреци, задълженията на БДЖ бяха около 800 млн. лв., когато левицата приключи мандата си, в момента дългът към държавата е 110 млн. лв., отчете председателят на ПГ на ГЕРБ. Над 624 млн. лв. ще бъдат за инфраструктура, продължи той. По темата \"сигурност\" от началото на сегашния управленски мандат до момента са назначени 1700 полицейски служители, създадени са 600 мобилни екипа. Важно е да се посочи, каза още Цветан Цветанов, единственият момент, когато сте поели морална отговорност, е през 2014 г., когато си подадохте оставките и отидохме на предсрочни избори, оставяйки държавата задлъжняла. Завишаването на смъртността по пътищата стана при управлението на Цветлин Йовчев и Пламен Орешарски, отбеляза още той. По думите му, най-големият корупционен натиск, действия у нас, са били при кабинета \"Орешарски\". Цветанов припомни, че професионалното израстване на Младен Маринов, критикуван днес от президента, е започнало при мандата на БСП. В момента това, което се прави от правителството и което ще продължат и новите министри, е да се намалят дефицитите в транспорта, да се увеличи численият състав в МВР, обучение на 6000 служители за процесуално-следствени действия. ГЕРБ печели изборите, защото БСП не спазва обещанията си, обясни формулата на успеха Цветанов. Ние наказваме с оставка своите хора, които са работили отговорно, стремили са се да постигнат резултати и всеки един от тях може да докладва сериозни постижения в тяхната област, каквито досега не е имало, подчерта председателят на правната комисия Данаил Кирилов. Политическият дебат, по думите му, лесно може да се манипулира и не е редно той да е сравнителен на база какво направи правителството на тройната коалиция,  какво - тримата министри. Разликата се виждала от избирателите, а ГЕРБ се състезавали за гласа на всеки един от тях. С уговорката, че не атакува опозицията, Кирилов оцени високо работата на Ивайло Московски като министър на транспорта, поел един много тежък сектор с огромни дефицити и наследени проблеми. Няма да питам, подчерта председателят на правната комисия, кога точно задлъжня БДЖ, кой сключваше сделките за доставка на мотриси или подвижен състав. Екипите в транспортното ведомство, според него, са работили добросъвестно, качествено  по отношение закона за концесиите. В крайна сметка всички ние ще решим за процедурата по концесиониране на летище София, припомни Данаил Кирилов. За Нанков - успешен министър на регионалното развитие, вътрешният министър Валентин Радев е понесъл много атаки от опозицията, но като дисциплиниран офицер се е справи с този сектор. По отношение на новите кандидати: за Росен Желязков - гарантира, че е прекрасен професионалист, юрист с изключителна квалификация и опит. Качествени и успешни били Петя Аврамова и Младен Маринов. Вие сте способни да опозорите всеки човек, избирателите, смятам, че приеха оставките като морален, невиновен акт, обърна се Данаил Кирилов към опозицията. Колегата му Спас Гърневски припомни 7 февруари 2006 г., когато 19 българи загинаха при падане на автобус от моста на Бяла, но тогава никой не е нарекъл БСП убийци и не е поискал оставките им. Той свърза ограбването на България, олигарсите с бившите БКП и ДС, подчертавайки, че много от сегашните олигарси имат отношения със сегашната левица.", "date": "2018.09.20", "title": "ГЕРБ изрази категорична подкрепа за отиващите си министри и техните наследници"}
{"url": "http://standartnews.com/balgariya/petya_avramova_ocherta_tri_prioriteta__efektivnost_kachestvo_i_kontrol-375940.html", "text": "Ще държа на приемствеността и ще продължа всички добри политики на предходните министри - Нанков и Павлова, коментира пред журналисти новият министър на регионалното развитие и благоустройството Петя Аврамова. Имам три приоритета в работата си - ефективност, качество и контрол, посочи тя. Изключително удовлетворен и щастлив съм от това, че оставяме подредена къща на добър стопанин - г-жа Аврамова, посочи досегашният регионален министър Николай Нанков. Той изрази убеденост, че неговият наследник на поста и екипът на МРРБ ще продължат със същите темпове приоритетите на ГЕРБ в управленската програма. След като парламентът гласува промените в кабинета \"Борисов 3\" новият регионален министър Петя Аврамова и досегашният Николай Нанков застанаха пред медиите преди официалното \"предаване на щафетата\" в Министерството. Петя Аврамова благодари на премиера за доверието, на председателя на ПГ и депутатите от ГЕРБ и на всички, които са подкрепили номинацията й. Аз съм отговорен човек, който ще се опира на опита и знанията на всички в сферата, заяви тя и декларира, че ще работи съвместно с общините и с бранша \"за облагородяване на държавата, за добра градска среда и за добри пътища\". Във връзка с катастрофата край Своге, Аврамова коментира, че приема оставките на досегашните министри Нанков, Московски и Радев като морален акт на съпричастност към това, което се случи. Всеки, когато поема даден пост или подава оставка, носи политическата отговорност, посочи тя. На въпрос дали би приел да стане заместник-министър на регионалното развитие и благоустройството, Николай Нанков не даде ясен отговор, но и не отрече тази възможност. Той добави, че от утре тримата досегашни министри се връщат като депутати в парламента. Новият министър Петя Аврамова коментира, че ще разчита на опита и знанията на Николай Нанков. За мен е ценна неговата подкрепа и в законодателната власт, би била ценна и подкрепата, ако той е в екипа на МРРБ, посочи тя. Николай Нанков коментира, че понякога в политиката не винаги личният избор е водещ. Моето предпочитание е наистина на заден план, в тези моменти трябва да сме отговорни, рационални и разумни, каза още той.", "date": "2018.09.20", "title": "Петя Аврамова очерта три приоритета - ефективност, качество и контрол"}
{"url": "http://standartnews.com/balgariya/rosen_zhelyazkov_shte_izpalnyava_prioritetite_v_upravlenskata_programa_na_pravitelstvoto-375941.html", "text": "Министерският съвет е колективен орган, който се води от категоричната си програма за управление 2017 - 2020 г., където са записани всички приоритети не само на правителството, но и на отделните министри. Това заяви в пленарна зала Росен Желязков преди избора му от Народното събрание за министър на транспорта, информационните технологии и съобщенията. Той заяви, че поема ясен и категоричен ангажимент като част от състава на Министерския съвет да изпълнява всички задачи, цели и приоритети в управленската програма. Ангажиментът, който мога да поема, е да опитам всички скептични усещания за усвояването на ресурси и процедури да получат своите структурни и формални гаранции за законосъобразност и ефективност, заяви Желязков. Това ще бъде тема, която ще обсъждам много тясно с парламента и парламентарните групи, допълни той. Вярвам, че работата ни на експертно ниво и в комисията по транспорт в парламента ще бъде както досега на високо ниво, благодарение и на председателя Халил Летифов (ДПС), и на конструктивната критика, каза още Желязков. Секторът е тежък, за ръководител се изискват и доста лични качества, Росен Желязков притежава всички необходими качества да се справи с предизвикателствата в сектора заяви пред журналисти в кулоарите на парламента досегашният транспортен министър Ивайло Московски. Транспортният сектор се намира в устойчиво състояние, смята Московски. По думите му има теми, които изискват персонална намеса, като например забавянето на проекти по Оперативна програма \"Транспорт\". Една част от проектите по програмата по обективни причини, заради начина и възможностите за обжалване, закъсняха с няколко месеца, каза Московски и допълни, че там е необходимо персонално да се влезе в детайли и да се компенсира забавянето. Друга важна тема според Московски е оздравяването и модернизацията на железниците. Той пожела успех на Желязков в тази задача. По думите на Московски концесиите са успешният модел за много голяма част от транспортната инфраструктура. По отношение безопасността по пътищата Московски заяви, че сериозно предизвикателство пред новия транспортен министър ще е координацията и съвместната работа с останалите министерства и агенции. Трябва да се намират най-правилните решения и практически насочени мерки, които да подобряват безопасността на пътя, отбеляза Московски. Попитан дали ще се върне като депутат в парламента Ивайло Московски заяви, че ще помисли и ще реши. Използвам възможността да благодаря на Ивайло, с който сме работили дълги години в различни качества, но винаги конструктивно, особено в сферата на електронното управление, информационните технологии и съобщенията, каза Росен Желязков. Той отбеляза, че е наясно с процесите, които са на дневен ред. Първото нещо е да се видим с екипа, да се създадат условия за нормална приемственост, да се внесе необходимото успокоение в работата и непрекъсваемостта на процесите и да се приоритизират следващите стъпки, каза още новоизбраният министър на транспорта, информационните технологии и съобщенията.", "date": "2018.09.20", "title": "Росен Желязков ще изпълнява приоритетите в управленската програма на правителството"}
{"url": "http://standartnews.com/balgariya/glasuvat_otdelno_novite_ministri-375923.html", "text": "Започнаха дебатите в парламента за рокадите на кабинета. С три отделни решения народните представители ще гласуват избора на Петя Аврамова, Росен Желязков и Младен Маринов за министри на регионалното развитие, на транспорта и на вътрешните работи. Вицепремиерът Томислав Дончев представи трите кандидатури, тъй като премиерът Бойко Борисов е в Австрия.", "date": "2018.09.20", "title": "Гласуват отделно новите министри"}
{"url": "http://standartnews.com/balgariya/boyko_borisov_e_v_avstriya_za_neformalnata_sreshta_liderite_na_es-375915.html", "text": "Премиерът Бойко Борисов е в Австрия за неформалната среща лидерите на Европейския съюз. Основната тема на дискусиите е миграцията. Още снощи на работна вечеря между лидерите беше обсъдено постигнатото по отношение на намаляването на броя на нелегалните мигранти и сътрудничеството с трети държави. Разговорите продължават и днес по време на самата среща на върха. Другите теми, които се очаква да бъдат във фокуса на разговорите, са киберсигурността, полицейското и съдебно сътрудничество и брекзит.", "date": "2018.09.20", "title": "Бойко Борисов е в Австрия за неформалната среща лидерите на ЕС"}
{"url": "http://standartnews.com/balgariya/parlamentat_naynakraya_shte_glasuva_ministerskite_ostavki_i_naznacheniya-375916.html", "text": "Парламентът най-накрая ще гласува оставките и назначаването на нови трима министри. Това стана възможно, след като президентът Румен Радев подписа указа за освобождаване на Младен Маринов от поста главен секретар на МВР. Президентството обяви в сряда, че всички документи вече са внесени и законът е изпълнен. Именно указът за освобождаването на Маринов забави процедурата със седмица. Трима министри подадоха оставка – вътрешният Валентин Радев, транспортният Ивайло Московски и регионалният Николай Нанков, заради тежката катастрофа на пътя край Своге, при която загинаха 17 души. Номинираните са Младен Маринов за вътрешен министър, Петя Аврамова за поста регионален министър и Росен Желязков, който ще поеме транспортното министерство. Първият номиниран за този пост Александър Манолев поиска да се оттегли.", "date": "2018.09.20", "title": "Парламентът най-накрая ще гласува министерските оставки и назначения"}
{"url": "http://standartnews.com/balgariya/slantse_i_oblatsi_shte_se_reduvat_dnes-375917.html", "text": "Атмосферното налягане през деня слабо ще се понижи, но ще остане малко по-високо от средното за септември. Днес ще бъде слънчево с временни увеличения на облачността, предимно висока. Ще духа слаб до умерен вятър от изток-североизток. Максималните температури ще са между 24° и 29°, в София 26°. Над Черноморието ще бъде предимно слънчево. Ще духа до умерен североизточен вятър. Максимални температури на въздуха: 22-24°. Температурата на морската вода е 24°. Вълнението на морето ще бъде 2-3 бала. Над планините ще бъде предимно слънчево с временни увеличения на облачността. Ще духа слаб до умерен вятър от изток-североизток. Максимална температура на височина 1200 метра около 20°, на 2000 метра – около 13°.", "date": "2018.09.20", "title": "Слънце и облаци ще се редуват днес"}
{"url": "http://standartnews.com/balgariya/kadrite_v_turizma_darzhavata_s_novi_merki_za_zaetost-375918.html", "text": "Министрите на туризма и социалната политика с нови мерки за заетост. Те ще подпишат споразумение между двете ведомство, чиято цел е да се създаването на повече възможности за обучение и професионална квалификация на кадри в сферата на туризма.", "date": "2018.09.20", "title": "КАДРИТЕ В ТУРИЗМА: Държавата с нови мерки за заетост"}
{"url": "http://standartnews.com/balgariya/sblasak_gerb__bsp_predi_glasuvaneto_na_ostavkite-375925.html", "text": "ГЕРБ и БСП отново влязоха в остър спор в кулоарите на парламента преди гласуването на министерските оставки и новите назначения, съобщи бТВ. Маноил Манев от ГЕРБ и Таско Ерменков от БСП сблъскаха позициите си по повод указа на президента Румен Радев, чиято липса миналата седмица стана пречка за гласуването в парламента. „Президентът го каза от самото начало: Трябва да се спазва законът, който изисква поне минимална кореспонденция, която трябва да бъде разменена между институциите, за да бъде разписан един указ. Лошото е, че това не се случва\", подчерта Ерменков. Такъв закон няма, и г-н Ерменков много добре знае това. И президентските съветници явно са забравили, че такъв закон няма, контрира обаче Маноил Манев. Той подчерта, че не са гласували оставките, за да не рушат държаничеството и да няма взривяване на отношенията между държавни институции. Манев и Ерменков спориха и по повод двама от предложените за нови министри – Младен Маринов за МВР и Росен Желязков за транспортното министерство. „В момента имаме един министър, който е поел политическа отговорност за професионални провали в работата на министерството, и назначаваме за нов министър именно професионалния ръководител на министерството, където са случени тези провали. Тоест вместо да поеме заедно с министъра си и професионалната отговорност и да си отидат  двамата в екип, ние като награда го повишаваме\", коментира Ерменков. Според него във ведомството нищо ново няма да се случи и провалите ще продължат. Манев отговори, че оценките за работата на МВР не са работа на Таско Ерменков. „Няма по-добро решение от това един професионалист най-накрая да се намеси да оправи системата вътре, защото я познава от първата до последната стъпка. За номинирания за транспортен министър Росен Желязков Ерменков припомни, че от 2012 г. е отговорник за електронното правителство на България с усвоени стотици милиони левове. „Виждате го къде е сега, предполагам, че следващото, което ще се случи, е да бъдат усвоени стотици милиони евро в областта на транспорта и съм сигурен, че ще е със същия резултат както електронното правителство на България\", каза депутатът от БСП. „Не бива да слагате етикети на хора свободно. Този човек е издигнат като кандидатура. Неговите задачи и изпълнението им ще станат факт , след като го изберем и той започне да работи\", заяви на свой ред Маноил Манев.", "date": "2018.09.20", "title": "Сблъсък ГЕРБ - БСП преди гласуването на оставките"}
{"url": "http://standartnews.com/balgariya/iskat_postoyanen_arest_za_zadarzhanite_za_nezakonen_dobiv_na_darva-375919.html", "text": "Прокуратурата ще поиска постоянен арест на задържаните за незаконен добив и търговия на дървесина в Своге. До момента разследването е установило, че четвърт милион лева е печалбата само за последната година на групата, водена от столичния шеф на дирекцията на горите. Стана ясно също, че единият от задържаните собственици на базата в село Батулия е служител на Министерството на правосъдието. Групата е притежавала огромно количество незаконен боен арсенал. Задържаните ще отговарят пред съда и за умишлени палежи на автомобили.", "date": "2018.09.20", "title": "Искат постоянен арест за задържаните за незаконен добив на дърва"}
