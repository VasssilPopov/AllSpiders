{"url": "https://standartnews.com/svyat/trmp-se-skriva-zad-4-metra-duvar-398291.html", "text": "Плътна временна ограда бе поставена пред Белия дом на „Пенсилвания авеню“ във Вашингтон. Зад нея ще започне демонтажът на сегашната метална ограда, а след това ще бъде монтирана нова, по-висока, която ще пази президентите, започвайки със сегашния – Доналд Тръмп. \"Проект за подмяна на оградата на Белия дом\", пише на информационното табло на временната ограда. На нея са изписани лозунги като „Защитава дома на народа“, „Запазва американската история“, които се редуват със стари снимки на президентската резиденция от различни години, разположени по цялата височина на оградата. Туристите са изненадани от случващото се, но въпреки това се снимат на фона на оградата, въпреки че сега гледката към Белия дом е частично закрита. Издигането на стена не се отрази и на протестите, като във вторник стотици демонстранти се обявиха против абортите. Още през 2014 година Сикрет Сървис, която отговаря за защитата на Белия дом, започна работа по проекта за новата ограда. Задачата беше, от една страна, да се запази обликът на Белия дом за гражданите, от друга, да се повиши нивото на сигурност заради многократните инциденти, при които хора успяваха да се изкачат над оградата и да се окажат на територията на резиденцията на американския президент. Проектът предвижда оградата да бъде два пъти по-висока: от два метра ще нарасне до четири. Съдейки по изображенията на бъдещата ограда, тя ще бъде приблизително същата на външен вид като сега, само по-висока. В допълнение, стълбовете й ще бъдат по-широки. В същото време в оградата ще бъде изградена система за откриване на проникване, както и ще бъде приложена „технология за борба с катеренето“, според американските власти. Работата ще се извършва поетапно, като се започне от отсечката на Пенсилвания авеню. Подмяната ще завърши през 2021 година, а част от сегашната ограда ще отиде в музея за администрацията за управление на парковете.", "date": "2019.07.31", "title": "Тръмп се скрива зад 4 метра висок дувар"}
{"url": "https://standartnews.com/kultura/stefani-ot-drzost-i-krasota-stana-na-80-398316.html", "text": "Актрисата Сюзън Фланъри, най-известна с ролята си на Стефани Форестър в „Дързост и красота“, навърши 80 години. Фланъри е родена в Джърси Сити, Ню Джърси, през 1939 г. Има една дъщеря. Актрисата първоначално играе в „Дните на нашия живот“ – от 1966 до 1975 г., където се запознава с Уилиъм Дж. Бел. Участва и в сериала „Далас“ през третия му сезон (1980 – 1981). Играла е и с Кърк Дъглас в минисериала „Банкери” (The Moneychangers)”. В най-популярния си образ – този на Стефани Форестър в „Дързост и красота”, се превъплъщава от 1987 до 2012 г. Освен роля в сериала, тя често го и режисира. Два пъти е номинирана за награда от Гилдията на американските режисьори. Участва активно в Американската федерация на телевизионните и радио изпълнители.", "date": "2019.07.31", "title": "\"Стефани\" от \"Дързост и красота\" стана на 80"}
{"url": "https://standartnews.com/kultura/otvaryat-nov-muzey-na-lui-do-fyunes-v-sen-trope-398345.html", "text": "Близо до градчето Сен Тропе се открива нов музей на Луи дьо Фюнес. Днес гениалният комик щеше да навърши 105 години. Луи дьо Фюнес остава един от най-обичаните френски актьори. Неподражаемият му маниер разсмива поколения наред в 140 филма. 31 юли е рожденият ден на любимеца от \"Полицаят от Сен Тропе\", \"Скъперникът \" и \"Крилце или кълка \". Музей, посветен на актьора, беше открит в замъка Клермон, собственост на комика от 1967 до смъртта му през 1983 г. Той работи от 2014-та до 2016-та г. Новият музей е Сен Рафаел, на Лазурния бряг, недалеч от Сен Тропе. В него са събрани вещи и документи на актьора, починал от инфаркт в Нант. Новата експозиция се простира на 400 кв. м и представя личната колекция на семейството.", "date": "2019.07.31", "title": "Отварят нов музей на Луи дьо Фюнес в Сен Тропе"}
{"url": "https://standartnews.com/kultura/slavi-pravi-striyming-platforma-398307.html", "text": "Тази вечер гледаме предаване номер 4176 от „Шоуто на Слави“, обявено като последно. Но най-вероятно то ще е финално само за Би Ти Ви. Защото Трифонов, естествено, няма да се откаже от възможността да трупа рейтинг и да увеличава броя на последователите си. Рано или късно може да влезе в политиката, а за там му трябват гласоподаватели. Както се знае, в наши дни те най-лесно и бързо се роят и множат в социалните мрежи. Така че Слави вероятно ще прави стрийминг платформа, чрез която ще тиражира медийните продукти на продуцентската си компания. Няма съмнение, че от няколко петилетки той има твърд електорат, който – каквото и да говорят враговете – се увеличава. А тъй като в стрийминг платформите няма реклами, електоратът като нищо ще скочи с още хиляди. Трифонов може да произвежда каквото си иска – и това не подлежи на дебат с плюс или минус. Екипът, който клони към 100, е зад гърба му и той няма да се лиши от нито един човек в него. Не го направи дори и в гладните времена на „Хъшове“, а сега, когато е от най-проспериращите бизнесмени в държавата, съвсем пък не би допуснал да се случи. Затова  очакваме всичко – от легендарните му концерти до някой и друг ситком. От голямото кино на този етап Слави надали би се изкушил, въпреки че Иво Сиромахов като нищо му шепне в ухото провокиращи по темата слова. Със или без муза, Трифонов с лекота би преобърнал тв и онлайн пазара с главата надолу или с краката нагоре. Много отдавна доказа този си талант, когато премести официалния прайм тайм след 20 часа – въпреки че рекламодателите по цял свят се натискат за предишния часови пояс. Но слуховете, че Слави има намерение да купува която и да е малка телевизия, са силно преувеличени. Политематичните „горещи“ екрани – извън БНТ, Нова и Би Ти Ви – поради оскъдица гравитират около анахронизъм.        Каквото и да предприеме Трифонов, ще трябва да се бори със синдрома на социалната и емоционалната неадекватност, който владее родните касти от долу до горе и обратно. Може би и заради това все още се разсейва около темата за участието му в пряката политика. Там няма как да е едноличен властелин, какъвто българският модел го принуждава да бъде на собствената му територия. Има и още нещо:  Трифонов трябва да се погрижи за здравето си, което видимо е занемарено като при всеки, който бачка денонощно в сбърканата ни система с логото „Абсурдистан“.  Но докато намери време за физиката си,  Слави ще достави кеф на душата си и ще се учи да свири на гайда. Поне така се зарече в едно от предаванията напоследък.", "date": "2019.07.31", "title": "Слави прави стрийминг платформа?"}
{"url": "https://standartnews.com/kultura/izobrazikha-morskata-gradina-na-varna-za-nezryashchi-398294.html", "text": "Релефна 3D карта показва всички забележителности от историческото ядро на Морската градина във Варна, предаде БНТ. Проектът е на студента Кристиян Иванов и включва 28 обекта и паметници на културата, обозначени и с надписи на брайлова азбука за хората със зрителни затруднения. Картата е до Слънчевия часовник на входа на Морската градина. Проектът е финансиран от общинския фонд \"Култура\", от университета и лично от автора. Кристиян Иванов учи архитектура във Варненския свободен университет. Година и девет месеца той прави исторически и топографски проучвания, разработки и пластики, за да изработи модела. В него са включени Алеята на възрожденците, Природонаучният и Военноморският музей, Летният театър, Дворецът на културата и спорта, Обсерваторията, Делфинариумът и Зоологическата градина. Месинговата карта е върху специален постамент с информация на български и английски език и на брайловата азбука. „В България няма подобен релеф с такъв вид брайл и особено в световно ниво е много малко използвано“, казва Кристиян Иванов. „И фигурите на сградите са направени безупречно, надписите на Брайл, които показват кое какво е и цялото разположение, което отговаря на самата географска действителност. Такива карти съм виждала в други европейски градове, но те нямаха обозначения на Брайл“, похвали се Веселина Стоилова, омбудсман на хората с увреждания във Варна. Зеленината – наследство от Антон Новак, също е описана като отделен обект в картата, защото според Кристиян Иванов парковото изкуство в Морската градина е истински зелен музей.", "date": "2019.07.31", "title": "Изобразиха Морската градина на Варна за незрящи"}
{"url": "https://standartnews.com/regionalni/dobrich-s-energiyno-efektivno-osvetlenie-398297.html", "text": "Доставчикът на електрическа енергия на свободен пазар ЕНЕРГО-ПРО Енергийни услуги, съвместно със своя партньор за енергийна ефективност Иннолед, осъществи проект за обновяване на уличното осветление в град Добрич. Подменени са 124 улични лампи по бул. „25 септември“ в участъка от паметника „Хан Аспарух\" до изхода за град Варна. Новите LED лампи отговарят на всички съвременни изисквания за енергийна ефективност. Те са с мощност 58 W всяка. С новото енергийно ефективно осветление Общината може да постигне до около 40 % спестяване на разходите за нощно осветление в града, а качеството на изпълнение на проекта гарантира изплащането му в рамките на 4 години. Към момента ЕНЕРГО-ПРО Енергийни Услуги има редица стартирали проекти, свързани с енергийна ефективност. В партньорство с различни компании, утвърдили своето име на пазара, енергийният доставчик предлага на своите клиенти разнообразни и комплексни решения за оптимизиране на разходите за електрическа енергия – от енергийно ефективни осветителни тела и уреди до енергийни обследвания и цялостни решения за енергийна ефективност. Постигането на оптимална енергийна ефективност е сред приоритетите на ЕНЕРГО-ПРО Енергийни Услуги, тъй като тази цел има не само икономическа, но и социална значимост. Ето защо компанията държи на комплексния подход на управление на процесите – от планиране до реализация, отчитайки енергийните и екологичните аспекти на всеки етап от предложеното решение.", "date": "2019.07.31", "title": "Добрич с енергийно ефективно осветление"}
{"url": "https://standartnews.com/regionalni/vzvala-za-stara-zagora-sbira-khilyadi-potomtsi-398290.html", "text": "\r\n   \"Възхвала за Стара Загора“ - така се нарича емоционалния спектакъл, с който тази вечер ще бъде отбелязана героичната битка за града-герой по време   Руско-турската война. Преди 142 години на хълма Чадър могила шепата български опълченци и руски воини водят неравна битка с многоброен труски аскер. Принудени са да изоставят Стара Загора и да отстъптят към Казанлък и Шипка. Ордите на Сюлейман паша превръщат в пепелище града и подглагат на безмилостно изтребление мирните старозагорци. Избити и изклани са около 14 500 души - деца, жени, мъже. Десетки хиляди са отвлече в робство. \r\n  Тази вечер хиляди старозагорци отново ще се съберат на мемориалния комплеекс „Бранителите на Стара Загора“, за да отдадат почит към свидните жертви, дали живота си в защита на града. \"Акцентът в паметната вечер „Възхвала за Стара Загора\" пада върху военните ритуали “, посочват неговите автори. В тържествената церемония-спектакъл „Искри“ ще участва представителен оркестър на Въоръжените сили към националната гвардейска част. Ще се включи и военният оркестър на Старозагорската втора механизирана бригада. \"Спектакълът „Искри“ е вълнуващо и неповторимо съчетание от ефектна демонстрация на нестандартни строеви хватки, движения с и без оръжие и отдаване на почит към бойните знамена и героите, отдали живота си за свободата и независимостта на България\", поясняват неговите автори. \r\n  В празничиня концерт  ще участват солистката на Военния ансамбъла Гуна Иванова и двете и внучки. След спектакъла тържествена заря ще озари небето над Стара Загора.  \r\n\"Това е третият спектакъл, посветен на паметна годишнина от историята на Стара Загора\", припомнят домакините. Първите два събраха под гранитния обелиск на Самарското занаме многолюдна публика - по над 30 000 зрители. \r\n ", "date": "2019.07.31", "title": "\"Възхвала за Стара Загора\" събира хиляди потомци"}
{"url": "https://www.standartnews.com/sport/real-si-vrna-samochuvstvieto-sreshchu-fenerite-video-398343.html", "text": "Реал Мадрид спечели първата си победа в предсезонната подготовка, след като срази с 5:3 Фенербахче в атрактивен сблъсък за третото място на приятелския турнир Audi Cup. Срещата се игра на “Алианц Арена” в Мюнхен, като вчера “белия балет” отстъпи на Тотнъм с 0:1, а турският гранд бе унищожен от домакина Байерн (Мюнхен) с 1:6. Карим Бензема реализира хеттрик, а бившият играч на Левски Гари Родригес реализира първия гол в мача в 6-ата минута. В 12-ата Бензема изравни, а в 27-ата вкара втори гол. Набил Дирар изравни в 34-ата. В 53-ата Бензема беше точен още веднъж - за 3:2. В 59-ата \"фенерите\" пак имаха повод за радост, след като Озан Туфан изненада резервата Андрий Лунин с далечен изстрел за 3:3. Oще в следващата си атака обаче \"лос меренгес\" си възстановиха аванса, благодарение на попадение на Начо Фернандес. В 79-ата минута и Мариано Диас постави името си сред голмайсторите - 5:3. \r\nТова бе второ участие за Мадрид на турнира Audi Cup след второто място през 2015 година, докато Фенербахче бяха дебютанти. За Реал Мадрид победата е едва първа досега в контролите - 1:3 от Байерн, 3:7 от Атлетико (Мадрид) и 2:2 с Арсенал (5:4 при дузпите).", "date": "2019.07.31", "title": "Реал си върна самочувствието срещу \"фенерите\" (ВИДЕО)"}
{"url": "https://standartnews.com/regionalni/burgas-kani-na-biren-rok-fest-398301.html", "text": "Биреният фест METALHEAD BEER FEST, който ще се проведе на 3 и 4 август в бургаския парк \"Минерални бани\" в квартал \"Ветрен\", ще предостави на посетителите приятна смесица от крафт бира, вкусна храна, рок концерти и забавления за децата. Входът е свободен, съобщават от община Бургас. За времето на фестивала в района на феста няма да бъдат допускани автомобили. Изключение правят само тези превозни средства, които обслужват събитието. Въвежда се и специална организация на движението в райна на парк \"Минерални бани\" за провеждането на бирфеста. Спазването на наложените правила ще позволи безпроблемното придвижване и провеждане на събитието. Автомобилите ще спират в крайните десни ленти по посока на движението по улица \"Александър Стамболийски\" /от главния път Бургас - Айтос до ТК \"Акве Калиде\"/, на кръговия пътен възел при ТК \"Акве Калиде\" и в близкия паркинг в дясно от кръговото движение. Организатори на събитието са местната пивоварна METALHEAD със съдействието и подкрепата на Община Бургас.", "date": "2019.07.31", "title": "Бургас кани на бирен рок фест"}
{"url": "https://standartnews.com/regionalni/blagoevgrad-se-sdobi-s-nov-boksov-ring-398299.html", "text": "Нов боксов ринг е на разположение на спортистите в Благоевград. Той е осигурен от Община Благоевград, а целта е да се предоставят по-добри условия за местните клубове. Рингът е копие на една от площадките за бокс в „Спортен център Пулев“. \r\nНовият боксов ринг е ситуиран в зала „Орфей“ в парк „Македония\" и е с размери 5x5 м. Настилката е изработена от висококачествен материал, с дебелина 4 см, която намалява риска от контузии по време на мач. Рингът ще може да бъде използван от всички боксови клубове като предстои да се изготви и конкретен график. \r\n  \r\n„До момента в Благоевград нямаше подобен ринг. Благодарим на кмета д-р Атанас Камбитов за предоставените условия“, коментира отец Андон Шавулев, президент и треньор на БК „Пирин“. \r\nПрез 2014 година Община Благоевград осигури и ринг с олимпийски размери, който се ползва за състезания. Същият ще бъде на разположение на спортистите през месец октомври, когато в Благоевград предстои да се проведе отборно първенство за мъже.   С осигуряването на подходящи условия, Община Благоевград цели да насърчи физическата активност сред младите хора и развитие на спорта в областния център. ", "date": "2019.07.31", "title": "Благоевград се сдоби с нов боксов ринг"}
{"url": "https://standartnews.com/regionalni/szdavat-uchilishche-za-talanti-v-stara-zagora-398314.html", "text": "\r\n   Училище за талантливи деца ще бъде създадено в Стара Загора. В него щех се обучават деца от 1-ви до 12-ти клас, които ще  изучават основно компютърни и математически науки. Новото школо за таланти ще се помещава в сградата на бившето 1-во основно училище в града, което бе закрито поради липса на ученици. Предвижда се и изграждането на общежитие, за да се приемат и деца от други градове. Подборът на талантите ще започне още тази година, но  учебната дейност ще стартира от следващата учебна година. До тогава одобрените ученици ще се обучават в извънкласна дейност. \r\n Новото школо за таланти представи днес кметът на Стара Загора Живко Тодоров на среща с младите математици от града, които наскоро отново спечелиха куп медали в Япония. Идеята му бе подкрепена от старозагорския математик Любомир Любенов, който години наред работи с надарените старозагорчета и ги подговя за международни състезания. Проектът се ползвал и с подкрепата на Министерство на образованието и науката. \r\n ", "date": "2019.07.31", "title": "Създават училище за таланти в Стара Загора"}
{"url": "https://standartnews.com/regionalni/namereniyat-zid-na-ul-malko-trnovo-ne-bil-rimski-398323.html", "text": "Намереният при ремонтни дейности на ул. \"Малко Търново\" в столицата зид е късноосмански, а не римски, съобщи пред журналисти зам.-кметът на Столична община доц. Тодор Чобанов. Находката е от XVIII век и е част от ъгъл на сграда. Тя не представлява интерес за науката и когато Министерство на културата приема обекта, ще се консервира на място. Този зид няма експозиционна стойност, обясни Чобанов. В каменния зид има и две нива на дървени греди, а това няма античен характер. \"Според формата на тухлите и начина на градеж може да се каже, че това е възрожденска или късноосманска сграда\", коментира д-р Александър Станев, експерт от РИМ София, който наблюдава строителните дейности по ремонта, пише TrafficNews. В зидарията е открит куршум от пистолет, най-вероятно от марката \"Маузер\", който е предаден за експертиза. Въпросната сграда не е описана никъде, затова тепърва ще се изграждат хипотези за откритието, уточни д-р Станев. Реконструкцията на най-късата улица в столицата започна преди седмица и ще приключи до септември. Улица \"Малко Търново\" свързва зоната на Двореца с бул. \"Княз Александър Дондуков\". Според проекта тя ще бъде изцяло обновена. Предвиждат се нови стъпала, настилка, парапети, осветление и стилно включване към пешеходната зона в центъра. От горната страна към Двореца улицата ще бъде с жълти павета, а от долната със сиви гранитни, като тези по бул. \"Дондуков\". Ремонтът е на стойност 130 000 лв, като в момента се извършват 6 строителни дейности. Едната от тях е по подмяната на подземната инфраструктура. Канализацията е от 1906 г. и все още я дължим на Фердинанд, уточни Чобанов. Изцяло подменени ще бъдат подземните комуникации.", "date": "2019.07.31", "title": "Намереният зид на ул. \"Малко Търново\" не бил римски"}
{"url": "https://standartnews.com/regionalni/grafiti-vselena-razkrasyava-varnenski-podlez-398326.html", "text": "Община Варна организира фестивал „Графити Вселена“, за да покаже разликата между драсканиците по стената и истинските графити в един от обновените наскоро подлези на града – този при спирка “Дубровник”, пише Петел.бг. Автори на графити от цялата страна са участвали в конкурс, за могат да оставят своята цветна следа в градската среда на Варна. От общината се надяват така да покажат разликата между вандалщина и изкуство. С това те се надяват и да се сближат позициите на консервативно настроените гражданите, които смятат, че всички драскащи по стените са хулигани, и на авторите на графити, които могат да използват боите си не само за провокация, но и за създаване на нещо красиво.", "date": "2019.07.31", "title": "\"Графити Вселена\" разкрасява варненски подлез"}
{"url": "https://standartnews.com/sport/real-si-vrna-samochuvstvieto-sreshchu-fenerite-video-398343.html", "text": "Реал Мадрид спечели първата си победа в предсезонната подготовка, след като срази с 5:3 Фенербахче в атрактивен сблъсък за третото място на приятелския турнир Audi Cup. Срещата се игра на “Алианц Арена” в Мюнхен, като вчера “белия балет” отстъпи на Тотнъм с 0:1, а турският гранд бе унищожен от домакина Байерн (Мюнхен) с 1:6. Карим Бензема реализира хеттрик, а бившият играч на Левски Гари Родригес реализира първия гол в мача в 6-ата минута. В 12-ата Бензема изравни, а в 27-ата вкара втори гол. Набил Дирар изравни в 34-ата. В 53-ата Бензема беше точен още веднъж - за 3:2. В 59-ата \"фенерите\" пак имаха повод за радост, след като Озан Туфан изненада резервата Андрий Лунин с далечен изстрел за 3:3. Oще в следващата си атака обаче \"лос меренгес\" си възстановиха аванса, благодарение на попадение на Начо Фернандес. В 79-ата минута и Мариано Диас постави името си сред голмайсторите - 5:3. \r\nТова бе второ участие за Мадрид на турнира Audi Cup след второто място през 2015 година, докато Фенербахче бяха дебютанти. За Реал Мадрид победата е едва първа досега в контролите - 1:3 от Байерн, 3:7 от Атлетико (Мадрид) и 2:2 с Арсенал (5:4 при дузпите).", "date": "2019.07.31", "title": "Реал си върна самочувствието срещу \"фенерите\" (ВИДЕО)"}
{"url": "https://standartnews.com/biznes/nikolay-vasilev-po-brzo-da-dadem-letishche-sofiya-na-kontsesiya-398286.html", "text": "Належащо е Летище София да бъде дадено на концесия. Визуално то изглежда много зле, а държавата не умее да го управлява. Ако не се концесионира, ще се срамуваме от него, предупреди в интервю за бТВ бившият икономически вицепремиер Николай Василев. Той не се съгласи с твърденията, че тъй като е част от националната ни сигурност, не трябва да бъде отдавано на концесия. „Това са измишльотини. Тези хора през последните 30 г. са против всяка концесионна сделка и всичко е национална сигурност. Най-големият проблем с националната сигурност е да имаш едно провинциално летище”, допълни Василев. Според него който и от петте кандидат-концесионери да бъде избран, би било добър избор. „Конкретно сега е избрано едно германско летище с голям френски инвестиционен фонд. Не виждам проблеми с националната сигурност, нито, че тези хора не знаят как се строят летища. Ако малко приличаме на тяхното, ще бъдем добре”, на мнение е бившият министър. Николай Василев бе категоричен, че държавата не може да извади над 1 милиард лева за нов терминал и съответно не може да го управлява. „Собствеността на летището ще остане публична държавна собственост, но най-добре е световен оператор, който знае как, да направи по-добро летище”, допълни той. По думите му, ако новият терминал се построи след 10 г., той трябва да бъде по-добър от терминалите в Прага и Будапеща. На въпрос дали е възможно автомобилен гигант да инвестира в България, Василев заяви, че това все още е възможно. „Докато няма ударена копка в друга държава, България може да привлече тази инвестиция. Имаме своите шансове, ще трябва да изчакаме да видим какво ще направят съседите. Ако тази инвестиция се провали, много вероятно е на нейно място да дойде друга”, коментира Николай Василев. По думите му шансът на Турция е по-голям, защото е по-голяма държава. Той изрази надежда нещата там да се провалят заради политически причини и инвестицията да дойде у нас.", "date": "2019.07.31", "title": "Василев: Бързо да дадем летище София на концесия"}
{"url": "https://standartnews.com/biznes/prognozirat-oshche-poskpvane-na-svinskoto-u-nas-398273.html", "text": "За по-малко от месец цената на свинското месо в България се е покачила между 25 и 30 процента, а до есента може да скочи с още до 15 на сто. Това прогнозира пред БНР изпълнителният директор на едно от най-големите предприятия за производство и преработване на свинско месо у нас Румен Андреев. По думите му поскъпването се дължи не само на все по-разпространяващата се зараза от африканска чума по свинете и умъртвяването на хиляди животни, а и на световните пазари: „Много е важно да няма паника сред населението, за да не спадне консумацията. Другото, което е много важно да се разбере - неизбежно е поскъпване на цените, което поскъпване е свързано с събития, които се случват в цял свят, а не само в България. Китай като страна, което е най-голям консуматор на свинско месо, унищожи половината от поголовието си - те започват да внасят много месо от Европа, което ще повлияе върху цените“. Според Андреев, ако не се вземат бързи и адекватни мерки, страната ни ще загуби един цял отрасъл: „Последните години българското свиневъдство се развиваше, а поголовието в България се увеличаваше, така че много е важно да се вземат бързи и адекватни мерки, за да не загубим цялото свиневъдство в България“.", "date": "2019.07.31", "title": "Прогнозират още поскъпване на свинското у нас"}
{"url": "https://standartnews.com/biznes/bezrabotitsata-u-nas-po-niska-ot-tazi-v-evropa-398303.html", "text": "Данни от сайта на Европейската статистическа служба Евростат сочат, че безработицата в ЕС през месец юни се е задържала на ниво от 6,3 на сто, каквато беше и през месец май. Това е най-ниското ниво на показателя, отчитано в ЕС от началото на статистиката на Евростат през януари 2000 година. През същия период на  миналата година безработицата в Европейския съюз е била 6,8 на сто. В еврозоната безработицата леко се е понижила до 7,5 на сто спрямо 7,6 на сто предходния месец и 8,2 на сто миналата година. Юнското равнище е най-ниското от юли 2008 година. В България миналия месец безработицата е отстъпила до 4,4 на сто спрямо 4,5 на сто през май. Сред страните-членки на ЕС през юни най-ниска безработица се отчита в Чехия (1,9 на сто) и Германия (3,1 на сто), пише dir.bg. Най-високи стойности показателят има в Гърция (17,6 на сто през април) и Испания (14 на сто). Спрямо същия месец на миналата година безработицата се е понижила в 24 страни членки, останала е стабилна в Естония и Полша и е нараснала в Швеция (от 6,3 на сто до 6,4 на сто) и Люксембург (от 5,6 на сто до 5,8 на сто). Най-силен е спадът в Гърция (от 19,8 на сто до 17,6 на сто през април), Кипър (от 8,3 на сто до 6,5 на сто), Хърватия (от 8,6 на сто до 7,1 на сто), Ирландия (от 5,9 на сто до 4,5 на сто) и Словакия (от 6,7 на сто до 5,4 на сто). За сравнение, през юни безработицата в САЩ е била 3,7 на сто след нивото от 3,6 на сто през май и 4 на сто през юни 2018 година.", "date": "2019.07.31", "title": "Безработицата у нас по-ниска от тази в Европа"}
{"url": "https://standartnews.com/svyat/kralyat-na-kafeto-v-indiya-mrtv-398300.html", "text": "Основателят и собственик на най-голямата индийска верига кафенета \"Кафе Кофи дей\" Ви Джи Сидхарта е намерен мъртъв, предаде Би Би Си. Днес индийските власти съобщиха, че тялото му е открито от рибари край река в околностите на южния град Мангалор. Самоличността му е потвърдена от членове на семейството му. Ви Джи Сидхарта изчезна безследно в понеделник, след като казал на шофьора си, че иска да се поразходи, пише dir.bg. Когато мъжът не успял да се свърже с бизнесмена след около час, подал сигнал в полицията. 59-годишният магнат приживе не обичаше да се показва в светлината на прожекторите. Той е роден в семейството на собственици на плантация за кафе, но първата му компания е инвестиционна фирма. Той използвал печалбите от нея, за да влезе в бизнеса с кафе.", "date": "2019.07.31", "title": "Кралят на кафето в Индия мъртъв"}
{"url": "https://standartnews.com/svyat/velikobritaniya-mozhe-da-se-razpadne-kato-yugoslaviya-398334.html", "text": "\"Великобритания е далеч по-важна от вашия твърд Брекзит, Борис Джонсън\", гласи заглавието на редакционна статия в британския в. \"Индипендънт\". Бившият премиер Дейвид Камерън веднъж отбеляза, че съюзът между Англия и Шотландия е за него далеч по-важен от въпроса за Брекзита. Джонсън също трябва да осъзнае тази истина, продължава статията, която предупреждава, че Великобритания е на път да последва съдбата на бившата Югославия, от която в крайна сметка остана само Сърбия. По същия начин Великобритания е на път да се превърне в Англия плюс Уелс - а след време, без съмнение, само Англия, предупреждава \"Индипендънт\". Със скоростта, с която се развиват нещата, Борис Джонсън ще трябва да се радва, ако успее да си запази Корнуел - ако изобщо заема премиерския пост по това време. Той може да се окаже последният премиер на Великобритания, която самият Джонсън обича да нарича \"най-успешния политически и икономически съюз в историята\" - и това ще е, до голяма степен, по негова вина. За опасността от разпадане на Обединеното кралство предупреждава и редакционната статия на британския в. \"Гардиън\". Джонсън не иска да бъде видян да посещава Париж, Берлин и Брюксел, молейки за нови условия за Брекзита - целта му е да накара европейците да се изпотят, дори на цената на спад на курса на лирата. Въпреки това той даде приоритет на посещението в Шотландия още в началото на мандата си - което не печели никакви политически дивиденти. В най-добрия случай срещата му с лидерката на шотландските консерватори Рут Дейвидсън може да ограничи щетите. Но склонността на новия британски премиер да приеме Брекзит без споразумение подкопа доверието към торите в Шотландия. Срещата му с шотландската първа министърка Никола Стърджън едва ли беше по-лесна. Очевидно Джонсън направи това посещение, защото не можеше да си позволи да не отиде. През 2016 г. шотландците гласуваха масово за напускане на ЕС - но малцина представители на централните власти приеха насериозно вероятното отражение на Брекзита върху Шотландия. Джонсън, също като повече поддръжници на напускането на ЕС, никога не мисли особено много за Шотландия, нито за Ирландия. Но по време на кампанията за избиране на нов премиер стана кристално ясно, че в Консервативната партия има мнозина, които не се интересуват дали Великобритания ще остане цяла, стига да напуснат ЕС. Изглежда дори Джонсън разбира сега, със закъснение, какво е заложено на карта - макар че, в типичния си стил, няма никакъв план за справяне с проблема, отбелязва в. \"Гардиън\". Изявлението на Джонсън, който определи проведения през 2014 г. референдум за отделяне на Шотландия от Великобритания като \"нещо, което се случва веднъж на едно поколение\", със сигурност звучи като отхвърляне на възможността за провеждане на нова консултация - макар и не толкова ясно, колкото я отхвърли предишната министър-председателка Тереза Мей. Въпреки това, подобно изявление \"хвърля ръкавица\" на Шотландската национална партия, която е заявявала, че Брекзитът може да оправдае провеждането на нов референдум и създава нова възможност да принуди Стърджън да обмисля каталонски сценарий. Това би било опасна възможност, както показаха нагледно събитията в Каталония. Но Джонсън би трябвало да бъде безразсъден, за да смята, че собственият му стремеж да напусне Евросъюза няма да насърчи шотландците - както и други - да напуснат съюза на Обединеното кралство, предупреждава в. \"Гардиън\". Освен предизвикателството към ЕС, Борис Джонсън се готви и за радикален \"тръмпистки\" завой в икономиката, който вещае край на годините на икономии, отбелязва френският в. \"Монд\", припомняйки негово изявление, че \"напускането на ЕС е голяма икономическа възможност да направим неща, които от десетилетия нямахме правото да правим\". Подобен проект, който предвижда намаляване на данъците, инвестиции в транспорта, високоскоростния интернет, болници и училища, разрешаване на генномодифицираните организми и създаване на свободни икономически зони, се пропагандира от години насам от поддръжници на Брекзита, мечтаещи за \"световна Великобритания\". Притеснените от подобен проект негови противници обаче го определят като опит за създаване на \"Сингапур-на-Темза\", отбелязва в. \"Монд\".", "date": "2019.07.31", "title": "Великобритания може да се разпадне като Югославия"}
{"url": "https://standartnews.com/biznes/stroyat-nov-kasov-tsentr-na-bnb-v-plovdiv-398304.html", "text": "Днес, 31 юли 2019 г., бе дадено началото на строителството на Касов център на Българската народна банка (БНБ) в Пловдив. При изграждането му ще се прилагат най-съвременни проектни решения по отношение на строителството, оборудването и системите за сигурност. Касовият център на БНБ ще се построи на територията на Пловдив, жилищен район „Тракия”, бул. „Ягодовско шосе“ № 2 и ще се финансира изцяло от БНБ. Основната му функция е свързана с извършване на операциите по касовото обслужване с банкноти и монети – приемане, предаване, обработване, съхраняване и транспортиране на банкноти и монети. Целта е да се постигне високо качество, сигурност и ефективност на касовите операции на територията на Южна България и в частност – област Пловдив. Очаква се Касов център на БНБ в Пловдив да бъде пуснат в експлоатация до края на 2020 г.", "date": "2019.07.31", "title": "Строят нов Касов център на БНБ в Пловдив"}
{"url": "https://standartnews.com/svyat/ne-otkrikha-sledi-ot-otravyane-na-navalni-398327.html", "text": "При направен токсикологичен тест върху неуточнен биоматериал, взет от Алексей Навални, не са открити следи от отравяне в организма му. Това е съобщила днес руска държавна болница, предават световните агенции. Миналата седмица Навални беше осъден на 30 дни затвор заради призив за участие в неразрешен опозиционен протест. В неделя той беше приет в болница, а в понеделник беше изписан. Той, както и неговата лична лекарка и неговата адвокатка твърдяха, че е бил отровен. Пробите от Навални за изследване са били доставени на 29 юли от 64-та градска болница в главната химикотоксикологична лаборатория на Московския градски научноизследователски институт \"Склифосовски\", пише dir.bg. Лабораторията там е специализирана и разполага с широка палитра от възможности, за да констатира дали в организма има необичайни субстанции. Резултатите от изследванията са показали, че вещества, предизвикващи отравяне, не са били открити в пробите от Навални, съобщи за ТАСС главният лекар на института Алексей Токарев.", "date": "2019.07.31", "title": "Не откриха следи от отравяне на Навални"}
{"url": "https://standartnews.com/biznes/shefkata-na-nap-uvolni-shefove-po-sigurnostta-398313.html", "text": "Ръководителят на звеното за информационни системи в НАП е подал оставка по искане на изпълнителния директор на агенцията Галя Димитрова. Тя е поискала оставката и на отговорния ръководител на ИТ сигурността. Това оповести самата Димитрова на първата си пресконференция след хакерската атака. „Обмисляме, че тази дейност - поради спецификата си, би могла да бъде аутсорсвана”, обяви тя. Освен това вече се работи по създаването на нова ИТ инфраструктура. „НАП е постигнала и постига забележителни резултати. Няма друга агенция по приходите в европейски мащаб , която е да е увеличила три пъти приходите си”, каза още Димитрова. Директорът на приходната агенция отново посъветва българските граждани да сменят единствено паролите си и персоналния идентификационен код (ПИК) към НАП и потвърди, че не е необходимо да се сменят личните карти. Галя Димитрова заяви, че финансовият министър Владислав Горанов не е поискал оставката й, а настоява за решения за справянето с проблема. Изпълнителният директор на НАП обясни, че по време на отпуската си е била в постоянна връзка с екипа си и с министър Владислав Горанов. „Обсъждани са с мен всички взети действия”, добави тя. Заместник-изпълнителният директор на НАП обясни, че много от данните, които са изтекли и са проверени до момента, са разместени и объркани. „Сега нашата работа е тези 609 хил. записа с технически средства да бъдат сведени до обозрим брой, за да проверим дали са манипулирани”, добави Милена Кръстанова. До момента 937 620 български граждани са направили справки за изчитане на данни, обявиха от агенцията.  От тях 665 хил. са с изтекли данни.", "date": "2019.07.31", "title": "Шефката на НАП уволни \"спецове\" по сигурността"}
