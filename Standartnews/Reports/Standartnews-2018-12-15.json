{"url": "https://www.standartnews.com/sport/stadion-slaviya-svetna-380703.html", "text": "Отборът на Славия ще се завърне през пролетта в своя дом. До този момент клубът домакинстваше на Националния стадион “Васил Левски”, тъй като на “Овча Купел” течеше усилен ремонт. Осветлението на стадиона на “белите” вече е готово. \r\nПрез последните няколко месеца ръководството на клуба положи доста усилия и направи куп подобрения на материалната си база. Пилоните и лампите вече са монтирани, като остават само някои дребни детайли, за да приключи цялостната работа. Славия имаше намерение да посрещне ЦСКА-София на собственото си съоръжение, но заради подпочвените води работата по поставяне на осветлението се забави. \r\nОчевидно всички проблеми са изчистени и Славия ще се радва на новата си модерна придобивка. Това не е единствената инвестиция, която босът на клуба Венци Стефанов направи заедно с хората от ръководството, които му помагат. Славия смени изцяло тревата на официалния си стадион. Изкуствената трева на тренировъчните игрища също бе подменена с последно поколение настилка. \r\nСледващата стъпка е да бъде подменена тревата на един от тренировъчните терени, където се готви представителният отбор на “белите”.", "date": "2018.12.14", "title": "Стадион Славия светна"}
{"url": "https://www.standartnews.com/biznes/rosatom-pusna-gorivo-za-reaktori-na-brzi-neutroni-380695.html", "text": "Успешно преминаха изпитанията на първата серийна партида топлооделящи сборки за реактора на бързи неутрони БН-800 на основата на смесеното уран-плутониево МОКС-гориво (Mixed-Oxide fuel). \r\nГоривните таблетки са изработени от смес от оксиди на обеднен уран, натрупан в предприятията на горивната компания на „Росатом“ - ТВЕЛ, и от оксиди на плутоний, отделен при преработката на отработено ядрено гориво. \r\nПромишленото производство на МОКС-горивото се осъществява в Минно-химическия комбинат (ГХК) в руския град Железногорск. То се реализира в рамките на федералната целева програма „Ядрени енергийни технологии от ново поколение за 2010-2015 г., с перспектива до 2020 г.“. \r\nТВЕЛ е координатор и научен ръководител на въвеждането на заводското производство на горивото. Базовата технология за производство на МОКС-гориво на таблетки, по метода на смесване на праховете с прилагане на смилане чрез завихряне и последващо пресоване и агломериране на таблетки, е разработена от Високотехнологичния научно-изследователски институт за неорганични материали „Академик Бочвар“, част от ТВЕЛ. \r\n„Започването на серийно производство на МОКС-гориво за БН-800 е важна стъпка към решаването на стратегическата задача за създаване на затворен ядрен горивен цикъл и двукомпонентна атомна енергетика на основата на реактори на топлинни и на бързи неутрони“, заяви старши вицепрезидентът на ТВЕЛ по научно-техническата дейност, технологиите и качеството Константин Вергазов. \r\nТой подчерта, че включването в горивния цикъл на резерви от обеднен уран и натрупания в реакторите плутоний, позволява многократно да се разшири горивната база на атомната енергетика и да се намали използването на природен уран. \r\nЕкспертните оценки сочат, че съдържанието на изотопа уран-238 в природния уран е около 99,3%, докато на уран-235 (използван за осъществяването на управляема верижна ядрена реакция) - само 0,7%. В реакторите на топлинни неутрони, които са основата на съвременната атомна енергетика, се използва около 1% природен уран, а останалите 99% се отправят за временно съхранение или се утилизират като радиоактивни отпадъци. \r\nРеакторите на бързи неутрони, използвайки като гориво смес от оксиди на уран и плутоний, ще осигуряват достатъчно плутоний за собственото си ново гориво и ще могат да изработват и определено количество гориво за други реактори. \r\nЗа сметка на рециклирането на отработено ядрено гориво и изработването на нови топлоотделящи сборки с уран-плутониева смес, енергията, която потенциално може да се получи от природен уран се увеличава близо 100 пъти. \r\nПромишлената експлоатация на Четвърти енергоблок на Белоярската АЕЦ с реактор на бързи неутрони БН-800 започна през 2016 г. Реакторната инсталация е предназначена за разработване на технологии за затваряне на ядрения горивен цикъл и за формиране на активна зона на реактора с пълно зареждане с МОКС-гориво.", "date": "2018.12.14", "title": "„Росатом“ пусна гориво за  реактори на бързи неутрони"}
{"url": "https://www.standartnews.com/biznes/bnb-puska-nova-banknota-ot-100-leva-380704.html", "text": "Българската народна банка пуска в обращение нова серия банкноти. Общият дизайн и основните елементи на банкнотите от новата серия се запазват без съществени изменения спрямо банкнотите, които са в обращение. Промените в банкнотите от новата серия произтичат основно от въвеждането на нови защитни елементи. Първата банкнота от новата серия е с номинална стойност 100 лева, емисия 2018 г. Банкнотата ще бъде в обращение от 28 декември 2018 г. като законно платежно средство. Нови защитни елементи в банкнотата с номинална стойност 100 лева, емисия 2018 г. са: Допълнителен знак за незрящи граждани – състои се от пет дебели и шест тънки линии, разположени под ъгъл на двете къси страни на банкнотата. Холограмна лента с оптични ефекти – редуващи се при промяна на ъгъла на наблюдение изображения на еделвайс и профил на Алеко Константинов; цветен холограмен портрет на Алеко Константинов; детайл от паметник на Алеко Константинов, променящ цвета си от смарагдовозелено към сапфиреносиньо при промяна на ъгъла на наблюдение; динамичен шахматен ефект с промяна на цвета от смарагдовозелено към сапфиреносиньо при промяна на ъгъла на наблюдение и обемно триизмерно изображение на числото 100. Мастило с оптичен ефект – числото 100 е отпечатано с променящо цвета си мастило с динамичен шахматен ефект, което при промяна на ъгъла на наблюдение се променя от смарагдовозелено към сапфиреносиньо. Осигурителна нишка – вградена в хартията и частично излизаща от обратната страна със светъл повтарящ се текст „БНБ 100“ и с динамичен шахматен ефект, променяща цвета си от смарагдовозелено към сапфиреносиньо. Изображението на повтарящия се текст „БНБ 100“ се чете от лицевата страна при поставяне на банкнотата срещу източник на светлина. Воден знак с висока резолюция – наблюдава се при поставяне на банкнотата срещу източник на светлина. Състои се от полутоново изображение с висока резолюция на портрета на Алеко Константинов. Изображенията се наблюдават и от обратната страна на банкнотата. Банкнотите с номинална стойност 100 лева, емисия 2003 г., продължават да бъдат в обращение заедно с банкнотите с номинална стойност 100 лева, емисия 2018 г.", "date": "2018.12.14", "title": "БНБ пуска нова банкнота от 100 лева"}
{"url": "https://www.standartnews.com/sport/ludogorets-otnovo-ne-uspya-380642.html", "text": "Лудогорец не постигна победа в Лига Европа и от шестият опит. \"Орлите\" завършиха 1:1 с Цюрих в Разград и така с актив от 4 точки останаха последни в класирането в група \"А\". Равносметката на тима е две загуби и четири равенства. Първото попадение беше дело на Одей в 22-ата минута, а в 45-ата Шверчок изравни. Разградчани може да съжаляват, че не взеха трите точки, тъй като създадоха не една или две чисти положения пред вратата на гостите, а веднъж и гредата помогна на швейцарския отбор. Срещата започна по-добре за родните шампиони, които в 13-ата минута можеха да поведат. Якуб Шверчок влезе навътре и шутира, но стражът на гостите заложи на сигурното и изби. Марселиньо пък не успя да намери целта при добавката. В 22-ата минута Цюрих излязоха напред в резултата. При първата си по-опасна атака след центриране от фаул Одей успя да намери целта след удар отблизо с глава - 0:1! \r\nВ 28-ата минута Шверчок получи хубав извеждащ пас от Марселиньо и излезе очи в очи с вратаря, но се засуети и при опита си да прехвърли стража на гостите не успя. Три минути по-късно късметът изневери на Натанаел. Бразилецът изпълни майсторски пряк свободен удар, но напречната греда се оказа верен помощник на вратаря Ванинс. Попадението за тима на Антони Здравков дойде в точно преди почивката. Шверчок се възползва от грешка на бранител на Цюрих и с прецизен изстрел с вътрешната част на ходилото изравни - 1:1! През второто полувреме пропуск направи Вандерсон, а в 70-ата минута главният рефер не зачете гол на българския шампион заради засада на Сисиньо. В 79-ата минута и пред Светослав Дяков се отвори добра възможност за отбелязаване на гол. Бившият национал обаче шутира твърде неточно. Така Лудогорец разочарова и отпада от турнира без нито една победа и с едва 4 точки в актива си в наглед преодолима група.", "date": "2018.12.14", "title": "Лудогорец отново не успя"}
{"url": "https://www.standartnews.com/regionalni/pepeyashka-po-bratya-grim-zaradva-700-detsa-ot-krdzhali-380706.html", "text": "700 деца от подготвителните групи в Кърджали бяха сред първите зрители на най-новия спектакъл „Пепеляшка“ по приказката на Братя Грим- една вълшебна приказка за любовта, търпението, доброто и сбъднатите мечти. Двете Коледни представления са подарък за малчуганите от кмета на Кърджали Хасан Азис.  Децата  дълго аплодираха играта на актьорите, които се превъплатиха в любимите приказни герои. Режисьор на премиерната постановка „Пепеляшка” е Атанас Атанасов, хореограф - Веселина Арабаджиева, костюмите са на Ваня Петкова. Заедно с професионалните актьори от ТМЦ Кърджали в пиесата участват и възпитаници на детската театрална школа.  Проявата е част от Програмата на община Кърджали по случай Коледа и Нова година.", "date": "2018.12.14", "title": "„Пепеяшка” по  Братя Грим зарадва 700 деца от Кърджали"}
{"url": "https://www.standartnews.com/sport/zdravkov-dovolen-sm-ot-pokazanoto-380643.html", "text": "Антони Здравков даде своето мнение след равенството на Лудогорец с Цюрих (1:1). Той сподели, че \"орлите\" са надиграли съперниците си и в четирите европейски мача под негово ръководство, в които записаха четири равенства.  \r\n“Играхме добре, доволен съм. Създадохме доста ситуации, но не успяхме да ги реализираме. Смятам, че целият отбор игра перфектно в защита. Вкараха ни от едно статично положение, това бе единствената ни грешка в отбрана. В атака създадохме доста положения, но не успяхме да ги реализираме. Когато не успяваш, не печелиш. И треньорите имат нерви. Когато създаваш, но не реализираш, нормално е треньорите да реагират спонтанно. Смятам, че в нито един от двубоите, в които ръководих отбора, не бяхме по-слаби. Напротив. Бяхме по-добри.\", сподели той. \r\n\"Сега трябва да подходим отговорно към последния мач с Дунав. Да затвърдим водещата си позиция, а след паузата да гоним целите си - титла и купа”, допълни Здравков.", "date": "2018.12.14", "title": "Здравков: Доволен съм от показаното"}
{"url": "https://www.standartnews.com/sport/olimpiakos-i-vezenkov-ss-sedma-pobeda-v-evroligata-380650.html", "text": "Баскетболният национал Александър Везенков бе в стартовата петица на гръцкия Олимпиакос при победата с 88:81 (25:12, 23:34, 17:22, 23:12) над Анадолу Ефес (Тур). Двубоят бе от 12-ия кръг на Евролигата. Везенкон игра едва 03:38 минути в началото на срещата и повече не се появи на игрището. За малкото време, което получи в мача той не успя да се разпише с точки, но овладя две борби. Успехът е седми за гръцкия гранд, който има и пет поражения в сметката си. За турските баскетболисти това е четвърта загуба, а те имат и осем победи в турнира. За Олимпиакос най--много точки вкараха Аксел Тупан (19 т), Никола Милутинов (15). Василие Мицич беше над всички за Анадолу Ефес с 24 точки.", "date": "2018.12.14", "title": "Олимпиакос и Везенков със седма победа в Евролигата"}
{"url": "https://www.standartnews.com/biznes/gotvyat-op-za-razshiryavane-na-gazoprenosa-do-srbiya-380697.html", "text": "\"Булгартрансгаз\" подготвя обществена поръчка за разширение на газопреносната инфраструктура на дружеството, паралелно на северния (магистрален) газопровод, до българо-сръбска граница. Договорът за възлагане на обществената поръчка ще влезе в сила, ако в резултат от проведената фаза 3 на процедурата \"Оpen season\" (\"Открит сезон\") бъдат сключени обвързващи договори за резервиране на капацитет и бъде взето окончателно инвестиционно решение за реализация на проекта. Това отговори министърът на енергетиката Теменужка Петкова по време на днешния парламентарен контрол. Относно преструктурирането на договора с \"Газпромекспорт\" този процес е в пряка зависимост от изхода на третата фаза на пазарния тест и съответно резервирането на капацитет, поясни енергийният министър. Министър Петкова посочи, че вчера Комисията за енергийно и водно регулиране /КЕВР/ е публикувала доклад, който съдържа подробно описание на процедурата и има насрочено заседание за 19 декември, когато ще се обсъди започването на третата и ангажираща фаза на проекта за развитие и разширение на газопреносната система на \"Булгартрансгаз\". Очаква се КЕВР да излезе с решение до 21 декември 2018 г. Оттогава до 31 януари 2019 г. се предвижда \"Булгартрансгаз\" да проведе фаза 3 от процедурата \"Открит сезон\", като паралелно с това на 21 декември 2018 г. ще се обяви и обществената поръчка за реализацията на проекта. Създаване на дъщерна компания на \"Булгартрансгаз\", която ще оперира газовата борса за осигуряване на подходящ пазар за осъществяване на газов хъб \"Балкан\", ще стане факт до края на 2018 г., добави Петкова. Следващата седмица се предвижда подписване на споразумение с Централноевропейския газов хъб. Това е компанията, която оперира борсите за търговия с природен газ в Австрия и Чехия. Споразумението ще съдържа сътрудничество по отношение на правната и регулаторната рамка, обмяна на опит и обучение на персонал. По отношение на придобиването на акционерно участие в изграждане на LNG терминала в Александруполис са предприети необходимите действия и \"Булгартрансгаз\" ще придобие 20 процента от акционерния капитал в съвместното акционерно дружество, информира още министърът на енергетиката.", "date": "2018.12.14", "title": "Готвят ОП за разширяване на газопреноса до Сърбия"}
{"url": "https://www.standartnews.com/sport/otlozhikha-za-vtori-pt-mach-na-pszh-380651.html", "text": "Шампионът Пари Сен Жермен няма да играе мач от футболното първенство на Франция за втори пореден уикенд, след като няколко мача от 18-ия кръг бяха отложени заради продължаващите в страната антиправителствени протести. Двубоят между ПСЖ и Дижон в събота първоначално трябваше да се състои, но след това беше решено, че няма да се играе. Отложените срещи този уикенд са пет, а през миналия не се играха шест мача. Съботният мач между Амиен и Анже, какво и мачовете в неделя Гинган - Рен и Олимпик Марсилия - Бордо също няма да се състоят. Двубоят между Нант и Монпелие в събота също е отложен, а срещата между Каен и Тулуза на 18 декември (вторник). Домакинската среща на Ница със Сент Етиен, която по програма беше в петък, също няма да се играе. Така Реймс - Страсбург е единствената среща в събота, а Ним - Лил и Олимпик Лион - Монако все още остават в неделната програма.", "date": "2018.12.14", "title": "Отложиха за втори път мач на ПСЖ"}
{"url": "https://www.standartnews.com/sport/antni-ivanov-s-novi-dva-natsionalni-rekorda-380663.html", "text": "Най-добрият български плувец в момента Антъни Иванов подобри два национални рекорда по време на световното на 25-метров басейн в Ханчжоу (Кит). Той счупи постиженията на 50 метра бътерфлай и на 200 метра свободен стил за мъже в четвъртия ден на шампионата на планетата. На 50 бътерфлай Иванов финишира 30-и в сериите с време 23.42 секунди и си върна рекорда в дисциплината, който за кратко бе притежание на Иван Алмаджиев - 23.81, поставен в Стара Загора в началото на месеца. Преди това Антъни направи поправки и на собствените си върхови постижения на 200 и 100 метра бътерфлай, като в първата дисциплина плува във финала, където остана осми в света. Антъни Иванов затвърди топформата си и с фамозно плуване в щафетата на 4 по 200 метра свободен стил, където падна близо 35-годишен рекорд. Българският квартет в състав Антъни Иванов, Йордан Янчев, Калоян Братанов, Светлозар Николов финишира за общо време 7:15.85 минути и свали близо 9 секунди от един от най-старите държавни рекорди - 7:24.43 минути, поставен от националния отбор през март 1984 година в Благоевград. Плуването на Антъни Иванов на първи пост е нов национален рекорд на 200 метра свободен стил. Състезателят на Вихрен даде време 1:45.87 минути, с което подобри собственото си постижение от 1:45.94, поставено преди година на държавното първенство.", "date": "2018.12.14", "title": "Антъни Иванов с нови два национални рекорда"}
{"url": "https://www.standartnews.com/sport/koreets-nadvi-dalakviev-v-kitay-380681.html", "text": "Водещият ни състезател в олимпийското таекуонда Владимир Далаклиев не успя да преодолее корееца Лий Деахуун на турнира за Големия шлем „THE BEST OF THE BEST“, който се провежда в Китай. В четвъртфиналите в категория 68 килограма, след страхотна игра българинът отстъпи с 0:2 части и 13:6 точки пред многократния световен шампион и олимпийски медалист (срещата на Далаклиев можете да гледате в кбипа по-долу след 40-та минута).  На кое място в надпреварата ще завърши бронзовият ни медалист от световното първенство в Муджу ще стане ясно, след приключването на всички срещи. Голяма е вероятността състезателят от Ботевград да завърши в ТОП 6 на най-добрите състезатели в света в категория 68 килограма. Големият шлем е турнирът, който събира световния елит, където шестнайсетте най-добри в света във всяка от осемте олимпийски категории (4 при жените и 4 при мъжете) се изправят един срещу друг. Състезателят на Пламен Трънски беше удостоен с огромната чест да получи персонална покана от Световната таекуондо техническа комисия за участие и да се бори за голямата награда за победителя в размер на 70 000 долара. Преди няколко дни Владимир Далаклиев отново записа името си в историята на българското таекуондо, след като спечели сребърния медал на световното военно първенство в Рио де Жанейро.", "date": "2018.12.14", "title": "Кореец надви Далаклиев в Китай"}
{"url": "https://www.standartnews.com/svyat/ruskiyat-parlament-obyavi-konkurs-za-rap-pesen-380659.html", "text": "Руският парламент обяви конкурс за рап песен, предаде Асошиейтед прес. Новината дойде в момент, в който спектаклите на дузина рапъри бяха отменени след предупреждения от властите, че тяхната музика популяризира \"погрешни ценности\". Освен това най-малко трима музиканти в Русия бяха арестувани. Като символичен жест на помирение Държавната Дума обяви, че ще проведе конкурс за най-добра рап песен, но темата на песента трябва да бъде за пътуване из Русия. Победителят, според депутата Михаил Дегтярев, ще спечели обиколка из руски градове. \"Искаме да предоставим платформа за открита дискусия и да подчертаем както предимствата, така и недостатъците на този или онзи град\", допълни той. \"Ако например има лош път близо до дадена туристическа атракция, трябва да има и видео за това\", допълни той. Рапът се превърна в един от най-популярните музикални жанрове сред руската младеж и мишена за руските власти, благодарение на открития начин, по който той обрисува ежедневната реалност и заради унищожителната критика към правителството. Миналият месец рапърът Хъски, чиито видеоклипове бяха гледани 6 милиона пъти в ЮТюб, беше арестуван заради импровизиран пърформанс, след като шоуто му бе спряно в град Краснодар. Съдът постанови Хъски да остане 12 дни в затвора по обвинения в хулиганство, но той беше пуснат четири дни по-късно, няколко часа преди популярни хип-хоп изпълнителни да проведат концерт в негова подкрепа в Москва. За да не си навлекат гнева на народа, висши руски представители в последните дни предприеха стъпки да се дистанцират от онези, които анулираха концертите на рапърите и постановиха арестите на музикантите. Държавната дума миналата седмица бе домакин на кръгла маса, на която присъстваха някои от най-популярните руски изпълнители. Президентският омбутсман пък каза, че Владимир Путин е поръчал да се разследва защо концерти на музиканти са били анулирани.", "date": "2018.12.14", "title": "Руският парламент обяви конкурс за рап песен"}
{"url": "https://www.standartnews.com/biznes/po-skpi-lift-karti-tazi-zima-v-bansko-380716.html", "text": "Цените на лифт-картите в ски зона Банско ще бъдат по високи през зимния сезон, който се открива утре, 15 декември. Това обявиха от дружеството-концесионер, като  посочиха, че основната причина е повишената цена на електроенергията, предаде БНР. Дневната карта за ползване на ски съоръженията, която досега беше 58 лева е с нова цена от 65 лева, като увеличението е 12%. Абонамент за целия  сезон  струва 1500 лева. Тъй като работим с много гориво и електроенергия, обясни директорът по маркетинг Иван Обрейков. Има обаче намаления за семейните пакети и 20 дневните карти, каза той, като допълни, че се разширява обхватът на  символичната цена от един лев, която досега беше само за децата до 7 годишна възраст. „За пенсионери над 75 години също е 1 лев, за пенсионери под 75 са на цената на детската карта. Също така, за хора в неравностойно положение цената за кабинката е 1 лев, ако са заедно с придружител – също 1 лев“, каза Обрейков. Другата новост  тази година е свързана с  опазването на планината от пластмасови  отпадъци. „Всичко минава в стъкло. Хартиени чинии и чаши с дървени лъжички и вилички, сламки от бамбук, само и само да спрем замърсяването“, добави директорът по маркетинг на дружеството концесионер. Откриването на сезона  ще бъде на Бъндеришка поляна с традиционното състезание „ Влез в отбора на шампионите“, които тази година са Марк Жирардели и  Патрик  Ортлиб.", "date": "2018.12.14", "title": "По-скъпи лифт-карти тази зима в Банско"}
{"url": "https://www.standartnews.com/sport/sportt-po-tv-za-14-dekemvri-380674.html", "text": "bTV \r\n17,50 Спорт тото Диема спорт \r\n17,30 Футбол, България, Първа лига: Славия - Верея (пряко) \r\n21,45 Футбол, Франция, Лига 1: Ница - Сент Етиен (пряко) Диема спорт 2 \r\n18,30 Волейбол, България, Суперлига: Добруджа - Пирин (пряко) \r\n21,45 Футбол, Англия, Чемпиъншип: Шефйилд Юн - Уест Бромич (пряко) Nova Sport \r\n14,30 и 21,00 Дартс: Световно първенство, втори ден, първа и втора сесия (пряко) MaxSport1 \r\n21,30 Баскетбол, Евролига: Панатинайкос - Дарушафака (пряко) MaxSport2 \r\n21,30 Баскетбол, Евролига: Байерн Мюнхен - Жалгирис (пряко) MaxSport3 \r\n22,00 Футбол, Испания, Ла Лига: Селта - Леганес (пряко) Kanal 3 \r\n21,15 \"Спорт в обектива\" Eurosport \r\n12,45 Ски, СК: Вал Гардена, супер Г, мъже (пряко) \r\n15,00 Биатлон: Световна купа в Хохфилцен, спринт, мъже (пряко) \r\n18,45 Ски скокове: Световна купа в Енгелберг, квалификация (пряко) \r\n20,45 Снукър: Открито първенство на Шотландия, четвъртфинали (пряко) Eurosport 2 \r\n11,15 и 14,15 Ски, СК: Вал Дизер, спускане за комбинация и слалом за комбинация жени (пряко) \r\n13,00 Тенис на маса: Световен тур, финали, Република Корея (пряко) \r\n15,30 Снукър: Открито първенство на Шотландия, четвъртфинали (пряко) \r\n21,30 Футбол, Германия, Първа Бундеслига: Нюрнберг - Волфсбург (пряко)", "date": "2018.12.14", "title": "Спортът по тв за 14 декември"}
{"url": "https://www.standartnews.com/regionalni/sdyat-38-godishna-zhena-za-prostiturane-380670.html", "text": "\r\n  Старозагорка, на 38 години, ще бъде съдена за получаване на нетрудови доходи по неморален начин, съобщиха днес от прокуратурата. От държавното обвинение припомнят, че това е престъпление по чл.329, ал.1 от Наказателния кодекс.  Установено е било, че през продължителен период от време - от 14.02.2018 г. до 27.11.2018 г., обвиняемата обитавала района на Старозагорската ж.п. гара и предлагала сексуални услуги срещу заплащане. За услугите получавала между 20 лв. и 30 лв от мераклиите.  \r\n   При извършване на многократни проверки от полицейски  служители,  обвиняемата била засичана да проституира. Тя била предупреждавана писмено със съставени протоколи да не извършва неморални действия, от които да получава нетрудови доходи. Въпреки многократните предупреждения, жената продължила да предлага сексуслуги. Предстои Старозагорският районен съд да насрочи заседание по делото. \r\n ", "date": "2018.12.14", "title": "Съдят 38-годишна жена за проституране"}
{"url": "https://www.standartnews.com/regionalni/detski-ptevoditel-podaryava-za-koleda-kmetstvoto-v-silistra-380669.html", "text": "Детски пътеводител за Силистра ще получи  за Коледа всеки малчуган  на възраст от 7 до 11 година в крайдунавския град. Подаръкът  ще носи празнично послание до всеки адресат, написано от кмета  доктор Юлиян Найденов. Малкото томче  е съставено от 150 богато илюстрирани  страници, в които има образователни и занимателни четива,  описващи  културно  историческите  забележителности на  Силистра и  приноса на най-известните личности от региона за местната и национална  история. Детският пътеводител  е създаден  по поръчка на  Местната комисия за борба с  противообществените прояви на малолетни и непълнолетни , а негов  автор е издадетлство „Фабер”, уточняват от кметството в крайдунавския град.", "date": "2018.12.14", "title": "Детски  пътеводител  подарява за Коледа  кметството в Силистра"}
{"url": "https://www.standartnews.com/regionalni/piynal-shofor-se-opital-da-podkupi-politsai-380668.html", "text": "Подпийнал шофьор се опитал да подкуп проверяващите го полицаи, съобщиха днес от областната дирекция на полицията в Стара Загора. Водачът на лек автомобил \"Хонда, на 37 години от с. Горно Сахране, община Павел баня е бил спрян за проверка на старозагорска улица снощи. Той е отказал да бъде тестван с техническо средство за употреба на алкохол. След това се доближил до отворения прозорец на полицейската патрулка и демонстративно пуснал 8 банкноти по 20 лв., общо 160 лв.  \r\n  Полицаите обаче му щракнали белезниците и го откарали в полицейското управление. Шофьорът е бил задържан за 24 часа и ще бъде съден по бързата процедура за даване на подкуп. \r\n ", "date": "2018.12.14", "title": "Пийнал шофьор се опитал да подкупи полицаи"}
{"url": "https://www.standartnews.com/kultura/kendl-dzhenr-e-nay-visokoplateniyat-model-na-2018-380696.html", "text": "От списание „Форбс“ обявиха Кендъл Дженър за най-високоплатения модел на 2018 година. Между юни 2017 и юни 2018 красавицата е изкарала 22,5 милиона долара. През 2017 тя е заработила 22 милиона. На второ място е Карли Клос с печалба от 13 милиона. Третата позиция поделят Криси Тейген и Роузи Хънтингтън-Уайтли с по 11 милиона. Жизел Бюндхен зае четвъртото място с 10 милиона, а след нея се нареди Джиджи Хадид с 9,5 милиона. Следват сестра й Бела Хадид и Джоан Смолс с по 8,5 милиона, а списъка затваря Даутцен Крус с 8 милиона. За втора поредна година Кендъл е на челната позиция, като през 2017 тя отне първото място от Бюндхен. През годините Дженър е работила с Викторияс Сикрет, Келвин Клайн и Есте Лаудер. Ким Кардашян показа своята подкрепа за сестра си в Туитър: „Браво, моето момиче! Само така!“", "date": "2018.12.14", "title": "Кендъл Дженър е най-високоплатеният модел на 2018"}
{"url": "https://www.standartnews.com/regionalni/izbrakha-izplnitel-na-remonta-na-dzhamiyata-v-razgrad-380677.html", "text": "Търговищката фирма „Стройкомерс ТТ” ЕООД ще ремонтира голямата разградска джамия „Макбул Ибрахим паша”. Това стана ясно след като  комисия, назначена от областния управител на Разград Гюнай Хюсмен  обяви резултатите от  конкурса за избор на изпълнител на  обществената поръчка. 5 строителни компании – по две от София и Пловдив и една от Търговище  са подали оферти за проектиране, изпълнение и авторски надзор на строителството, свързано с реконструкцията на  мюсюлманския храм, построен през ХVІ век, която е обявена за  културно исторически и архитектурен паметник  от национално значение. 4  от  фирмите са декласирани  още в предварителния кръг, защото  предложенията им не са отговаряли на  предварително обявените  условия, обясни председателят на комисията  Мирослава Павлова. Така  като е единствен  редовен участник в процедурата, търговищкото дружество „СтройкомерсТТ” ЕООД  получава поръчката, която е готово да изпълни  за 2374 хил. лева. Срещу тези пари изпълнителят  ще  изработи технически проект за реконструкция, ще извърши сторителството и чрез авторския надзор ще контролира изпълнението. Ремонтът на затворената за  молитви повече от 30 години джамия стана възможен  след като през  март 2018 година  МС отпусна средства за  мащабната реконстукция и възложи на областния управител на Разград Гюнай Хюсмен  да  стартира процедура по избор на изпълнител. Българското правителство  включи в приоритетите си грижата за втория по големина мюсюлнаски храм у нас  скоро след като  турската държава  възстанови  в пълния  й блясък  Желязната църква „Свети Стефан” в Истанбул.", "date": "2018.12.14", "title": "Избраха изпълнител на ремонта на джамията в Разград"}
{"url": "https://www.standartnews.com/regionalni/turisticheskiyat-infotsentr-v-blagoevgrad-s-nov-adres-380680.html", "text": "Туристическият културно-информационен център Благоевград вече е на ново място. Той се помещава до входа на зала \"22 септември\" на площад \"Георги Измирлиев\". \r\nОбновеният център има и нови интересни предложения за туристите от града. Центърът работи всеки ден от 8,30 до 19 часа. В него гражданите могат да се информират за културния и туристическия живот в Благоевград. \r\nТуристическият културно-информационен център беше създаден през 2014 година благодарение на целенасочената политика на кмета на община Благоевград д-р Атанас Камбитов. \r\nОсновната идея за създаването му е да информира граждани и туристи за културните събития в града и да развива туризма чрез реклама на различни туристически дестинации.", "date": "2018.12.14", "title": "Туристическият инфоцентър в Благоевград с нов адрес"}
{"url": "https://www.standartnews.com/kultura/inache-kazano-v-mladezhkiya-380707.html", "text": "Георги Кадурин, който дълги години беше сред звездите на Младежкия театър, после стана негов директор, а след това го напусна, се завръща на родната сцена. Маестрото играе в най-новия спектакъл на трупата, която носи името на неговия гуру Николай Бинев. В „Иначе казано“, чиито премиерни представления са на 19 и 20 декември, участва още един гост, Веселин Калановски, а дамите са от домакините - Мариана Миланова и Рая Пеева. Четиримата се превъплъщават в темпераментно-драматични герои от пиесата на прочутия французин Флориан Зелер, наречен от „Гардиън“ „най-вълнуващият драматург на нашето време“. Но за разлика от трагичната му творба „Бащата“ в Народния, тук има повече усмивки. Преводът е на Снежина Русинова-Здравкова. Декорите и костюмите са на професор Чайка Петрушева, която също се завръща след дълго отсъствие. Композитор е Михаил Шишков-син, Мила Искренова е автор на хореографията. „Даниел и съпругата му Изабел канят на гости своя приятел Патрик, който е решил да ги запознае с младото си гадже, заради което е напуснал съпругата си. Но тази среща се превръща в ураган в главите на домакините, който нарушава удобното им равновесие. Свободни ли сме в изборите си, докъде можем да стигнем, понесени на крилете на желанието и способни ли сме да преосмислим живота си са основните въпроси, които се задават в това представление“, коментира режисьорът Владимир Петков.", "date": "2018.12.14", "title": "„Иначе казано“ в Младежкия"}
{"url": "https://www.standartnews.com/kultura/botev-i-levski-ozhivyavat-v-narodniya-380683.html", "text": "Явор Гърдев се завърна за поредна премиера в Народния театър – известният режисьор репетира „Наблюдателите (хипотеза за отвъдното)“, последната засега пиеса на Константин Илиев,  написана през 2015-та и издадена в едноименния сборник през 2016-та от „Жанет 45“. Предишният спектакъл на Явор, „Жана“, през този сезон отново събира публика след кратко отсъствие от афиша на академичната трупа.    На 22 и 23 декември на камерна сцена са премиерните представления  по „Наблюдателите“ – за първи път на родния „Бродуей“. Леарт Докле, един от фаворитите на Сашо Морфов и Гърдев, играе Ботев. Ненчо Костов, който блесна като Димчо Дебелянов на пловдивската Драма, тук е Левски. Йосиф Шамли пък е Достоевски. В другите роли са Цветан Алексиев, Христо Петков, Илиана Коджабашева, Мартин Димитров, Кире Гьоревски, Стефания Колева, Павлин Петрунов,   Анна Пападопулу, Димитър Николов... Сценографията е на Никола Тороманов, художник на костюмите е Свила Величкова, а музиката е на Калин Николов. „Млад съдия се подписва върху акт за регистрация на съмнително акционерно дружество. Този факт остава скрит за обществото, но пък успява да разтърси отвъдното. Малко след като подписва документа, който ще отвори възможност за безнаказаното изсичане на шест хиляди декара гора в Балкана, съдията внезапно умира, докато търси скрито злато в двора на стара чорбаджийска къща. В отвъдното се събират няколко български национални герои, за да търсят сметка на новопредставилия се. Попаднал в положение да бъде съден и да отговаря за земните си деяния, съдията се одързостява, преминава в настъпление, призовава авторитетни свидетели и с тяхна помощ започва сам да съди съдниците си. Взаимоосъдителната съдебна система на отвъдното започва да се задъхва под товара на избликващите стари и нови грехове, отколешни страсти и нестихнали бесове, дълбоко заровени и неизповядани лични и национални тайни“, пише Явор Гърдев. „Наблюдателите“ е своеобразна реплика на изказаното от един от героите на Достоевски съждение, че щом няма Бог, значи всичко е позволено. Трактовката на проблема от страна на Константин Илиев – колкото иронична, толкова и сериозна – отрича презумпцията за безнаказаност, но според нея механизмът на възмездието е далеч от представите както на вярващи, така и на атеисти.  В хода на остро драматичното действие самият Достоевски е сред действащите лица заедно с повече и или по-малко известни имена  от българската и световна история – от Димитър Общи и Хаджи Станьо Врабевски до Сергей Нечаев и Имануел Кант“,  четем в книгата. Последните два проекта на Явор са напълно различни. Той постави „Драконът“ на Евгени Шварц във Варна, като в трите водещи роли са Михаил Мутафов, Михаил Билалов и Стоян Радев, с които той работи често. След това постави „Елхата у Иванови“ с театър „Реплика“ в галерия „Структура“.  Текстът на Введенски от 30-години на миналия век в превод на покойния Георги Рупчев режисьорът анализира като „авангард с ляв уклон между двете световни войни“. ", "date": "2018.12.14", "title": "Ботев и Левски оживяват в Народния"}
{"url": "https://www.standartnews.com/kultura/gledame-us-klasika-v-armiyata-380709.html", "text": "Американската класика „Арсеник и стари дантели“ гледаме в нова версия - този път на Борислав Чакринов във Военния театър. Здравко Митков е превел пиесата на Джоузеф Кесълринг, а сценографията и костюмите са на Нина Пашова. Известният театрален критик и страстен противник на брака Мортимър Брустър не може да устои на чара на красивата Илейн и иска ръката й. Но неочаквано откритие му отнема насладата от медения месец. В дома на неговите лели Аби и Марта, чиято богоугодна благотворителност е добре позната из целия град, Мортимър открива труп. При това – пореден, номер 12 в „колекцията“ на дамите. Оказва се, че с идеята да „облекчат живота им”, Аби и Марта черпели самотни хора, които приютявали в пансиона си – с чаша от позабравеното бъзово вино, подправено с арсеник, половин лъжичка стрихнин и щипка цианит. Вече „почерпените“ господа погребвали в мазето, където Теди, братът на Мортимър, „копаел поредния шлюз на Панамския канал”. Въпросният господин пък смята себе си за президента Теди Рузвелт, а безумният трети брат, Джонатан, е с маниакални наклонности. В криминалната пародия, която вече 77 години не слиза от световните сцени, са замесени Гергана Данданова, Радосвета Василева, Асен Кобиларов, Тигран Торосян, Елена Иванова, Веселин Ранков, Мирослав Пашов, Милен Миланов, Александър Дойнов, Луизабел Николова, Симеон Дамянов, Иван Налбантов, Йордан Алексиев и Калин Иванов.  Пиесата „Арсеник и стари дантели“ е играна 1444 пъти след премиерата й на театралната нюйорска улица „Бродуей“ през 1941 година. От тогава до днес шества из храмовете на Мелпомена. Всъщност Джоузеф Кесълринг е вдъхновен от един от най-шумните случаи в криминалистиката. По-късно случайността хвърля неговия текст в ръцете на съпругата на популярен по това време продуцент и тя толкова се забавлява с историята, че мъжът й помага на драматурга да реализира пиесата си. „Напоследък се чуха хули, изречени от театрални пуритани и сноби по адрес на Нейно Величество Комедията. Много често до думата „комедия” се мъдрят незаслужено епитетите „пошла” и „елементарна”. Намирам, че ако беше вярно, то Комедията не би родила някои от най-великите артисти на нашето време – Чарли Чаплин, Луи дьо Финес, Калоянчев... „Арсеник и стари дантели” отдавна се е превърнала в това, което наричаме „класика в жанра”. Написана като пародия на „сериозния” театър, тя десетилетия наред забавлява публиката“, казва Борислав Чакринов.  ", "date": "2018.12.14", "title": "Гледаме US класика в Армията"}
{"url": "https://www.standartnews.com/kultura/otide-si-dzhaz-zvezdata-nansi-uilsn-380693.html", "text": "Носителката на „Грами“ Нанси Уилсън почина на 81-годишна възраст след тежкоболедуване. Мениджърът й Девра Хол съобщи тъжната новина – Нанси е затворила очи в дома си в Пайъниъртаун, Калифорния. Певицата се пенсионира още през 2011 година. Уилсън се установява на музикалната сцена през 60-те години на миналия век, като 8 от нейните албуми по това време се класират в челните 20 позиции на „Billboard“. Тя се прочу с хитовите си песни „Guess Who I Saw Today“ и „(You Don't Know) How Glad I Am“ от 1964. Певицата е печелила награда „Грами“ за най-добър джаз албум през 2005 и 2007. Музикантката е участвала и в редица сериали и филми като „Хавай 5-0“ и „Полицейска история“. Уилсън се е омъжвала два пъти – за барабаниста Кени Денис, с който се разведе през 1970 и за Уайли Бъртън, който почина през 2008. Тя има 3 деца.", "date": "2018.12.14", "title": "Отиде си джаз звездата Нанси Уилсън"}
{"url": "https://www.standartnews.com/regionalni/dyado-koleda-pristiga-v-lom-s-vlak-na-bdzh-380682.html", "text": "И тази година БДЖ ще подкрепи националната инициатива \"Коледа за всяко дете\", която се организира от Националното сдружение на сираците в България. \r\nДнес Дядо Коледа пътува с влак, движещ се по линията от Брусарци до Лом. Екип на Сдружението на сираците ще украси празнично пътническата композиция преди потеглянето на влака. \r\nПо време на своето пътуване във влака до Лом, белобрадият старец ще се погрижи за доброто настроение на клиентите на железниците, като им пожелае весели Коледни и Новогодишни празници и ги почерпи с вкусни изненади. \r\nПри пристигането на жп гара Лом, Дядо Коледа бе посрещнат от над 100 деца в неравностойно положение, настанени в социални домове и Центрове за настаняване от семеен тип на територията на общината. Той зарадва малчуганите с различни лакомства и подаръци. \r\n\"Тази коледна инициатива ще достави огромна радост на децата от социалните домове в община Лом, благодарение на БДЖ и на другите институции и представители на бизнеса, с чието съдействие се осъществява”, каза председателят на Националното сдружение на сираците в България”, Слави Михайлов.  ", "date": "2018.12.14", "title": "Дядо Коледа пристига в Лом с влак на БДЖ"}
{"url": "https://www.standartnews.com/regionalni/bsp-i-dps-branyat-imeto-na-gdimitrov-380699.html", "text": "Управляващите от БСП и ДПС в местния парламента на Чирпан бранят името на комунистическия вожд Георги Димитров, стана ясно на днешното заседание на общинските съветници. Мнозинството от БСП и ДПС реши централният булевард в града да продължи да носи името на комунистическия вожд.Единствено общинските съветници от ГЕРБ подкрепиха предложението името да бъде сменено с това на световноизвестния художник Никола Манев, който остана завинаги свързан със земята на Чирпан.  \r\n„Мнозинството гласува „против“ и „въздържал се“ и доказа, че общината продължава да живее в миналото. Дебатът за смяна на името на булеварда е от три месеца. С това решение ясно казвате, че общинският съвет в Чирпан стои зад символите на един отминал строй“, заяви Христо Стефанов, ръководител на групата общински съветници от ГЕРБ. Според него неофициалната коалиция между БСП и ДПС в управлението на Чирпан е вредна за развитието на града и общината. Това се доказвало всеки изминал ден с липсата на осветление през нощта, с преливащите от боклуци контейнери, с разрастването на незаконното сметище и на ромската махала, със спрените европейски програми и финансови корекции за милиони. \r\n ", "date": "2018.12.14", "title": "БСП и ДПС бранят името на Г.Димитров"}
{"url": "https://www.standartnews.com/regionalni/prostrelyaniyat-shefa-na-kat-kazanlk-imal-zdravoslovni-problemi-380694.html", "text": "Простреляният шеф на КАТ-Казанлък Тодор Николов имал здравословни проблеми , твърди местната телевзия ПРЕС - ТВ. \r\nВ разговор с началникa на казанлъшкото управление на полицията Стойчо Крачолов, Николов споделил, че има проблеми със сърдечната дейност, като му предстояли прегледи и лечение. Колегите му обаче твърдят, че не е бил напрегнат, не е имало и видима промяна в поведението му в последно време. \r\n Както бе потвърдено от областната дирекция на МВР в Стара Загора, трупът на Николов е бил открит тази сутрин в личната му кола \"Мерцедес\".По предварителна информация 44-годишният старши инспектор се е прострелял сам. Той e в нeизвecтнocт oт cлeдoбeднитe чacoвe нa 12 дeĸeмвpи, пo инфopмaция нa cecтpa мy и зeт мy, c ĸoитo живee нa eдин aдpec в Бузовград. \r\n\"Липcвa личният мy aвтoмoбил „Mepцeдec”, cлyжeбнoтo мy opъжиe пиcтoлeт „Maĸapoв”, a мoбилнитe мy тeлeфoни ca изĸлючeни\", cъoбщи нa бpифинг paнo тази cyтpин шефът на старозагорската полиция cтapши ĸoмиcap Гeopги Xaджиeв. Според него няма вpъзĸa мeждy cлyчaя cъc зaдъpжaния завчера пoлицaй oт рaйoннoто полицейско  yпpaвлeниe в Kaзaнлъĸ и изчeзвaнeтo нa нaчaлниĸa нa KAТ. \"Колегите oт вътpeшнa cигypнocт в дирекцията paбoтeха пo дoĸyмeнтиpaнe нa пpecтъплeниe зa yнищoжaвaнe и yвpeждaнe нa имyщecтвo, a нe зa ĸopyпциoннo пpecтъплeниe\", добави той. \r\n Toдop Hиĸoлoв е разведен, живее заедно със сестра си и зет си във фамилната къща в с.Бузовград. Koлeгитe му гo oпиcвaт ĸaтo мнoгo дoбъp, cпoĸoeн чoвeĸ, ĸoйтo ce пoлзвa c aвтopитeт и yвaжeниe. Paбoти в cиcтeмaтa нa MBP oт 2005 г.", "date": "2018.12.14", "title": "Простреляният шефа на КАТ-Казанлък имал здравословни проблеми"}
{"url": "https://www.standartnews.com/regionalni/i-tazi-godina-stsena-na-rozhdestvo-v-pleven-380692.html", "text": "Сцена на Рождество и тази година допълва празничния дух в Плевен. Макетът изобразява пещерата с яслите, в които се е родил Исус Христос, с Дева Мария, Младенеца, Свети Йосиф и тримата мъдреци от Изтока,  пастири и ангелчета. Той е поставен до празнично украсената елха на площад „Възраждане”. Рождествената сцена е поставена със съдействието на католическата общност в Плевен.", "date": "2018.12.14", "title": "И тази година Сцена на Рождество в Плевен"}
{"url": "https://www.standartnews.com/regionalni/avtomobilostroitelni-ot-kitay-s-interes-km-krdzhali-380702.html", "text": "Индустриалци от Китай в областта на автомобилостроенето проявяват интерес към Кърджали, съобщи областният управител Никола Чанев. Той  коментира, че е провел съвместна работна среща с представители на компанията от Азия и с експерти от НК „ Индустриални зони\". Чанев не коментира името на фирмата заради конфиденциалност, но обясни, че китайските инвеститори са поставили въпроси, свързани с пазара на труда в региона, с цените на строителството, даже и на жилищните имоти, също и за данъчното облагане в България.  „Потенциалният инвеститор прояви интерес и към изграждането на бизнес парк, но подобен  проект може да се реализира през Инициативата за сътрудничество между Китай и страните от Централна и Източна Европа във формата 16+1”, подчерта Чанев. Областният управител на Кърджали допълни, че след срещата- разговор с бизнесмените от Китай са извършили оглед на бъдещата индустриална зона на Кърджали в района летището. По -късно китайските индустриалци, които проучват възможностите за инвестиции, посетили и коледния базар, а домакинът им подарил за спомен изработени от кърджалийските деца сурвачки.", "date": "2018.12.14", "title": "Индустриалци от  Китай с интерес към Кърджали"}
{"url": "https://www.standartnews.com/kultura/tom-dzhons-izliza-v-antichniya-teatr-380679.html", "text": "Том Джонс излиза на 24 юни в Античния театър на Пловдив. Легендарният певец  ще обере овациите както с безсмъртните си хитове като „Дилайла“, така и с парчета от новите си албуми. Mалко  артисти  могат да се  похвалят  със  забележителна над 50-годишна кариера, която става все по- успешна във времето.  Критиците са безапелационни за качеството на последните му албуми - Long Lost Suitcase, Spirit In The Room и Praise & Blame. Адмирациите са и за концертните му изпълнения. Както се знае, Том Джонс е от най-продуктивните артисти в света. Албумът от 1999 година Reload  продава 5 милиона  копия и е от най-търсените в дискографията му.  Британецът ловко експериментира с различни стилове. Въпреки че е мега прочут със Sexbomb, Kiss, It’s Not Unusual,  What’s New Pussycat, I’ll Never Fall In Love Again и If I Only Knew, творчеството му носи изключителен рок и блус заряд, а самият той винаги е завладявал света с неповторимата си харизматичност. Наградите му са десетки, а кралица Елизабет II го удостоява с рицарско звание. Продажбата на 3000 билета за Античния на 24 юни вече е открита.", "date": "2018.12.14", "title": "Том Джонс излиза в Античния театър"}
{"url": "https://www.standartnews.com/regionalni/rabotilnitsa-na-dyado-koleda-otvori-vrati-v-selo-banya-380689.html", "text": "Работилница на дядо Коледа отвори врати в разложкото село Баня, съобщава dariknews.  Десетки малчугани ежедневно творят и изработват красиви коледни сувенири и играчки. Ръководителят на сръчните джуджета Румяна Ячкова, учител по история и цивилизация в ОУ „Св. Паисий Хилендарски“, с радост учи децата как с фантазия и малко труд могат да сътворят прекрасни неща. \r\nДецата сами украсиха и елхата в работилницата, която е разположена в едно от помещенията на кметство Баня. Сръчните помощници на дядо Коледа не само творят, но създават и  много настроение, пеят коледни песни и се забавляват, подслаждат се с топъл чай и лакомства. \r\nВсички материали за изработването на сувенирите са осигурени от кметство Баня. Те ще бъдат продадени на благотворителен базар по време на празничния коледен  концерт, който ще се проведе на 22-ри декември. Събраните средства ще се използват за закупуване на играчки за томболата за празника на детето 1-ви юни.", "date": "2018.12.14", "title": "Работилница на Дядо Коледа отвори врати  в село Баня"}
{"url": "https://www.standartnews.com/svyat/spetschasti-likvidirakha-napadatelya-ot-strasburg-380645.html", "text": "Френските сецчасти ликвидираха нападателя от Страсбург. Той е бил застрелян при акция, която започна в 22 часа вечерта българско време. Според полицаите, терористът се криел в склад в квартал \"Мено\". Той е в непосредствена близост до квартала, в който досега полицията го търсеше. Петима души остават задържани. Повечето от тях са роднини на нападателя. Ще се уточява дали са замесени. Шериф Шекат нападна хората на известния коледен базар в Страсбург. Уби трима и рани 12 души.  \"В 21 часа полицията отиде да арестува лице, отговарящо на описанието на заподозрения. Той отвърна с огън, след което беше неутрализиран. Информирах президента. Мислите ми са със загиналите и ранените. /.../ Това, което следва е формалното потвърждаване на самоличността. В момента няма никакви индикации, че той е имал съучастници, но разследването продължава докато бъде установена цялата истина и за да се гарантира сигурността на французите. Имаше изключително силна мобилизация и много голяма международна подкрепа. Имам предвид от Германия, но и не само\", каза вътрешният министър на Франция Кристоф Кастанер.", "date": "2018.12.14", "title": "Спецчасти ликвидираха нападателя от Страсбург"}
{"url": "https://www.standartnews.com/svyat/kosovo-szdava-armiya-380657.html", "text": "Косовските депутати гласуват дали да дадат на малката балканска страна собствена армия, подкрепени от САЩ като символична демонстрация на независимост, която разпали напрежението с бившия враг Сърбия. Най-младата балканска държава понастоящем е охранявана от ръководени от НАТО мироопазващи войски, които са разположени там, откакто Косово се отдели от Белград в резултат на кървавата война през 1998-1999 г. Новият закон предвижда Косовските сили за сигурност (КСС) постепенно да се превърнат в професионална армия от 5000 души.„Войници, поздравления за новите Ви задачи!“, заяви в навечерието на гласуването косовският президент Хашим Тачи пред състава на КСС. Той беше облечен във военна камуфлажна униформа. \"КСС се готови за нова роля и мисия\", добави той, като законът се очаква да премине без никакво пречки. За косовските албанци армията е още един атрибут на тяхната независимост, която обявиха през февруари 2018 г. Днес тя е призната от повечето страни членки на ЕС и САЩ. \"Сега можем да кажем, че сме държава, защото няма държава без армия\", коментира пред АФП Скендар Арифи, 37-годишен фризьор в Прищина. \"Това е голяма радост за гражданите на Косово\", добавя 67-годишният пенсионер Хамзе Мехмети.", "date": "2018.12.14", "title": "Косово създава армия"}
{"url": "https://www.standartnews.com/svyat/sporazumenieto-za-brekzit-nyama-da-se-predogovarya-380653.html", "text": "Европейският съвет отново е категоричен – няма да има предоговаряне на споразумението за брекзит. През изминалата нощ евролидерите потвърдиха, че постигнатото споразумение за оттеглянето на Великобритания не подлежи на промени. След заседанието председателят на Европейската комисия   не изключи възможността след брекзит отново да има визи за гражданите на Евросъюза и за британците, като посочи, че това е част от преговорите за бъдещите отношения с Лондон. По думите му британците трябва да посочат как си представят бъдещите си отношения с Европейския съюз и е „неудобно” да се очаква съюзът да предложи посоката.", "date": "2018.12.14", "title": "Споразумението за брекзит няма да се предоговаря"}
