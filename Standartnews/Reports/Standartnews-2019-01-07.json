{"url": "https://www.standartnews.com/sport/despodov-e-futbolist-1-na-2018-381862.html", "text": "Нападателят на ЦСКА Кирил Десподов спечели годишната награда за \"Футболист №1 на България\" за 2018 година, преборвайки се с конкуренцията на вратара на Славия Георги Петков и халфът на Ботев Тодор Неделев, които съответно завършиха на второ и трето място. \"За мен е голяма чест да получа тази награда, но Георги Петков и Тодор Неделев също се представиха много добре и я заслужаваха. Благодаря на моите съотборници, без които нямаше как да спечеля. Благодаря на моята приятелка и семейство, както и ръководството на ЦСКА. Благодаря на всички мои треньори. Всеки един от тях ми е помогнал да развия моите качества. Много труд хвърлих през 2018-а. Но тази награда бих я заменил за титла с ЦСКА или класиране на Европейско първенство с българския национален отбор\", заяви щастливият победител. Треньор №1 на България очаквано стана националният селекционер Петър Хубчев, който постигна престижни победи над Холандия и Швеция в световните квалификации и класира България на втора позиция в групата в Лигата на нациите.  -Иван Петков (Етър)  е за Михаел Ангелов  -Валентин Антов (ЦСКА)  -Клаудиу Кешерю (Лудогорец)  - Георги Петков (Славия)  - Николай Бодуров (ЦСКА)  - Тодор Неделев (Ботев Пловдив)  -Мартин Камбуров (Берое)", "date": "2019.01.06", "title": "Десподов е футболист №1 на 2018"}
{"url": "https://www.standartnews.com/sport/zografski-s-rekord-v-chetirite-shantsi-381861.html", "text": "Влади Зографски приключи успешно участието си в тазгодишното издание на \"Четирите шанци\". Националът зае 28-о място в Бишофсхофен (Ав) с 209,6 т (125 и 119 м) и отново е в точките за Световната купа. Влади обаче за първи път в кариерата си успя да вземе точки от всяко едно от състезанията в \"Четирите шанци\". Това му помогна да завърши на 18-о място в крайното класиране с 872,4 т. Победител в Бишофсхофен стана Рьою Кобаяши (Яп) с 282,1 т (135 и 137,5 м), който направи Голям шлем, защото спечели и четирите старта от веригата. Той взима и \"Златният орел\" за №1 в \"Четирите шанци\" с 1098 т. За Япония това е втора победа във веригата след тази на Казуьоши Фунаки преди 21 години. В Бишофсхофен пък Кобаяши донесе на страната си първи успех за СК. В подреждането за Световната купа Кобаяши води с 956 т, а Влади е 22-и със 110 т.", "date": "2019.01.06", "title": "Зографски с рекорд в \"Четирите шанци\""}
{"url": "https://www.standartnews.com/kultura/otkroveniyata-na-laskin-381852.html", "text": "Иван Ласкин беше и остава прочут с язвителните си и с романтичните си откровения. Първият жанр беше и остава посветен на държавата и обществото ни, вторият жанр беше и остава посветен на Александра Сърчаджиева, която превърна живота му в любов. Иван често жалеше и за Чочо Попйорданов – най-близкият му приятел, който си отиде през 2013-а. Ето и Ласкин едно към едно. \"Толкова те обичам, че дори не забелязвам детето ни, когато притичва покрай теб! Толкова те обичам, че когато стоеше под дъгата в Гърция, тя ми се видя черно-бяла... Обичам бръчиците и нескопосаната ти прическа сутрин, когато се събуждаш и приличаш на мокро врабче. Толкова те обичам, че само когато съм с теб, не съм егоист. Толкова те обичам, защото ме правиш добър и нежен, защото цериш просташкия ми характер само с поглед... Защото те обичам! Обичам тайнството ти на честен човек и някои релефи от тялото ти, за които няма да споделя. Обичам дишането срещу лицето ми, когато спиш и аз те гледам! Обичам да те галя и ти да се усмихваш на сън. Честит рожден ден, безмерно те обичам, луничаво врабченце“. „Днес моето момиче има рожден ден! Аз живея с отблясъци от вода на тих вятър. Целувам устни толкова меки и сладки, че забравям всичко! Толкова си внимателна към идиот като мен, толкова си грижовна... Аз не те заслужавам! Но те обичам безкрайно! Защото си голям и любящ човек. Честит рожден ден! Любов моя!“ „Толкова ми липсваш, момче. ... От сутринта ми е гадно и не знам защо. Чоглаво, такова. Разбрах преди малко защо... Просто ми липсваш, великолепно момче... Липсваш на живота ми! Опитах се да се разведря… \"Качих\" море, дъщеря ... И ми е тъжно! Обичам те, Чочи! Обичам те, мили приятелю!“ \"Да си добър човек, те прави роб на първични и злобни простаци. Генезисът на милостивия, състрадателния и чувствения е обречен на агресия от типичните за пандемията “злобо-вирус”: нещастните индивиди. Тези вируси аз ги наричам ЗАВИСТНИЦИ! Нямам обяснение за прекрасната дума “злоба”. Но имам обяснение за това как да се лекуваме от епидемията “злоба”! Трябва лично да се лишим от всеки симптом на омразата: Трябва да го убием в себе си този симптом с антибиотика, наречен „Чест“. Чистота на мислите и правдолюбие на сърцето... Това ще ни спаси! Кой определя правдолюбието на сърцето? Аз знам... Познанието! Това е! Повече познание, повече чест! Повече сърце!\" „Моите деца няма да стоят тук – имам две прекрасни момичета и ще ги изпъдя оттук, ще излетят като гълъбчета. Какво да правят в тоя говнярник“. „Има агресивни хора, реваншисти, сега всички са от ГЕРБ. Но аз нямам проблем с тези, които управляват. Премиерът ни не е лош човек, но тия, които го заобикалят, са абсурдни“. „Скоро ще има революция в тази страна. Няма да е срещу правителството, а просто щото сме на дъното и няма накъде повече да отиваме. Аз съм интуитивен като пепелянка“. „Нека всичките ни страхове, болки, съмнения, суета и алчност, гняв, мъст, похот, горделивост и завист, ако ги имаме - да изчезнат! Нека смирението и приятелството да ни водят.“ „Благодаря, България! Гордея се, че нося българска и арменска кръв! Благодаря за това, че приехте дедите ми! Поклон пред милионите арменци, изгубили живота си заради отвратителното \"нещо\", наречено геноцид! Поклон!“", "date": "2019.01.06", "title": "Откровенията на Ласкин"}
{"url": "https://www.standartnews.com/kultura/laskin-otletya-pri-bashcha-si-381847.html", "text": "Иван Ласкин си отиде само на 48 навръх Богоявление. Отличният актьор почина след продължителна битка с ужасяващите диагнози, които го сполетяха напоследък. Те се отключиха с пълна сила, след като той неотдавна загуби баща си и психиката му не успя да се съвземе.  Жена му Александра, дъщерите му Люба и София, майка му, двамата му братя, приятелите и колегите до последно се молеха и се надяваха, че духът му ще победи болестите. Но, уви, изтощеният му организъм не можа да преодолее пораженията, нанесени от алкохола и душевните терзания.  На 28 декември беше приет във ВМА в тежко състояние. По стената му във Фейсбук, където Иван пишеше сатири, стихове и обяснения в любов към семейството си, валят съболезнования. Ласкин се разписа с десетки роли в театъра, телевизията и киното. Кариерата му тръгва през 1986-а в детския сериал „Васко да Гама от село Рупча”, а той става най-популярното момче у нас, което по-късно ще блесне в „Хайка за вълци” и „Дунав мост”. В каквито и персонажи да влизаше Ласкин, никога не ограничаваше острия си ум и език, които имаха свой „живот” в социалните мрежи – коментарите му предизвикваха люти спорове и стотици споделяния. „Аз на устата си ключ нямам. Всичко, което мисля, излиза през челюстно-говорния ми апарат и смятам, че това се нарича почтеност”, казва Ласкин в „Преди обед” през 2017-а.  „Всеки изживян миг с това момиче за мен е щастие”, призна още той в „Търси се” за Александра. При стария си приятел Мартин Карбовски той изля мъката си, обявявайки, че е алкохолик. Но  в последните си интервюта отклоняваше темата с чувство за хумор, а Александра не даваше и дума да се чуе по темата. „Аз съм средноедър българин, който обича да пие вино с приятели”, шегуваше се  той. И твореше поеми и есета, докато тихо страдаше, че е паднал зад борда на сцената. Канеше се да събере творенията си в книга, която вероятно ще бъде издадена от бойните му другари.        ", "date": "2019.01.06", "title": "Ласкин отлетя при баща си"}
{"url": "https://www.standartnews.com/biznes/e-vinetki-shche-se-kupuvat-v-nad-4500-mesta-do-kraya-na-yanuari-381854.html", "text": "До края на януари гражданите ще могат да купят е-винетка от над 4500 точки в цялата страна.  Няма фалстарт на електронната система, а  технически проблеми при въвеждането на нов и сложен продукт, които се отстраняват веднага, каза инж. Светослав Глосов, председател на УС на АПИ, в интервю за „Неделя 150“ по БНР. Правим анализ на проблемите и най-вероятно ще предявим претенции към изпълнителя, съгласно договора, за неспазване на графиците. Той подчерта, че досега не е платена и стотинка на изпълнителя на електронната система \"Капш\". В момента гражданите могат да купят винетка по четири начина: от апарати за самотаксуване, сайта www.bgtoll.bg и мобилното му приложение, на каса в офисите на Областните пътни управления и на Мобилния оператор „А1“. Вече се продава и на касите на „Еasypay”, като постепенно ще ги има в цялата страна. От следващата седмица поетапно ще се продават на каса и в големите вериги бензиностанции – „ОМВ“, „Петрол“, „ЕКО“, както и в клоновете на „Български пощи“. До месец ще започне и продажбата през банкоматите на БОРИКА. Системата се разширява непрекъснато, съобщи  инж. Глосов. На ГКПП „Калотина“ освен терминали за самотаксуване вече са оборудвани и работни места за продажба на е-винетки  в брой на каса. Такива ще има и на „Кулата“, на Дунав мост при Русе и на „Капитан Андреево“. Апарати за самотаксуване са монтирани на пунктове „Отоманци“, „Гюешево“, „Капитан Андреево“, „Дунав мост“ – Русе, „Кардам“, „Дуранкулак“. Монтирани са устройствата и на  „Станке Лисичково“, „Златарево“ и „Оряхово“. Въвеждането на електронна винетка е само част от продукта тол система, който ще бъде цялостно въведен през август тази година, когато ще стартира тол таксуване за автомобилите над 3,5 тона, каза инж. Глосов.", "date": "2019.01.06", "title": "Е-винетки ще се купуват в над 4500 места до края на януари"}
{"url": "https://www.standartnews.com/biznes/draganov-po-golyamo-samochuvstvie-po-dobr-turizm-381849.html", "text": "Мъжкото хоро, което виждаме днес в Калофер на Богоявление, е типичен пример на традиционен продукт в традиционна среда. Това заяви пред БНТ Румен Драганов от Института за оценки и анализи в туризма и допълни, че смисълът на туризма е да имаш някакъв продукт, който да привлече туристи. Той обясни и че трябва да имаме по-голямо самочувствие и да не пускаме на безценица местата за спане, както и да излезем от порочния кръг, че сме алкохолна и парти дестинация. Трябват ни по-интелигентни туристи, а те се привличат именно са качествен продукт, обясни експертът. 550 000 се оказаха пътувалите сега по Коледа и Нова година, отбеляза той. Общо пътуващите българи са около 3 700 000. \"Те пътуват около 5,4 пъти. Виждате, че почти всеки уикенд имаме голямо натоварване по магистралите. През лятото пътуващите българи надхвърлят 110 000 ежедневно през юли и август месец. Ние имаме 18,5 млн. туристически пътувания миналата година. Чужденците, които са дошли с цел туризъм, са около 11 700 000. Общо ние сме имали около 30 300 000 пътувания в България, което е доста интензивно, открои Драганов. „Туризмът е сериозен приход за икономиката. Това, което чухме от Калофер - хотелите заети, ресторантите заети, магазините на макс, сергиите на макс, т.е. това подобрява местната икономика. Много добре е, че са се обърнали към ЮНЕСКО и по всяка вероятност ще влязат като част от нематериалното наследство. В УниБИТ ние започнахме да работим в Катедрата по културно и историческо наследство и туризъм за създаване на два културни маршрута, туристически коридори, както в България ги наричаме на база на Декларацията от Варна от 2005 година. Разработваме пътя на Св. Кирил и Методий и пътя на Св. Софроний Врачански - това са два проекта, които могат да генерират допълнителен туризъм не само в България, но и в целия този регион, където тези наши бележити българи са пътували в Европа. ЮНЕСКО е пътят за привличане на туристи“, обясни той. Според Румен Драганов трябва да се обърне и специално внимание на Банско, където се продават 65 хотела. Той определи ситуацията като трагедия и обясни, че чуждестранни туристи не се привличат чрез реклама, а по метода \"от уста на уста\". Само 4% идват заради рекламата, 34% са тези, които са дошли, защото други са им препоръчали България, каза той. Така че не е проблемът в рекламата, а в продукта, трябва ни качествен продукт и обслужване, добави Драганов.", "date": "2019.01.06", "title": "Драганов: По-голямо самочувствие, по-добър туризъм"}
{"url": "https://www.standartnews.com/svyat/sled-10-dni-reshavat-sdbata-na-tereza-mey-i-brekzit-381859.html", "text": "Гласуването в британската камара на общините на правителственото споразумение за излизане на Обединеното кралство от ЕС, ще се проведе на 14 или 15 януари. Това заяви днес министър-председателката Тереза Мей в \"Шоуто на Андрю Мар\" по телевизия БиБиСи, предаде Ройтерс, цитирана от БТА. \"Дебатите ще започнат идната седмица и ще продължат през следващата, през която ще се проведе и гласуването\", поясни Мей в интервюто си. В отговор на въпрос за датата на гласуването министър-председателката потвърди, че то ще е на 14 или 15 януари, независимо от вестникарски публикации, че тя може отново да го отложи. Мей каза днес, че ако нейната сделка за Брекзит бъде отхвърлена, Великобритания ще се окаже на \"неизследвана територия\". Описвайки какво ще се случи, ако претърпи поражение в парламента, Мей каза \"Ще се окажем на неизследвана територия. Не мисля, че някой е в състояние да каже точно каква ще бъде  реакцията в парламента\". Партията на Мей е разделена по отношение подкрепата за сделката, тъй като много нейни съпартийци се опасяват, че \"предпазният механизъм\" за недопускане на твърда граница между Ирландия и Северна Ирландия може да остави Великобритания в обсега на правилата на ЕС за неопределено дълго време. Един от най-изявените противници на сделката в Консервативната партия Джейкъб Рийс-Мог написа във вестник, че е \"самозалъгване\" да се твърди, че коледната ваканция, докато не е бил в парламента, би могла да го убеди да промени мнението си и да подкрепи споразумението. След като на 25 ноември миналата година ЕС и Великобритания съгласуваха сделката за условията на Брекзит, Мей е под силен вътрешнополитически натиск. Мнозинството депутати в долната камара настояват тя да съгласува отново условията на членството на Северна Ирландия в митническия съюз и единния пазар на ЕС след Брекзит.", "date": "2019.01.06", "title": "След 10 дни решават съдбата на Тереза Мей и Брекзит"}
{"url": "https://www.standartnews.com/svyat/kralyat-na-malayziya-se-otkaza-ot-prestola-zaradi-mis-moskva-381860.html", "text": "Кралят на Малайзия Мохамед пети се оттегля от престола, съобщава Риа новости, позовавайки се на вестник Стар. Той не е посочил мотиви за напускането в писмо, което е изпратил до  министър председателя и правителството на страната, съобщил придворен чиновник. По непотвърдена информация кралят е решил да се върне в родния си султанат Келантан, където е роден през 1969 година. Той завършва образованието в Малайзия, Тайланд и Великобритания, сяда на престола през 2016 година с 5 годишен мандат. Пред ноември миналата година кралят се ожени за Оксана, която става мис Москва 2015. Сватбата е била в Подмосковието , където булката е в традиционна руска одежда, а кралят - в малайзиска. Не е сервиран алкохол на тържеството. Кралят ухажвал красавицата повече от година и многократно я посещавал в Русия преди да й направи предложение. Това е вторият му брак, след като е получил развод още преди десет години.", "date": "2019.01.06", "title": "Кралят на Малайзия се отказа от престола заради Мис Москва"}
