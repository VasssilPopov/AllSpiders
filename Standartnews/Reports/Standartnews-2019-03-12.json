{"url": "https://standartnews.com/svyat/kitay-na-krachka-ot-izkustvenoto-slntse-386991.html", "text": "До края на годината в Китай ще бъде завършен процеса по създаване на експерименталния  реактор за термоядрения синтез, заяви директорът на Националната ядрена корпорация Дуан Суру, цитиран от сайта Science Alert. Устройството, популярно като \"изкуственото слънце\", ще позволи да се създаде реакция, аналогична на процесса на ядрения синтез в недрата в Слънчевата система. Така физиците се надяват да получат източник на неограничена енергия. По думите на Суру това ще позволи да сме свидетели на загряване на йоните до невероятните 100 милиона градуса по Целзий.  ", "date": "2019.03.11", "title": "Китай на крачка от \"изкуственото слънце\""}
{"url": "https://standartnews.com/svyat/30-postradali-pri-neobichayna-turbulentsiya-s-boeing-777-386992.html", "text": "30 души, от които 28 пасажери и двама членове на екипажа, са пострадали при необичайна турбуленция с Boeing 777 на Турските авиолинии. Самолетът, който е излетял от Истанбул с 326 пътници и 18-членен екипаж, се приземи безопасно на летището в 17:35 ч., събота, след като премина през необичайна турбуленция 40 минути преди кацане на летище JFK в Ню Йорк, съобщиха от турския превозвач. Хората, получили леки, незастрашаващи живота наранявания, са били откарани в болница за цялостен преглед веднага след приземяването на самолета. 18 от тях са вече освободени след направени изследвания, а останалите 10 са все още под медицинско наблюдение като предпазна мярка. Сред пострадалите няма български граждани. От Turkish Airlines съобщават, че са дълбоко огорчени от неприятното събитие и следят отблизо състоянието на пострадалите пътници и членовете на екипажа, като им предоставят достъп до всичко необходимо.", "date": "2019.03.11", "title": "30 пострадали при  необичайна турбуленция с Boeing 777"}
{"url": "https://standartnews.com/svyat/oshche-dve-drzhavi-otkazakha-fatalniya-boing-386968.html", "text": "Още две държави се присъединиха към забраната за полети с фаталния модел на Боинг - 737 Макс 8. Етиопия и Каймановите острови последваха решението на Китай да приземи всички самолети Боинг 737 Макс 8 след катастрофата на аналогичния лайнер в Етиопия вчера. Самолетът се разби малко след излитането си от Адис Абеба като загинаха всички 157 души на борда. След тях бе и Световноизвестният археолог и професор по палеонтология Себастиян Туза. Сингапурските авиолинии, които имат 5 самолета от този тип също обявиха, че засега спират полетите с тях и „продължават да следят ситуацията около разследването на причините за инцидентите“, съобщи в. „Гардиън“. Етиопската държавна телевизия информира, че разследващите са открили черната кутия на разбилия се самолет, съобщи БГНЕС. \r\nСпоред данните от черната кутия сензорите са отчели неправилни показания за скорост и височина, което можело да бъде причина за трагедията. \r\nМалко след излитането старшият пилот, който е работил за авиокомпанията от 2010 г., е изпратил сигнал за тревога и е получил разрешение да се върне. След това международното летище в Адис Абеба е загубило контакт с машината. Трагедията повдигна куп въпроси за безопасността на новия Боинг 737 Mакс 8, тъй като преди четири месеца самолет от същия модел, управляван от индонезийския \"Лйън Еър\", се разби в морето край Ява, отнемайки живота на над 189 души. Повече от 300 самолета Боинг от модела 737 Макс 8 са в експлоатация в различни държави по света. Поръчките за нови машини от този тип възлизат на над 5000. Разбилият се Боинг е бил нов, в експлоатация само от 4 месеца. Купен е през ноември. Оттогава е имал само 1200 летателни часа и за последно е преминал поддръжка на 4 февруари. \r\nМашината се разби 6 минути след излитането си. След адската катастрофа в неделя компанията \"Боинг“ отмени планираното за сряда представяне в Сиатъл на новия си самолет 777 X.  ", "date": "2019.03.11", "title": "Още две държави отказаха фаталния Боинг"}
{"url": "https://www.standartnews.com/lifestyle/etno-divite-na-irina-sardareva-386958.html", "text": "Етно дивите на Ирина Сардарева в бяло, екрю, черно и червено ще бъдат сред големите хитове за идващите пролет и лято. Топ дизайнерката налага естетизирания шик и колорит на фолклора, които гарантират абсолютна оригиналност на всяка дреха и излъчване. Маестрата не повтаря нито един модел в колекциите си. Неслучайно одеждите, решени в този стил са емблематични за творчеството на Ирина, с което тя се представя из Европа и Азия. Всъщност Сардарева издига на пиедестал непреходната елегантност на етно визията доста преди тя да се превърне в „последен писък“.  Роклите, блузите, ризите, туниките от лен, памук и коприна са украсени с дантели от памук, изработени на една и две куки специално за авторските облекла на Ирина. Шевици и пискюли са сред екстрите в тематичния гардероб. Сардарева възражда кенара и плетивата в романтичния контекст на рустикалното пиршество. Най-изкусителното е, че въпросните модели перфектно се съчетават както с деним за всекидневния график, така и с кадифе за вечерния коктейл. Около тях витаят флуидите на ненакърнимата женственост – и когато подчертават талията и бюста, и когато се спускат като каскади около тялото. Те са винаги впечатляващи - с тънки презрамки за плажа и крайбрежни партита или с ретро яки и волани. Еротиката на ефирния текстил и детайлите е дискретна. Сардарева вписва с лекота, финес и артистичност моделите си в най-добрите традиции в етно жанра. Нейните творения сякаш са слезли от платната на старите майстори, но звучат съвършено актуално. Самата тя е сдържана за постиженията си, въпреки международните признания за тях: \"Всеки е най-добър в това, което умее и носи в душата и фантазията си\".", "date": "2019.03.11", "title": "Етно дивите на Ирина Сардарева"}
{"url": "https://standartnews.com/sport/beroe-se-izlozhi-v-stara-zagora-387005.html", "text": "Отборът на Берое загуби сензационно в Стара Загора от Витоша с 0:1. Двубоят бе последен от 25-ия кръг на футболното ни първенство в Първа лига. След само едно голово положение за Берое преди почивката двата отбора се прибраха в съблекалните при 0:0. Четин Садула вкара единственият гол в 55-ата минута с точен удар от 15 метра. Победата е първа за Витоша от 6 мача. Футболистите на Берое пък бяха изпратени с освирквания от най-верните си фенове. Начело в класирането е Лудогорец с 59 точки пред ЦСКА София 54 и Левски 51. Берое е пети с 42 точки, а Витоша - 11-и с 25.", "date": "2019.03.11", "title": "Берое се изложи в Стара Загора"}
{"url": "https://www.standartnews.com/sport/trenort-na-levski-nyamakhme-efektivnost-386918.html", "text": "Старши треньорът на Левски Георги Дерменджиев заяви след загубата от Лудогорец с 0:2, че футболистите му са били психологически затормозени. Той подчерта, че „сините“ е трябвало да бъдат смели. „Ние не започнахме добре мача. В първите 20 минути допуснахме много грешки. Приехме Лудогорец в нашата половина. След първия гол отборът доста наруши играта си. Имаше един период от мача, в който Левски стоеше добре“, коментира Дерменджиев. „Психологически футболистите бяха затормозени доста. Ние може да бъдем само благодарни на тези фенове, които през целия мач подкрепиха отбора, но това е много голяма отговорност“, добави той. „Футболистите могат да понесат тази отговорност, но им трябва време. Отборът му трябваше време да се съвземе след гола, който получи. Второто полувреме беше малко по-различно. Не съм изненадан от агресията на Лудогорец“, продължи треньорът на Левски. „Ние дори и при не така добра игра имахме три ситуации, ако ги бяхме отиграли по-точно резултатът можеше да бъде друг. Левски не е зависим от Мариани. Играем с 11 човека.“ „В един такъв мач трябва да се направи всичко възможно, за да се промени резултата. Ние нямахме ефективност.“ „Ние се ориентирахме бавно и за това се получиха тези грешки“, допълни наставникът на „сините“. „Сезонът не свършва. Ние продължаваме да играем. Има още много мачове. Левски ще трябва да се подобрява и ние ще направим това нещо.“ „Аз знаех в какъв състав ще излезе Лудогорец и нямаше как да ни изненадат. Трябваше да бъдем по-смели. Мисля, че постепенно Левски ще израсне. Всички разумни хора виждат за какво става въпрос. Като време не мога да го определя точно, но е важно Левски да върви в правилната посока.“", "date": "2019.03.11", "title": "Треньорът на Левски: Нямахме ефективност"}
{"url": "https://standartnews.com/svyat/posledniyat-polet-na-katya-i-sasha-razplaka-sveta-386996.html", "text": "Историята на двамата влюбени руснаци Катя и Саша, които загинаха в Боинга ковчег на етиопските авиолинии на 10 март, разплака света. Александър и Екатерина Полякови били неразделни от училище. Работели заедно, обичали да пътуват, накрая намерили и смъртта си един до друг, съобщават руските медии. „Час и половина трансфер и летим към Кения”, е озаглавила последното си видео красивата Катя. На кадрите се вижда самолетът и надписът на Ethiopian Airlines. Младата двойка се отправила към Африка на отдавна планирана и дълго чакана почивка. Пътешествията били тяхна страст. Сингапур, Германия, Испания, САЩ са само част от страните, които младежите са посетили и от които са публикували снимки в социалните мрежи. \r\nБлизките на Катя и Саша не одобрявали пътуването до Етиопия, сподели в деня на трагедията майката на младата рускиня. „Много обичаха да пътуват, да се снимат... Обичаха много живота. Пътуваха, за да разгледат света и животните. Тя беше много весела, жизнерадостна, умна. Пишеше много хубаво и беше приятно да четеш нещата й”, разказва почернената майка Елена. По думите й, Екатерина и Александър се обичали безумно много и никога не се карали, водели здравословен начин на живот и били много общителни. Екатерина и Александър учат заедно, след това заедно започват да работят в \"Сбербанк Лизинг\". „Те бяха съвсем млади, учеха заедно, а в последните години работеха в \"Сбербанк Лизинг\", посочват от компанията. Освен Катя и Саша с фаталния боинг смъртта си намира още един руснак. Това е професионалният парашутист Сергей Вяликов.", "date": "2019.03.11", "title": "Последният полет на Катя и Саша разплака света"}
{"url": "https://standartnews.com/svyat/prvi-versii-za-padnaliya-samolet-obzor-386998.html", "text": "Директорът на руската компания \"Алианс за авиоционните технологии\" Виктор Прядка твърди, че проблем с автоматиката може да е причина за падналия Boeing 737-800 MAX на Ethiopian Airlines, който в неделя погуби 157 човека от 35 страни. Не е възможно  още сега да е ясна точната причина, но да не забравяме, че това е втория инцидент за последните 5 месеца на самолет от тази модификация, казва Прядка пред Спутник.   Boeing 737-8 MAX е от скоро, затова може да се предположи, че автоматиката е нова и е възможно пилотите да са имали проблем с набирането на височина. Възможно е датчиците на автоматичната система за управление да са давали невярна информация и да е имало несъответствие във вертикалната равнина между тягата на двигателите и маневрите на самолета. Това би могло да доведе до загуба на скорост, което може да е фатално, особенно при ниска височина, смята Прядка. И според военния летец генерал-майор Владимир Попов проблемът най-вероятно в системата за управление на самолета. Техниката е изключително сложна, високоинтелектуална, дава голям плюс за обезпечаване на безопасността. Но може да има и минуси, когато пилотите не успеят възможно най-бързо да отреагират на първоначално неголям проблем, който обаче може да прерастне в аварийна ситуация, твърди Попов. Според него ако пилотите разчитат изцяло на техниката, това може да им изиграе много лоша шега. Мнозина казваха, че този самолет е снабден с интелект, почти равен на трети член на екипажа, но както всяка техника, и тази може да откаже. Разбира се, още е рано да се правят изводи, казва още Попов. Падащият самолет е оставил в небето димна следа и е издавал странен звук, пише Ройтер, позовавайки се на очевидец на катастрофата. Собственник на земята, където падна Боинг-ът, разказал, че преди да се разбие, неочаквано се е завъртял. Етиопецът видял неголеми предмети, които излетели от самолета и приличали на хартия. Друг очевидец пък разказвал как преди да промени посоката си и рязко да падне, самолетът се опитал да набере скорост. Междувременно международният авиационен комитет обяви, че е готов да окаже помощ при разследването на катастрофата, се съобщава на сайта на комитета. Руският депутат Алексей Пушков пък поиска и Русия да преостанови полетите с Boeing-737 MAX 8. Китай, Етиопия, Индонезия и Британия вече спряха самолетите от този модел. Сбербанк днес потвърди смъртта на двамата си сътрудници – съпрузите Екатерина и Александър Полякови. Третият загинал в катастрофата е инструктурът по парашутен спорт Сергей Вяликов.  ", "date": "2019.03.11", "title": "Първи версии за падналия самолет (ОБЗОР)"}
{"url": "https://www.standartnews.com/sport/arsenal-sprya-pobednata-seriya-na-manchestr-yunayted-386919.html", "text": "Арсенал се върна на четвъртото място във Висшата лига на Англия, след като победи с 2:0 Манчестър Юнайтед на собствения си стадион \"Емиратс\". Така лондончани изпревариха съперника си в класирането и сложиха край на серията му от 9 поредни победи като гост във всички турнири. Головете в мача реализираха Гранит Джака през първото полувреме и Пиер-Емерик Обамеянг от дузпа през второто. В класирането след изиграването на 30 кръга Арсенал заема четвърто място с 60 точки, на една зад третия Тотнъм. Манчестър Юнайтед е пети с 58 точки, а Челси е шести с 57, като \"сините\" са и с мач по-малко от съперниците си.", "date": "2019.03.11", "title": "Арсенал спря победната серия на Манчестър Юнайтед"}
{"url": "https://standartnews.com/svyat/samolet-s-kokain-se-razbi-v-ekvador-387002.html", "text": "Самолет с кокаин се разби в Еквадор Малък самолет, превозващ пратка кокаин, се разби в Еквадор в провинция Манаби, съобщи агенция Комерсио, цитирайки полицията в страната. Според властите самолетът е бил с чуждестранна регистрация, а на борда му е имало двама души. Те са ранени и закарани в болницата под охрана. Засега отказват да дават показания, а властите не са успели да установят дори тяхното гражданство. След като самолетът се разбил, започнал пожар, така че част от кокаина била унищожена на място. Самият Еквадор не произвежда кокаин, но се счита за транзитна страна за превозване на забраненото вещество от Перу и Боливия.", "date": "2019.03.11", "title": "Самолет с кокаин се разби в Еквадор"}
{"url": "https://standartnews.com/svyat/zasega-v-katsnaliya-v-baku-samolet-bomba-ne-e-otkrita-386978.html", "text": "Засега в кацналия в Баку самолет бомба не е открита   При първоначалния оглед не е открита бомба на борда на самолета на Уралските авиолинии, извършил извънредно кацане в Баку. Проверката продължава, съобщават за РИА Новости от пресслужбата на посолството на Русия. По-рано днес пресслужбата на летище Гейдар Алиев съобщи, че самолет на авиокомпанията „Уралски авиолинии“ благополучно е извършил кацане в Баку по подозрение на командира му за поставена в него бомба. На борда на самолета са се намирали 225 души, включително и членовете на екипажа. „При първоначалния оглед не е открито наличие на взривно устройство, проверката продължава. На място работят сътрудници на правоохранителните органи, пътниците са евакуирани. В процеса на самата на проверка ние не се бъркаме“, са заявили от пресслужбата за РИА Новости.", "date": "2019.03.11", "title": "Засега в кацналия в Баку самолет бомба не е открита"}
{"url": "https://standartnews.com/svyat/zhena-zabravya-bebeto-si-vrshcha-samoleta-na-letishcheto-386973.html", "text": "Жена забравя бебето си, връща самолета на летището Самолет на саудитския авиопревозвач Saudi Arabian Airlines бил принуден да се върне малко след като излетял от летището с името на краля Абдел Азиз в Джида заради пътничка, забравила бебето си на терминала, съобщава саудитската агенция „Ахбар 24“. Публикуван е записът на разговорите между командира на самолета и диспечера, по време на който се чува как по време на молбата на служителя на летището да бъде повторена причината за връщането обратно на самолета, пилотът раздразнено обяснява, че жена е забравила детето си в зданието на терминала и не желае да продължава полета. Не се уточнява дали пътничката е била наказана за своята разсеяност.", "date": "2019.03.11", "title": "Жена забравя бебето си, връща самолета на летището"}
{"url": "https://standartnews.com/svyat/erdogan-obvini-feministkite-v-neuvazhenie-km-islyama-386931.html", "text": "Ердоган обвини феминистките в неуважение към исляма Президентът на Турция Реджеп Тайип Ердоган обвини жените, демонстриращи в центъра на Истанбул, в неуважение към исляма, съобщава Ройтерс. По време на телевизионно предаване Ердоган показал кадри от протеста и подчертал, че в същото време когато феминистките са издигали своите лозунги, в близката джамия са призовавали за молитва „Те проявиха неуважение към азан (покана за молитва)“, казва той. Лидерът реагирал на протестната акция на жените по случай международния ден 8 март – събралите се на площада протестиращи били прогонвани със сълзотворен газ. В социалните мрежи участнички в мероприятието заявяват, че по никакъв начин не са искали да попречат на азана, който започнал в разгара на шествието им. Женският марш се провежда в Турция ежегодно от 2003 г. Феминистките се борят за равни права с мъжете и край на историческото потисничество над жените. Както отбелязва агенцията, полицията редовно разгонва демонстрантите из цялата страна. Анкара е засилила мерките срещу активистите, след като през 2016 г. заради опит за преврат в страната бе въведено извънредно положение. То е отменено през 2018 г.  ", "date": "2019.03.11", "title": "Ердоган обвини феминистките в неуважение към исляма"}
{"url": "https://standartnews.com/regionalni/vorzhen-s-maska-obra-magazin-v-stara-zagora-386932.html", "text": "\r\n  Въоръжен с пистолет мъж е обрал магазин в Стара Загора през уикенда. Сигналът за обира е бил получен вчера от потърпевшата 50-годишна старозагорка, съобщиха от полицията. По нейните свидетелства в магазина на ул. „Христо Ботев“ влязло лице с шапка и кърпа на лицето. Насочило срещу продавачката пистолет и прибрало оборота от продажбите,  около 100 лв., които били  в открито чекмедже отгоре на плота в магазина.  \r\n  По случая е било бразувано е досъдебно производство за въоръжен грабеж срещу неизвестен извършител. \r\n ", "date": "2019.03.11", "title": "Въоръжен с маска обра магазин в Стара Загора"}
{"url": "https://standartnews.com/svyat/feysbuk-obyavi-voyna-na-antivaksrite-386938.html", "text": "Социалната мрежа Фейсбук засилва борбата с дезинформацията за ваксините, предаде Асошиейтед прес. Социалната медия заяви, че ще скрива групи и страници, които разпространяват неверни информации за ваксините, от функцията \"търсене\" на сайта си. Това е поредната стъпка, която Фейсбук и други предприемат, за да спре приливът от неверни информации на сайтовете на социалните медии. Фейсбук няма да отстранява тези групи и страници - вместо това те няма да се появяват в препоръките или прогнозите при търсене на сайта, уточнява АП. Рекламите с подобна информация ще бъдат отхвърляни. Според федералните здрави служби неотдавнашният скок на заболяванията от морбили в САЩ отчасти се дължи на невярна информация, която кара родителите да избягват ваксината, допълва АП. Макар че общите равнища на ваксинация в САЩ остават високи, според Центровете за контрол и превенция на болестите нараства броят на децата под двегодишна възраст, на които не са били поставени никакви ваксини. Федералната служба обяснява, че този факт до голяма степен се дължи на липсата на здравна осигуровка - неосигурените деца е много по-вероятно да бъдат неваксинирани, отколкото тези, които имат здравна застраховка.", "date": "2019.03.11", "title": "Фейсбук обяви война на антиваксърите"}
{"url": "https://standartnews.com/svyat/spoykata-na-obedinena-evropa-e-nashata-obshcha-khristiyanska-osnova-386955.html", "text": "-: Дълбоко съм впечатлен от изложбата \"Корените на християнството в Европа, папството и българите 9-21 век\", която бе открита в Българския културен институт \"Дом Витгенщайн\". Тя прокарва един мост в продължение на повече от хиляда години. Започва с мисията на Кирил и Методий, великите апостоли на славянските народи, и завършва в нашето съвремие, в 21 век. Ако погледнем днешна Европа, то трябва честно да кажем – това, което създава спойката на Европа, е нашата обща християнска основа в нейните два варианта – Източната и Западната църква. Днес сме свидетели на ново сближаване между Изтока и Запада. В църквата тази епоха започна още с идването на кардинал Анджело Ронкали на папския престол, известен като папа Йоан XXIII, който поради това че е бил нунций на Ватикана в България от 1925 до 1935 годинa, е силно представен в тази изложба. Той инициира през 1962 година Втори Ватикански събор, който даде решителен тласък за сближаването между християните в Европа и света. След това неговото дело бе продължено от първия в историята на Ватикана славянски папа, краковския епископ Карол Войтила, известен като папа Йоан Павел  . Той дори като личност беше един мост между източните и западните християни. - И не само това, той бе взел като свое верую от един руски теолог следното сравнение за Европа, че тя е като човешкия организъм, който има два бели дроба и само когато диша и с двата, може да е силен. \r\n- Бъдещето на Европа не е в центробежните сили, които в момента са много силни – старите национализми, сепаратизми. Имаме една обща основа и без тази обща основа обединена Европа не би могла да просъществува. Затова тази изложба за мен е много силен знак, че в България е будно съзнанието за християнството като наше общо учение, при това напълно отворено, тъй като християнството не е религия в обичайния смисъл на тази дума, тя не е като другите религии, а е учение, което се поставя в услуга на всички останали религии и учения. Това превръща християнството в нерушим фундамент на нашето бъдеще. \r\n- Безспорно, но трябва да отбележа, че между папите и константинополските патриарси има многовековно приятелство. Срещата между папа Франциск и патриарх Кирил беше голям успех по пътя на нашето сближаване. Първите опити за такава среща започнаха по времето на папа Йоан Павел   с тогавашния всерусийски патриарх Алексий, но бяха неуспешни. Днес това стана възможно и аз го оценявам като голяма крачка напред и в никакъв случай не трябва да отстъпваме от това завоевание. В тази връзка виждам и предстоящото в началото на май посещение на папа Франциск във вашата страна и очакваната среща с българския патриарх Неофит.", "date": "2019.03.11", "title": "Спойката на обединена Европа е нашата обща християнска основа"}
{"url": "https://standartnews.com/svyat/pak-problem-ss-samolet-smnenie-za-bomba-386965.html", "text": "Ден след ужасната катастрофа на етиопския Боинг 737 МАХ 8, светът отново изтръпна. Самолет на уралските авиолинии \r\nизвънредно кацна в Баку заради съмнение за бомба, съобщи Риа новости по информация на пресслужбата на международното летище Гайдар Алиев.    \r\nAirbus A321 летял от Бахрейн за Москва, когато командирът получил информация, че на борда има поставена бомба. Той веднага взел решение да приземи самолета, за да евакуира 225 пътници на борда. На летището била обявена тревога и в готовност били всички аварийно-спасителни служби. За щастие, самолетът успешно се е приземил в 13.56 минути московко време. \r\nКакто е съобщено в руското посолство в Азербайджан, при проверка на самолета бомба не е открита.  ", "date": "2019.03.11", "title": "Пак проблем със самолет, съмнение за бомба"}
{"url": "https://standartnews.com/regionalni/muzikanti-daryavat-kitari-na-planinski-khizhi-386940.html", "text": "Музиканти даряват използвани китари на планински хижи в страната. \"Вече подарихме първия инструмент на хижа \"Балкански рози\", похвали се пред Радио Бургас Кольо Желязков, китарист на бургаската метъл-банда „Vrani Volosa. Планинарството било любимо хоби на музикантите, които постоянно ходели по планиниски хижи. В голяма част от тях наистина имало китари, но много стари и в лошо състояние и момчетата обикновено носели по една торба със стари струни, за да ги напаравят що-годе изпозваеми. Така се родила идеята, че е по-добре е да започнат да подаряват по една китара на хижи, които нямат, а това няма да  коства кой знае колко. Около 100 лева струвала китара втора употреба. В момента музикантите почти са  събрали парите за втора китара и щели да  я купят скоро. \r\n Според  Желязков и момчетата от бургската метъл-банда „Vrani Volosa в последните години планинският туризъм  се развивал. Но те са категорични, че трябва да се инвестира в подобряване на битовите условия в хижите в страната. В някои случаи като тяхната инициатива за музикалното им \"обрудване\" с китари, това можело да става и с дарения на туристите. \r\n ", "date": "2019.03.11", "title": "Музиканти даряват китари на планински хижи"}
{"url": "https://standartnews.com/regionalni/proleten-parad-na-laletata-v-balchik-386944.html", "text": "Над 130 хиляди пролетни цветя ще разцъфтят за поредна година в Ботаническата градина в Балчик. \"Парадът на лалетата започва още през март, съобщават от Университетската ботаническа градина. За­са­де­ни са били над 60 000 лу­ко­ви­ци от 127 сор­та, като 63 от тях били но­ви за гра­ди­на­та. \"Общо 14 са се­лек­циите, кои­то ще бъ­дат ви­де­ни за пръв път в Бъл­га­рия, ня­кои от кои­то един­стве­но в Бал­чик, уточнявят от ботаническата градина  към Софийския университет пред Радио Варна.   \r\n Над 71 000 други про­лет­ни цветя - различни видове не­заб­рав­ки, па­рич­ки, ка­рам­фи­ли, теменуги, ири­си, зюм­бю­ли, нар­ци­си, ще разцъфтят в Ботаническата градина в Балчик със своята красота  и аромат.  \r\nФото - Радио Варна \r\n ", "date": "2019.03.11", "title": "Пролетен парад на лалетата в Балчик"}
{"url": "https://standartnews.com/sport/trenort-na-levski-nyamakhme-efektivnost-386918.html", "text": "Старши треньорът на Левски Георги Дерменджиев заяви след загубата от Лудогорец с 0:2, че футболистите му са били психологически затормозени. Той подчерта, че „сините“ е трябвало да бъдат смели. „Ние не започнахме добре мача. В първите 20 минути допуснахме много грешки. Приехме Лудогорец в нашата половина. След първия гол отборът доста наруши играта си. Имаше един период от мача, в който Левски стоеше добре“, коментира Дерменджиев. „Психологически футболистите бяха затормозени доста. Ние може да бъдем само благодарни на тези фенове, които през целия мач подкрепиха отбора, но това е много голяма отговорност“, добави той. „Футболистите могат да понесат тази отговорност, но им трябва време. Отборът му трябваше време да се съвземе след гола, който получи. Второто полувреме беше малко по-различно. Не съм изненадан от агресията на Лудогорец“, продължи треньорът на Левски. „Ние дори и при не така добра игра имахме три ситуации, ако ги бяхме отиграли по-точно резултатът можеше да бъде друг. Левски не е зависим от Мариани. Играем с 11 човека.“ „В един такъв мач трябва да се направи всичко възможно, за да се промени резултата. Ние нямахме ефективност.“ „Ние се ориентирахме бавно и за това се получиха тези грешки“, допълни наставникът на „сините“. „Сезонът не свършва. Ние продължаваме да играем. Има още много мачове. Левски ще трябва да се подобрява и ние ще направим това нещо.“ „Аз знаех в какъв състав ще излезе Лудогорец и нямаше как да ни изненадат. Трябваше да бъдем по-смели. Мисля, че постепенно Левски ще израсне. Всички разумни хора виждат за какво става въпрос. Като време не мога да го определя точно, но е важно Левски да върви в правилната посока.“", "date": "2019.03.11", "title": "Треньорът на Левски: Нямахме ефективност"}
{"url": "https://standartnews.com/regionalni/dve-sela-glavan-ot-blgariya-i-ukrayna-veche-sa-pobratimi-386951.html", "text": "Договор за сътрудничество свързва вече силистренското село Главан с едноименното селище в Болградска област в Украйна. В двете  села живеят потомци на българите от старозагорското село Главан, които в миналото  са напуснали Тракия и са се заселили в крайдунавска Добруджа и в Украйна. Преселниците кръстили новото място, на което ще живеят, на името на родното си село. \r\nИнициатор на побратимяването е председателят на силистренската фондация „Бъдеще 2008“  Ивайло Ангелов, който свързал кметовете на двете села Главан Ивелин Иванов от България и Татяна Капова от Украйна. Церемонията по побратимяването се състоя в болградското село. Самодейци от силистренско пристигнаха там заедно с кмета и представителите на фондация „Бъдеще 2008“, за да изнесат концерт с добруджански песни и танци в тамошното читалище. \r\nДомакините показаха на гостите от България историческите места в Болград, свързани с  възрожденското ни минало.  ", "date": "2019.03.11", "title": "Две села Главан от България и Украйна  вече са побратими"}
{"url": "https://standartnews.com/regionalni/za-5-godini-10-khilyadi-posetili-istoricheskata-cheshma-v-kaynardzha-386953.html", "text": "Сериозен приток на турсисти, пристигнали  специално в добруджанската община Кайнарджа, за да видят Историческата чешма там, отчита местната управа. По данни на служителите от  туристическия център, създаден през 2014 година, за пет години експозицията е разгледана от 10 хиляди души. \r\nВключването на Кайнарджа в туристическата карта на България стана безспорен факт, след като през 2015 година добруджанското селище бе прието в европейската мрежа „Места на мира“, която обединява градове от Стария континент, където през вековете са подписвани мирни договори, сложили край на кръвопролитни войни. \r\nКайнарджа се нареди в списъка на местата на мира, заради това, че през 1774 година край  историческата чешма Кючюк Кайнарджа Русия и Турция подписват мирен договор, сложил край на една от Кримските войни. \r\nТази година през юни местната общност ще отбележи 245-годишнината от историческите събития. На превърналия се вече в традиция събор „На  чешмата - под върбата“ се очаква да дойдат стотици фолклористи от страната.  ", "date": "2019.03.11", "title": "За 5 години 10 хиляди посетили Историческата чешма в Кайнарджа"}
{"url": "https://standartnews.com/regionalni/kultova-sgrada-e-v-okayano-sstoyanie-stopanite-nekhayat-386975.html", "text": "Сградата на кукления театър в Сливен, която е собственост на Главното мюфтийство, е в окаяно състояние. От покрива има течове, а сцената е изгнила, но стопаните и отказват да я поддържат,съобщи bTV. \r\n Кукленият театър в Сивен е открит през 1989 година. Четири години по-късно сградата става собственост на Главното мюфтийство, което заема последния етаж.\"От 26 години плащаме наем на Мюфтийството, то обаче отказва да поддържа сградата\",недоумява директорът на театъра Ефимия Павлова. Всяка седмица в сградата влизат десетки деца, а родителите им не криели притесненията си за сигурността им. \r\n Кукленият театър в Града на 100-те войводи е на смесено финансиране - издържа се от продажба на билети и от общинска субсидия. Парите обаче били недостатъчни за ремонт.  \r\nСлед опрощаване на 8-те млн. лв задължения на Главното мюфтийство от правителството, дано собствениците сградата на кукления театър намерят пари да я ремонтират, надяват се от културната институция.", "date": "2019.03.11", "title": "Култова сграда е в окаяно състояние, стопаните нехаят"}
{"url": "https://standartnews.com/regionalni/raboteshchi-v-zdraveopazvaneto-v-blagoevgrad-s-po-visoki-zaplati-386977.html", "text": "Над 100 души в сферата на здравеопазването в Община Благоевград с по-високи заплати, след подписан анекс между кмета Камбитов и синдикатите. Работещите  в детските ясли, детски градини с яслени групи, както и работещите в медицински кабинети в училища медицински и немедицински специалисти са с повишени работни заплати. Увеличението е в сила от 1 януари и е резултат от политиката, водена от кмета д-р Атанас Камбитов. Промените ще засегнат над 100 души, работещи в сферата на здравеопазването в община Благоевград. След увеличението, възнагражденията ще достигнат 900 лева. През 2018 година заплатите на помощния персонал в детските ясли бяха увеличени два пъти. Освен за по-високи заплати, община Благоевград непрекъснато работи в посока подобряване на материално-техническата база в детските заведения. За децата са осигурени отлични условия, както и здравословна храна, съгласно изискванията на Министерство на здравеопазването.", "date": "2019.03.11", "title": "Работещи в здравеопазването в Благоевград - с по-високи заплати"}
{"url": "https://standartnews.com/regionalni/za-27-mi-pt-lacheni-obuvki-sbira-malki-talanti-v-berkovitsa-386980.html", "text": "За 27-ми пореден път от 30 май до 2 юни в Берковица ще се проведе международният детски фестивал на изкуствата \"Лачени обувки\", съобщават организаторите от общината. \r\nДецата са разделени на възрастови групи и ще се състезават в категориите: забавна песен, модерни танци, детски театър и рисунка. Утвърдени творци, събрани в компетентно жури, ще оценяват изпълненията. Най-добрите ще получат награди от организаторите на фестивала. \r\nТазгодишният конкурс за детска рисунка ще бъде на тема \"Чудесата на природата\". Фестивалът ще завърши с гала-концерт на наградените в различните възрастови групи и раздели. \r\nОрганизаторите уточниха, че са предвидени и разнообразни съпътващи фестивала прояви.", "date": "2019.03.11", "title": "За 27-ми път \"Лачени обувки\" събира малки таланти в Берковица"}
{"url": "https://www.standartnews.com/sport/goldn-steyt-gubi-kato-domakin-v-nba-386933.html", "text": "Шампионът в НБА на САЩ и Канада Голдън Стейт записа загуба като домакин от Финикс със 111:115. В други срещи от кръга: Детройт - Чикаго 131:108, Маями - Торонто 104:125, Филаделфия - Индиана 106:89, Атланта - Ню Орлиънс 128:116, Мемфис - Орландо 105:97, Далас - Хюстън 93:94, Минесота - Ню Йорк 103:92, Сан Антонио - Милуоки 121:114, Голдън Стейт - Финикс 111:115. \r\nАтлантическа дивизия: Торонто 48 победи/19 загуби, Филаделфия 42/25, Бостън 41/26 \r\nЦентрална дивизия: Милуоки 50/17, Индиана 42/25, Детройт 34/31 \r\nЮгоизточна дивизия: Маями 31/35, Орландо 31/37, Шарлът 30/36. \r\nСеверозападна дивизия: Денвър 43/22, Оклахома 40/26, Портланд 40/26 \r\nТихоокеанска дивизия: Голдън Стейт 45/21, ЛА Клипърс 38/29, Сакраменто 33/32 \r\nЮгозападна дивизия: Хюстън 41/25, Сан Антонио 38/29, Ню Орлиънс 30/39.", "date": "2019.03.11", "title": "Голдън Стейт губи като домакин в НБА"}
{"url": "https://www.standartnews.com/sport/bansko-svalya-tsenite-na-lift-kartite-s-20-protsenta-386921.html", "text": "Ски курорт №1 Банско сваля от 18 март цените на лифт картите за всички съоръжения с 20 процента. Това обяви Иван Обрейков, маркетинг директор на \"Юлен\" АД. В момента всички писти и лифтове в Банско работят и условията за ски са отлични. Снежната покривка в момента е от 1,20 до 1,8 м. От 27 до 31 март в Банско ще е домакин на стартовете от държавното първенство по ски при мъжете и жените с участието на водещите ни състезатели. Ски зоната ще работи до 7 април", "date": "2019.03.11", "title": "Банско сваля цените на лифт картите с 20 процента"}
{"url": "https://www.standartnews.com/sport/golden-pirin-cup-otide-pri-gimnastichkite-na-levski-sofiya-386946.html", "text": "Грациите от отбора на \"Левски\"-София грабнаха първото място и купата от Втория международен турнир по художествена гимнастика “Golden Pirin Cup”. Те показаха пред публиката на Благоевград своите сложни съчетания. Съдия в тазгодишното издание на турнира бе Камелия Игнатова, световна и европейска шампионка с ансамбъла, съдия международна категория и представител на БОК. Над 430 грации пристигнаха в областния център, за да премерят сили и да покажат със съчетанията си финес и нежност. В рамките на 2 дни Благоевград бе домакин на инициативата, превърнала се в традиция за града. Спонсори на спортното събитие бяха Метро, Хиполенд, Евтерпа, Зайо Байо, Издателство Фют, Екоботълс и др. Те са предоставили специални награди за гимнастичките, представили се по време турнира. Вторият международен турнир по художествена гимнастика „Golden Pirin Cup”  бе организиран съвместно от Община Благоевград, КХГ „Пирин“ и БФХГ. \r\nПрез 2018 година турнирът е признат като първият в историята на художествената гимнастика, който приема толкова много ансамбли.", "date": "2019.03.11", "title": "“Golden Pirin Cup” отиде при гимнастичките на \"Левски\"-София"}
{"url": "https://standartnews.com/svyat/masovo-grabyat-magazini-vv-venetsuela-zaradi-toka-386929.html", "text": "Масово грабят магазини във Венецуела заради тока Полицията във Венцуела е задържала повече от 50 души по време на грабеж на супермаркет в квартала на Каракас Барут, съобщава El Nacional. Причина за мародерствата стана безпрецедентното спиране на тока, заради което магазините в страната не работят вече трети ден. От 7 март почти цялата страна е без електричество, като проблеми има в 24 щата. По-късно електроснабдяването частично е било възстановено. Президентът Николас Мадуро нарече случилото се „електрическа война“ от страна на САЩ, а Националната компания по енергетика на страната обяснява случилото се с диверсия на хидроелектростанция „Ел Гури“ в щата Боливар. Правителството е заявило, че съоръжението е пострадало вследствие на кибератаки от страна наСАЩ.", "date": "2019.03.11", "title": "Масово грабят магазини във Венецуела"}
{"url": "https://standartnews.com/regionalni/novi-sluchai-na-afrikanska-chuma-v-silistrensko-386985.html", "text": "За нови случаи на Африканска чума при диви свине, регистрирани в землището на Държавното ловно стопанство „Каракуз\", Силистренско, съобщават от Българската агенция по безопасност на храните. От Националната референтна лаборатория в София са потвърдили инфекцията при две животни.  \r\n Държавното ловно стопанство „Каракуз“ е в непосредствена близост до територията, на която бе намерено последното умряло диво прасе с положителна проба за африканска чума. Случаят бе установен на 25 февруари в землището на село Каблешково, община Тервел. От БАБХ уверяват, че се изпълнява стриктно програмата за профилактика и надзор на болестта в България. Извършвали се постоянни клинични прегледи за Африканска чума при домашни свине. Вземали се проби от всички умрели, или показващи клинични признаци диви и домашни свине. Неспазването на правилата за биосигурност при ловуване, както и ниската биосигурност при отглеждане на свине в домашни условия, са ключови за пренасяне на заразата от дивите към домашните прасета според ветеринарите. Поради високата смъртност, бързото разпространение в природата и липсата на лечение и ваксина, според специалистите Африканската чума при свинете се смята за изключително сериозно заболяване.  \r\n ", "date": "2019.03.11", "title": "Нови случаи на Африканска чума в Силистренско"}
{"url": "https://standartnews.com/regionalni/tsvetanov-i-ikonomov-otkrikha-pl-georgi-izmirliev-387003.html", "text": "Пеещи фонтани, места за отдих и обновен облик на площад „Георги Измирлиев посрещат жители и гости в Благоевград.  Заместник- председателят на ПП ГЕРБ Цветан Цветанов и кметът на община Благоевград д-р Атанас Камбитов официално откриха обновения и ремонтиран площад „Георги Измирлиев“, пред стотици жители и гости на Благоевград. По време на церемонията Цветан Цветанов благодари на кмета д-р Камбитов за това,  че при управлението му има приемственост и продължава всичко това,  което е градено и правено десетилетия назад. „Политиците идват, управлението се сменя и ние трябва да съхраним това, което е направено, а там където има възможност да го надградим. Благодаря  за подхода и отношението, което има д-р Камбитов към всички тези, които са дали от живота си и професионално са работили, за да бъде Благоевград прекрасно и приятно място за живеене“ , каза в част от приветствието си зам.-председателят на ПП ГЕРБ.    „През последните 7-8 години Общината реализира десетки  проекти за стотици  милиони лева  финансирани през еврофондове и национално финансиране. Това нямаше как да бъде  възможно без успешна държавна политика. Тук е мястото да благодаря на правителството в лицето на премиера Бойко Борисов, на Цветан Цветанов,като представител на законодателната власт и част от политическото ръководство, на МРРБ като управляващ орган и на изпълнителите по проекта и екипа на Община Благоевград.  Това е един много  труден проект, в който имаше  доста трудности, доста предизвикателства. Работеше се  под  голямо напрежение, но важното е че успяхме.  Както се казва, всичко е добре,когато свърша добре. Благодаря и на хората, без които нямаше как да стане възможен ремонтът на площада. Няма как да ремонтираш нещо,ако го няма. Искам да благодаря на тези, които преди повече от 30 години изградиха целия този комплекс, на хората които с много труд и усилия, създадоха и дадоха началото на европейската визия на Благоевград. Благодаря лично на кмета Лазар Причкапов, на инж. Захари Донев, на всички онези, които взеха участие в изграждането на площада. Началната идея на проекта беше да не се наруши по никакъв начин художественото и архитектурно решение на покойните архитект Агура и Баров. И се радвам, че успяхме, защото през всичките тези години, площадът и комплексът станаха символ на Благоевград, а един символ не трябва да се променя. Проектът, който реализирахме е пример  за последователност, приемственост и надграждане“, каза в част от словото си кметът д-р Камбитов.   Кулминация  в програмата бе пускането на фонтаните -  красиво изпълнение на водата, съчетано с цветове и в такт с музиката .  За първи път в историята на града ни има такава инсталация и фонтаните изглеждат толкова красиви и интересни за жителите и гостите.   По време на пищната церемония присъстваха още Н.Пр. Митко Солаков- Почетен консул на Р Казахстан, народният представител Даниела Савеклиева, областният управител Бисер Михайлов, общественият посредник на Благоевград доц. Валентин Василев, председателят на ОбС- Благоевград Радослав Тасков, секретарят на община Благоевград  София Янчева, инж. Захари Донев, арх. Иван Калпачки, заместник- кметовете на Благоевград, общински съветници, директор на Дирекция „Правно-нормативно обслужване и човешки ресурси“, представители на институции, общественици, граждани и медии.  Много емоции и изненади бяха част от официалното откриване на обновения и ремонтиран площад „Георги Измирлиев“.   Участие в богатата програма взеха емблемите  на Благоевград, ансамбъл „Пирин“ и Биг бенд- Благоевград. Малките грации от КХГ „Пирин“ представиха сложни съчетания и предизвикаха бурни аплодисменти в центъра на областния град. Младият талант Александрина Механджйска изпълни  „Песен за Благоевград“.                    ", "date": "2019.03.11", "title": "Цветанов и Камбитов откриха пл. \"Георги Измирлиев\""}
{"url": "https://www.standartnews.com/sport/zvezda-na-real-madrid-se-razkaya-386983.html", "text": "Централният защитник на Реал (Мадрид) Серхио Рамос се разкая за жълтия картон, който си изкара в първия мач от осминафиналите в Шампионската лига с Аякс. Рамос получи наказание от УЕФА за умишлено изкаран жълт картон, в опит да бъде на линия за евентуален четвъртфинал на тима. ,,Кралският клуб“ спечели първата среща в Амстердам с 2:1, но капитулира в реванша на ,,Сантяго Бернабеу“, когато загуби с 4:1. ,,Това бе абсолютна грешка и поемам вината на 200%“, призна си Рамос в Туитър. 32-годишният испански национал коментира и други проблеми в клуба след кошмарната седмица за мадридския колос, в която отборът отпадна от полуфиналите за Купата на Краля и Шампионската лига и загуби, на практика, шансове за титлата в Ла Лига. ,,Като футболисти, ние искаме да поемаме отговорност по свой начин, но през този сезон това не е в наша полза“, започна Рамос. ,,Последните седмици бяха катастрофални и няма да се крием. Ние не се крием, а поемаме изцяло отговорността за лошите резултати – най-вече аз, в ролята на капитан. Затова сметнах за правилно да отговоря на критиците директно“, сподели още бранителят. Рамос изгледа от личната си ложа тежкото поражение на Реал от Аякс в реванша на ,,Сантяго Бернабеу“, докато бе сниман за документален филм. ,,Човек има своите ангажименти. Дори и за миг не съм си помислял, че мачът ще се развие по този начин“, обясни той. Рамос отрече за конфликт между него и бразилския му съотборник Марсело по време на тренировка в събота. ,,Във всяка една тренировка си разменяме думи“, коментира Рамос. ,,Това е част от работата под напрежение. Но това е един от поредните анекдоти, които се случват на тренировъчното игрище. Марсело е като мой брат“. Испанският национал също така отрече за скандал между него и президента на ,,Кралския клуб“ Флорентино Перес в съблекалнята, когато той е заплашил защитника, че ще го уволни. ,,Проблемите в съблекалнята се решават там“, каза Рамос. - Няма никакъв проблем помежду ни и всеки един от нас има един-единствен интерес – и това е Реал“.", "date": "2019.03.11", "title": "Звезда на Реал Мадрид се разкая"}
{"url": "https://www.standartnews.com/sport/kralev-nagradi-mavrodieva-386972.html", "text": "Министърът на младежта и спорта Красен Кралев награди с почетен плакет на ММС европейската шампионка в тласкането на гюле от шампионата под покрив в Глазгоу (Шотландия) Радослава Мавродиева. Награда получи и треньорката й Валентина Желязкова.  Това е трети медал за Мавродиева от първенство на континента в зала, след като до сега имаше сребро и бронз. За европейската си титла тя ще получи премия от ММС на стойност 20 000 лв.  Мавродиева и Желязкова обявиха, че всичките им нужди за провеждане на подготовка са задоволени. Базата в Сливен, където те тренират, беше изцяло реновирана, а впоследствие и газифицирана от Министерството на младежта и спорта.  Следващата голяма цел пред тласкачката е добро класиране на Световното първенство на открито, което ще се проведе от 28 септември до 6 октомври в Доха (Катар).  Нормативи в тласкането на гюле за Олимпийските игри в Токио през 2020 г. започват да се покриват от 1 юли, като стандартът при дамите е 18,50 м. На 3 март Мавродиева спечели европейската си титла с 19,12 м. В Япония ще участват 32 гюлетласкачки. Ако покрилите норматива са по-малко,  бройката ще бъде допълнена според класирането в ранглистата.   Българските атлети ще преследват участие на Олимпиада и по време на Балканиадата за мъже и жени, която е на 2 и 3 септември в Правец. Това ще бъде и последна възможност за покриване на нормативи за Световното в Доха.  Освен на Радослава Мавродиева, Валентина Желязкова е треньор и в Сливенското спортно училище, като министър Кралев обсъди с нея реформите, които са необходими за подобряване дейността на специализираните школа.  Спортният директор на Българската федерация по лека атлетика Диян Драшков благодари на министъра за цялостната подкрепа, която оказва на техния спорт и инвестициите, които се правят в инфраструктурата за лека атлетика.  Oт 2015 г. до момента държавата е инвестирала в спортни съоръжения за лека атлетика 63 млн. лв. Сред ремонтираните обекти, освен покритата писта в Сливен, са лекоатлетическата писта на стадиона в Сандански, залата за лека атлетика на спортен комплекс „Осогово“ в Кюстендил и залите по лека атлетика на „Ботев Пловдив“ и „Локомотив Пловдив“. Изградена е лекоатлетическа писта на стадион „Хасково”. Даден е старт и на ремонта на единствената кръгова писта в Източна България – зала „Добротица“  в Добрич, реновира се и пистата в Кюстендил.  Сериозни инвестиции в спортна инфраструктура, предназначена за лека атлетика от 2015 г. насам, са извършили и търговските дружества, на които Министерството на младежта и спорта е принципал. Под управлението на „Академика 2011“ ЕАД е строящата се „Арена Бургас“, която след завършването й ще бъде изключително функционално съоръжение от огромно значение за българския спорт. През 2017 г. пък бе открита изцяло обновената „Асикс Арена“. ", "date": "2019.03.11", "title": "Кралев награди Мавродиева"}
{"url": "https://standartnews.com/svyat/sashch-bez-voda-prez-sledvashchite-50-godini-386941.html", "text": "САЩ без вода през следващите 50 години   Американски учени са установили, че през следващите 50 години поради глобалното затопляне САЩ ще се изправят пред значителен недостиг на питейна вода. Това се съобщава от публикация на Science Alert. Изследователите използвали редица глобални климатични модели, за да прогнозират водоснабдяването въз основа на данни за очаквания растеж на населението. Известно е, че от началото на 20-и век потреблението на вода се е увеличило девет пъти, а непрекъснато водоснабдяване е постигнато през 80-те години благодарение на изграждането на язовири, тунели и тръбопроводи. Според експерти водоснабдяването в централните и южните райони на Големите равнини, в югозападните и централните щати на Скалистите планини, Калифорния, Флорида и Средния Запад ще бъде под заплаха. В същото време изменението на климата допринася за увеличаване на валежите в северните държави. По-високата температура на въздуха обаче ще увеличи скоростта на изпаряване на утаената влага, която на някои места ще унищожи ефекта от многото и силни дъждове. Учените смятат, че проблемът с недостига на вода може да бъде преодолян чрез въвеждане на нови методи в селското стопанство, които ще увеличават ефективността на напояването. Друго решение може да бъде използването на подземни води, но този ресурс е ограничен и също застрашен.", "date": "2019.03.11", "title": "САЩ без вода през следващите 50 години"}
{"url": "https://www.standartnews.com/sport/sportt-po-tv-za-11-mart-386966.html", "text": "17,50 Спорт тото 17,30 Футбол, България, Първа лига: Берое - Витоша (пряко) 20,00; 22,00; 00,00; 02,00 и 04,00 Тенис: ATP 1000 Индиън Уелс (пряко) 21,30 Футбол, Италия, Серия А: Рома - Емполи (пряко) 21,15 \"Спорт в обектива\" 20,00 УЕФА Шампионска лига - магазинно предаване 16,15 Колоездене: Париж - Ница, втори етап (пряко) 18,15 Ски скокове: Световна купа в Лилехамер, квалификация (пряко) 11,00 и 14,30 Зимна универсиада: Хокей на лед, мъже, първи и втори полуфинал (пряко) 21,30 Футбол, Германия, Първа Бундеслига: Фортуна Дюселдорф - Айнтрахт (пряко)", "date": "2019.03.11", "title": "Спортът по тв за 11 март"}
{"url": "https://www.standartnews.com/sport/zidan-se-zavrshcha-v-real-madrid-386999.html", "text": "Зинедин Зидан се завръща начело на Реал Мадрид. Това стана ясно, след днешното заседание на Борда на директорите на Кралския клуб. Той реши моментално да освободи Сантяго Солари под чието ръководство Реал отпадна от Шампионската лига, след унизителната домакинска загуба с 1:4 от Аякс. Очаква се още тази вечер Зидан, който напусна клуба през лятото на 2018-а, след като изведе Реал до трета поредна купа от Шампионската лига.", "date": "2019.03.11", "title": "Зидан се завръща в Реал Мадрид"}
{"url": "https://www.standartnews.com/sport/borim-cherna-gora-i-kosovo-s-mladotsi-386967.html", "text": "Двама дебютанти повика селекционерът Петър Хунчев за предстоящите европейски квалификации. Младите Валентин Антов от ЦСКА  и Мартин Минчев от Черно море попаднаха в разширения списък на специалиста. Вратарят на Левски Николай Михайлов също е сред играчите, които могат да се появят в мачовете на България с Черна гора на 22 март и с Косово три дни по-късно. Националите се събират на лагер в понеделник, 18 март. \r\nВратари: Николай Михайлов (Левски), Пламен Илиев (Лудогорец), Димитър Евтимов (Акрингтън Стенли) \r\nЗащитници: Николай Бодуров (ЦСКА-София), Валентин Антов (ЦСКА-София), Васил Божиков (Слован Братислава), Камен Хаджиев (Академия Пушкаш), Страхил Попов (Касъмпаша), Антон Недялков (Лудогорец), Петър Занев (Енисей) \r\nПолузащитници и нападатели: Радослав Кирилов (Славия), Георги Костадинов (Арсенал Тула), Кристиян Малинов (ЦСКА-София), Симеон Славчев (Карабах), Ивайло Чочев (Палермо), Тодор Неделев (Ботев Пд), Антонио Вутов (Ботев Пд), Николай Димитров (Урал), Галин Иванов (Халадаш), Мартин Минчев (Черно море), Радослав Василев (Черно море), Ивелин Попов (Ростов), Спас Делев (Погон), Кирил Десподов (Каляри).", "date": "2019.03.11", "title": "Борим Черна гора и Косово с младоци"}
{"url": "https://standartnews.com/biznes/chakat-po-skp-turizm-u-nas-tova-lyato-386934.html", "text": "През летния туристически сезон цените в България ще нараснат със 7-11%, няма как да имаме спад, прогнозира пред бТВ директорът на Институт за оценки и анализи в туризма Румен Драганов. Според него това е така, защото имаме ред увеличения – на бензина,  горивата, енергоносителите, както и увеличение на заплатите на персонала в туризма. Той посъветва да се замислим за ранно записване, където цената ще е с 30% по-ниска, а най-високата ще е на рецепция в сезона, добави Драганов. Най-много туристи засега са се записали за нашето Черноморие от Германия и Русия. Драганов обясни, че това е предварителна статистика за сезона, защото просто в някои страни туристите са по-организирани относно почивката си, но ще има изменение, смята той. Изключително занижени нива на брой туристи сочат анализаторите за този летен сезон. Според Драганов това обаче не може да се каже сега, понеже периодът е динамичен и има изкуствено забавяне с цел да се привлекат клиенти. А подготовката в най-големия курортен комплекс у нас - Слънчев бряг - вече започна. За лятото обаче се търси многократно повече персонал и заплащането скача, става ясно от репортаж на бТВ. Младежите от Англия, които пълнят улиците на курорта през лятото, тази година ще са значително по-малко. Хотелиерите си обясняват резкия спад на предварителните резервации с Брекзит. Директорът на Институт за оценки и анализи в туризма обаче смята, че именно \"разводът\" на Великобритания с ЕС може да доведе туристи от Англия у нас, понеже сме нискобюджетна дестинация. Най-нисък процент от нашите почиващи ще изберат културния туризъм, понеже той се рекламира много лошо, коментира директорът на Институт за оценки и анализи в туризма. Най-много, над 70%, ще почиват при роднини, а 38 на 100 вече са направили своята резервация още от миналата година. Увеличили са се и оплакванията не само у нас, но и от чуждите хотели, каза Игнат Арсенов, директор на Европейския потребителски център. Ако за миналата година са били 6%, сега са 10%. Той посъветва и да внимаваме с платформите, с които правим договора и плащаме за почивка. Трябва да се проучи хотелът – има отзиви на вече били там, рейтинг на курорта, можем да видим хотела на страницата и да се информираме за условията в него, добави Арсенов. Той бе категоричен, че не е необходимо да правим скандали, ако нещо не е наред, а да съберем снимкови доказателства, както и да подадем жалби на рецепцията и към Европейския потребителски център.", "date": "2019.03.11", "title": "Чакат по-скъп туризъм у нас това лято"}
{"url": "https://www.standartnews.com/sport/petr-stoychev-otnovo-skacha-v-ledenite-vodi-386976.html", "text": "Петър Стойчев отново ще участва на световно първенство по ледено плуване. Легендата ни заминава на 13 март за Мурманск (Русия), където ще се проведе третия шампионата на планетата в ледени води. Стойчев, който държи и световния рекорд в \"кралската\" дисциплина от 1000 метра (12.15 минути), ще атакува отново златния медал в конкуренцията на над 350 състезатели от цял свят. Стойчев ще плува и в дисциплината 500 метра, а заедно със своя треньор Красимир Туманов тренират двуразово в последните два месеца на басейн \"Спартак\" в София. \r\n\"Подготовката върви нормално. Тренираме при отлични условия на басейн \"Спартак\", но знаете, че температурата на водата ще бъде коренно различна на самото състезание. Очаква се да бъде около 2 градуса над нулата и да вали сняг. Вятърът също е проблем, но ще се свикне. Имам опит и самочувствие да се предстява успешно и дано всичко да е наред. Ще се плува в замръзнало езеро, което ще бъде разрязано с формата на басейн непосредствено преди състезанието, което ще бъде в петък и събота. Винаги съм казвал, че като плувам за родината, забравям за студа и неприятния лед във водата. Сега отново ще бъде така. Пожелавам си отново всички да станат на крака и да звучи българският химн в далечен Мурманск\", каза за БНР Петър Стойчев след днешната сутрешна тренировка. ", "date": "2019.03.11", "title": "Петър Стойчев отново скача в ледените води"}
{"url": "https://standartnews.com/kultura/averi-pochetokha-rozhdeniya-den-na-laskin-386943.html", "text": "Мощна дружина от авери на Иван Ласкин се събра на Карабунар, за да почете рождения ден на актьора, който си отиде на Богоявление. Край софрите в любимата ловна база на кино аса бяха Александра Сърчаджиева с двете дъщери на мъжа си – Люба и София, Фънки, Георги Чапкънов, Андрей Слабаков и Ернестина Шинова, Юлиян Константинов, Ути Бъчваров, Агент Тенев, кметът Иван Каменарски, депутатът от Пазарджик Десислава Тодорова, Емил Йончев, писателят Любомир Николов и още сто неслучайни приятели, които споделиха  истинска курбан-чорба, люти ракии, тънки бели и тежки червени вина от избите на прочути местни майстори на гроздовите еликсири, скара.", "date": "2019.03.11", "title": "Авери почетоха рождения ден на Ласкин"}
{"url": "https://standartnews.com/biznes/nov-izplnitelen-direktor-v-koka-kola-blgariya-386963.html", "text": "Евелин Де Лирснайдер идва в България след като е работила в Белгия, Дания, Исландия и Австрия. Тя е в компанията от 2008 г., като успява да затвърди уменията си в различни аспекти на бизнеса, включително търговия, маркетинг и техническо управление. Евелин е у нас със своя съпруг и двамата им сина, заредена е с ентусиазъм за развитие в персонален и бизнес план.   “С удоволствие постъпвам на тази позиция, след като от дълго време следя отличните резултати и отговорното отношение и ангажименти на системата на Кока-Кола в България. Тук намирам професионалисти, които спазват високите стандарти на компанията и се грижат за нейното устойчиво развитие. Вярвам, че работата ни заедно ще разгърне потенциала на Кока-Кола още повече, за да постигнем високите цели, които сме си поставили“, казва Евелин. , изпълнителен директор на бутилиращия партньор на компанията Кока-Кола за страната – Кока-Кола Хеленик, който се присъедини към екипа в България през миналата година. Евелин притежава отличителен опит за работа в системата на Кока-Кола по света, партнирайки си в последните години с три бутилиращи партньора – Кока-Кола Хеленик, Кока-Кола Юрипиън Партнърс и Карлсберг.   През първите месеци на 2019 г., Евелин ще работи върху изграждането на дългосрочна стратегия за развитие на компанията в България, фокусирайки се върху устойчивото развитие и отговорност. Сред нейните приоритети са:  \r\n•    Разширяване на разнообразието и иновациите в портфолиото от напитки на компанията и навлизането в нови категории с повече хранителни ползи за потребителите.  \r\n•    Лансирането на все повече вкусове и варианти с по-малко или изцяло без калории на основните газирани напитки с марките Coca-Cola, Fanta, Sprite, Schweppes, за да могат потребителите да се наслаждават на любимите си вкусове с минимално количество калории. Част от този ангажимент е и предоставянето на ясна и лесно достъпна цветово кодирана информация за хранителните стойности в състава на газираните напитки на компанията, чрез въвеждане на т. нар. цветни етикети за хранителния състав, които започнаха да се появяват поетапно на бутилките и кеновете от декември 2018 г.  \r\n•    Постигането на поетите от компанията глобални ангажименти за свят без отпадъци, чрез изграждането на устойчиви партньорства и местни инициативи с Кока-Кола Хеленик и Фондацията на Кока-Кола за достигането на поставените цели да събере и рециклира 100% еквивалента на генерираните от своите продажби пластмасови опаковки и кенове до 2030 г. \r\nИдеята е да се направи рециклирането и разделното събиране по-достъпно за потребителите, да се работи за повишаването на културата и разбирането на обществото, да се въведат 100% рециклируеми опаковки и да се използват все повече рециклирани материали за производството на бутилки. Евелин има магистърска степен като инженер по “Хранителна технология” и Бизнес магистратура от INSEAD, Франция. Преди да се присъедини към Кока-Кола, Евелин 3 години е била част от екипа на Bain & Company, консултантска компания, която работи по проекти в FMCG сектора. \r\n ", "date": "2019.03.11", "title": "Нов изпълнителен директор  в Кока-Кола България"}
{"url": "https://standartnews.com/kultura/dimitr-argirov-pee-za-yubiley-386945.html", "text": "„Пролет в Пирина“ се нарича спектакълът, който ще събере меломани на 18 април в Дома на културата „Искър“ в София.  Там ще прозвучат всички хитове от първия фолклорен албум на Димитър Аргиров плюс няколко нови, които певецът ще представи за първи път пред публика. На сцената ще излязат народната певица Соня Чакърова и танцьорите от ансамбъл „Хоро“. Така Димитър Аргиров ще отпразнува 10 години от завръщането си към фолклора.  От 2009-а до сега той е пресъздал над 40 песни от репертоара на баща си, големия Илия Аргиров, и продължава да работи. Въпреки че фолклорът винаги е вървял ръка за ръка с рока през досегашния му творчески път, Димитър смята първия си албум „Песните на баща ми“ за истинско начало на професионалната му творческа дейност в областта на българския фолклор. Дейност, която доведе и до окончателното му завръщане в България след повече от 23 години. Митко споделя, че усеща това като мисия – да продължи на делото на баща си, да се чувства наистина полезен и пълноценен творец. Албумът „Песните на баща ми“ вече е преиздаден специално за концерта на 18 април.", "date": "2019.03.11", "title": "Димитър Аргиров пее за юбилей"}
{"url": "https://standartnews.com/sport/arsenal-sprya-pobednata-seriya-na-manchestr-yunayted-386919.html", "text": "Арсенал се върна на четвъртото място във Висшата лига на Англия, след като победи с 2:0 Манчестър Юнайтед на собствения си стадион \"Емиратс\". Така лондончани изпревариха съперника си в класирането и сложиха край на серията му от 9 поредни победи като гост във всички турнири. Головете в мача реализираха Гранит Джака през първото полувреме и Пиер-Емерик Обамеянг от дузпа през второто. В класирането след изиграването на 30 кръга Арсенал заема четвърто място с 60 точки, на една зад третия Тотнъм. Манчестър Юнайтед е пети с 58 точки, а Челси е шести с 57, като \"сините\" са и с мач по-малко от съперниците си.", "date": "2019.03.11", "title": "Арсенал спря победната серия на Манчестър Юнайтед"}
{"url": "https://standartnews.com/kultura/bg-mistika-i-baleten-ekshn-v-sofiyskata-opera-386950.html", "text": "Зрелищен балетен спектакъл с уникална хореография,  мистика и екшън гледаме от 15 март в Софийската опера. Донвена Пандурски, една от най-известните дами в жанра, написа либретото за „Легенда за езерото“ и направи постановката по безсмъртната музика на Панчо Владигеров. С премиерата, която е под патронажа на президента Румен Радев, започва поредица от събития, посветени на 120 години от рождението на големия композитор.    Когато академик Пламен Карталов кани работещата от десетилетия в Русия и Европа Донвена да осъществи грандиозното представление в родния град, тя започва да слуша записа на Панчо Владигеров от 1962-а, когато Нина Анисимова режисира „Легенда за езерото“ в София.  \r\n„Музиката ме провокира – изобразителна и красива, колкото импресионистична и лирична, толкова епична и симфонична. Изпълнена е с метафизиката на приказното време, но темите и посланията в нея са вечни и общочовешки.  Преработките на фолклора звучат модерно, носят самобитност и съвременни движения – всичко това се прелива в изключителна драматургия“, споделя Донвена Пандурски за „Стандарт“. Тя създава сюрреалистичната история, докато със съпруга си - известният режисьор и продуцент Михаил Пандурски - гостуват във френския замък на стария им приятел Михаил Шемякин.  Както се знае, световният художник и Донвена имат съвместни блестящи проекти в Мариинския театър, където българката е първата представителка на нежния пол, призната като режисьор на вековната сцена. Преди време Шемякин и Пандурски са дует и в афиша на Софийската опера.  \r\n„Образите в „Легенда за езерото“ са многолики  - мъже и жени воини, примитивни пустинни хора, княз, цветя-девойки, сатири и магьосници, самодиви и нимфи... Действието е изпълнено със събития – от монументални битки до драми в любовен триъгълник. Нищо не се е изменило – светът е един и същ. Вълненията му са едни и същи – страст, омраза, ревност, жажда за власт. Важното е да търсим хармония с природата, която ни е дарена от Господ, да я опазим от разрушението. Затова създадох Бога на Слънцето и водата – символи на живота. Вярвам, че ще увлечем зрителите“, разказва Донвена.   \r\nКогато е готова с либретото, пристига в столицата, за да се срещне с артистите на Софийската опера, където самата тя е направила първите си професионални стъпки. Остава очарована – екипът е тотално подмладен, но нивото е все така световно. „Школата ни е желязна. Работя по света и съм наясно, че трупите, които могат да си позволят класически репертоар, не са много. Затова реших да направя неокласически балет, за да стане ясно колко талантливи са артистите в Софийската опера, колко силни творчески индивидуалности са те. Всеки е различен в личното си творчество  – без академизма на Петипа, където моделът е ненакърним. А истински балет вече почти липсва в Европа и Америка. Най-често: експериментален танц. Няма лошо, но няма и школа – всичко е възможно, но е трудно да се каже какво е професионално и какво не е. И оттам се стига до сценични недоразумения. А те не събират публика. Но техните автори твърдят: Който не ни разбира, е профан. Не бих искала да звуча като догматик, но трябва да си образован в това, което правиш. Нима някой би избрал лекар без диплома?“, дискутира Донвена, която се труди по 12 часа в денонощието, като 10 от тях преминават в репетиции с балетистите от трите екипа на спектакъла. „Трупата на Софийската опера е като цвете, което расте сред бурените и плевелите на социалния пейзаж. Съхранява се, благодарение на това, че има собствен живот между стените на театъра. Тези млади хора наистина обичат балета, те са негови истински жреци. Изкуството ги спасява от действителността – и това е чудо. Въпреки че държавата ги е загърбила“, е мнението на Донвена. В екипа на Пандурски са още двама нейни колеги от Мариинския театър: Вячеслав Хомяков, един от главните балет майстори на имперската трупа, и художникът по осветлението Александър Наумов. Абстрактните и футуристични сценография и костюми са на Павел Шаппо – изключителният художник от Витебск, който е родственик на самия Марк Шагал. Всичко на сцената в Софийската опера прилича на кино – неслучайно Донвена е участвала в доста от продукциите на мъжа си. В ранната си младост влиза в \"Адаптация\" на Въло Радев и се появява в други родни ленти. \r\nНа прочутата хореографка, подписала спектакли в Санкт Петербург, София, Щутгарт, Лондон,  Дюселдорф, Стокхолм и Мюнстер, не й се задълбава твърде в злободневните политически теми, но и не пести горчивия коментар.  \r\n„Точно сега човек трябва много да се насили, за да повярва, че в Европа има баланс и разум. Историческата ни памет е прекалено къса. Напоследък не се случват твърде хубави неща. Но трябва да вярваш в доброто – иначе за какво живеем. В нашата държава дисонансите също са големи. Тъжна работа. Обществото – това е средната класа, а не шепа хора, които живеят свръхзадоволено и небрежно тънат в благоденствие. Те нямат никакво отношение към тези под тях, не ценят живота. Всичко това няма как да не ти направи впечатление, когато не си се прибирал продължително време в България. Но понеже не бива да се акцентира на черните краски, веднага казвам, че в София има нови и модерни сгради и места. Но не е достатъчно. Усеща се, че хората са без вяра и без самочувствие – логично е, след като са подтиснати от хиляди проблеми“.", "date": "2019.03.11", "title": "БГ мистика и балетен екшън в Софийската опера"}
{"url": "https://standartnews.com/kultura/narodniyat-i-teatr-sofiya-donori-na-otkradnat-zhivot-386957.html", "text": "Народният и театър „София“ са най-големите донори на „Откраднат живот“. Академиците не само водят по точки откъм някогашни „заслужили“ и „народни“, но и налагат мъжкия чар и елегантните мускули в медицинския сериал на Нова. Към средата на настоящия сезон номер 7 с мото „Любовта лекува“ зрителките ще станат разногледи, защото в лекарския екшън едновременно ще се вихрят трима от баш секс символите на родните сцена и екран – Юлиан Вергов, Владо Карамазов и Иван Юруков. /И тримата с основание се отегчават от профанизирания през жълтите медии термин, но бокс офисът го изисква./ Героите на Вергов и Юруков вече кръстосаха шпаги, а с интерес очакваме каква позиция ще заеме д-р Христо Карагьозов, след като се завърне от специализацията в Германия. Както „Стандарт“ вече информира народа, това ще се случи, след като „Дяволското гърло“ преполви 12-те си епизода. Тогава Карамазов отново ще изгрее – този път в „Света Анастасия“. Владо Пенев също е в топ листата на обаятелните мъжкари, макар че неговият професор Цонев реши да остави косата и брадата си снежно бели. Но това не му пречи да пробва въздействието си върху д-р Катя Кръстева – Янина Кашева. А пък тя и Марта Вачкова са най-сериозните представителки на Сатирата. В отбора на дамите от тежката кавалерия е и страхотната Мария Каварджикова, която пък е от щата на Народния. От имперския състав бяха и двамата Алексиеви – Стоян и Цветан, най-големият син в многодетното семейство на доайена. За кратко в „Откраднат живот“ се мерна и Дарин Ангелов.  \r\nТеатър „София“ пък отговаря за две-трети от хубавите жени в „Откраднат живот“. Лидер на нежната група е Милена Живкова, която раздава правосъдие като д-р Романова. На нейния шарм не успя да устои дори по-младият д-р Генадиев, в чийто образ се подвизаваше Димо Алексиев. Така Милена се оказа неочаквана съперничка на колежката си Дария Симеонова, която излезе от сериала, за да роди първото си детенце, а на екрана беше пи арката Наталия и муза на д-р Генадиев младши. Неда Спасова – операционната сестра Кая, която страда за д-р Карагьозов – също е кадър на общинските аркашки. Пред камерите се мерна и Симона Халачева – друга амазонка от компанията в парка „Заимов“. Шефът на „София“ Ириней Константинов доказа бързите си рефлекси и неотдавна назначи Ирина Митева. Ина Фотева е особено атрактивна в „Емигрантски рай“, където пълни мъжките очи с природните си дадености. Но преди премиерата на пиесата от Димитър Динев тя разкри перфектните си прелести в полугола масова сцена в „Калигула“ в Народния. В „Хъшове“ пък можем да видим Даниел Рашев – д-р Врабчев. Все още може само да се гадае дали Теодора Духовникова отново ще поеме ролята си на Виктория, след като „Дяволското гърло“ приключи. Ако това се случи, численият превес на Народния над останалите на нашенския „Бродуей“ ще бъде категоричен. Дори Ани Пападопулу се нави да влезе за няколко серии като умиращата Ева, съпругата на доцент Банков. \"Зад канала“ не успя да се наложи в надпреварата, независимо, че Владо Пенев е вип и в афиша на Бина Харалампиева. Професор Камбуров на зам. директора Васил Банов излезе от играта след инфаркт, сега само Никола Мутафов като д-р Пенев държи фронта. Александър Димов като д-р Владов май също е аут, не се задържа и Луиза Григорова, чиято истерична перфекционистка Вяра Добрева отпраши за Швейцария. Симпатичната и наивистична сестра Ненева - Ангелина Славова, отдавна се труди в Младежкия театър.   \r\nТретата група в „Откраднат живот“ е на звездите на така наречената свободна практика, въпреки че в родната арт действителност няма почти нищо свободно.  Те не обичат да се „водят“ на заплата, макар шефове на театри неведнъж са ги навивали да се продадат срещу месечен подпис. Ернестина Шинова напусна „Комиците“ заради „Откраднат живот“, но работодателят й остана същият. Емил Марков също от години е от най-близкото обкръжение на продуцентите Евтим Милошев и Любо Нейков - силен като сценарист, не само като доцент Захариев.      \r\nМоньо Монев играе при Лилия Абаджиева и публиката е впечатлена от различното му амплоа, въпреки че зрителите на нейните спектакли не са сред най-големите почитатели на сериалите. Д-р Наум Шопов е ясен – влиза в сценария, когато графикът му позволява. Диана Димитрова пък дори сколасва да пише детски книжки и да рисува абстрактните си картини между снимачните сетове. Ефектната брюнетка направи и доста сериозна изложба. Ралица Паскалева все още е в полуотпуск по майчинство, така че й е рано да мисли за театъра. Нейният професор от НАТФИЗ Стефан Данаилов вероятно не би отказал да й сложи рамо. Гергана Стоянова, която влезе в сезон 7 пък започва да води сутрешно предаване по \"Българе\". Тя като нищо може да дръпне там и стария си колега от дублажа Мартин Герасков, който в \"Откраднат живот\" й се води съпруг.", "date": "2019.03.11", "title": "Народният и театър „София“ – донори на „Откраднат живот“"}
{"url": "https://standartnews.com/sport/bansko-svalya-tsenite-na-lift-kartite-s-20-protsenta-386921.html", "text": "Ски курорт №1 Банско сваля от 18 март цените на лифт картите за всички съоръжения с 20 процента. Това обяви Иван Обрейков, маркетинг директор на \"Юлен\" АД. В момента всички писти и лифтове в Банско работят и условията за ски са отлични. Снежната покривка в момента е от 1,20 до 1,8 м. От 27 до 31 март в Банско ще е домакин на стартовете от държавното първенство по ски при мъжете и жените с участието на водещите ни състезатели. Ски зоната ще работи до 7 април", "date": "2019.03.11", "title": "Банско сваля цените на лифт картите с 20 процента"}
{"url": "https://standartnews.com/sport/goldn-steyt-gubi-kato-domakin-v-nba-386933.html", "text": "Шампионът в НБА на САЩ и Канада Голдън Стейт записа загуба като домакин от Финикс със 111:115. В други срещи от кръга: Детройт - Чикаго 131:108, Маями - Торонто 104:125, Филаделфия - Индиана 106:89, Атланта - Ню Орлиънс 128:116, Мемфис - Орландо 105:97, Далас - Хюстън 93:94, Минесота - Ню Йорк 103:92, Сан Антонио - Милуоки 121:114, Голдън Стейт - Финикс 111:115. \r\nАтлантическа дивизия: Торонто 48 победи/19 загуби, Филаделфия 42/25, Бостън 41/26 \r\nЦентрална дивизия: Милуоки 50/17, Индиана 42/25, Детройт 34/31 \r\nЮгоизточна дивизия: Маями 31/35, Орландо 31/37, Шарлът 30/36. \r\nСеверозападна дивизия: Денвър 43/22, Оклахома 40/26, Портланд 40/26 \r\nТихоокеанска дивизия: Голдън Стейт 45/21, ЛА Клипърс 38/29, Сакраменто 33/32 \r\nЮгозападна дивизия: Хюстън 41/25, Сан Антонио 38/29, Ню Орлиънс 30/39.", "date": "2019.03.11", "title": "Голдън Стейт губи като домакин в НБА"}
{"url": "https://standartnews.com/kultura/drago-sholev-kinoto-e-nostalgiya-km-minaloto-386969.html", "text": "И в двете творби на Драго Шолев – и в „Подслон“, и в „Прасето“, чиято премиера е на „София филм фест“ , 12-годишно момче няма добър контакт нито с родителите, нито с връстниците си. То се забърква в неприятности и трябва да премине само́ през премеждията по пътя към порастването. „През тези герои най-добре виждам света. Авторското кино винаги е автобиографично. Историите, които ние разказваме, са лични. Най-често през живота си съм бил подрастващ или тийнейджър. Винаги са ме занимавали отношенията между подрастващия и неговата семейна среда. Как той се превръща от дете в мъж, как пораства“, казва Шолев в онлайн  вестника на „София филм фест“. „Специално за „Подслон“ исках актьорите, средата, стила да са ретро. Да изглеждат като от моето детство. Киното е до голяма степен носталгия към миналото“, категоричен е Шолев. И уточнява, че „Прасето“ неволно напомня за  „Повелителят на мухите“. „Всичко става без да искам. По принцип не харесвам кино с интелектуални препратки. По-скоро искам историята да си върви самостоятелно и да бъде сякаш непипната от авторова намеса. Ако има някаква символика, тя трябва да бъде косвена. Разбира се, няма как без влияния, те са част от културния контекст. Всъщност аз съм много повлиян от старото българско детско кино. Не знам защо, но когато говоря за българско кино, винаги си представям „Да обичаш на инат“. Когато снимам филм - също. Героите и начинът, по който се изразяват, начинът, по който им се случват нещата. Когато правиш кино, даваш отговор на глобален въпрос – какво би трябвало да бъде то според теб. Така се зараждат и теченията в него. Мислейки върху този въпрос, докато работех по „Подслон“, стигнах до извода, че киното е пресъздаване на реалността. За разлика от документалното, което се опитва да затвори в картина самия живот. В игралното това няма как да стане. Вместо това, пресъздаваш нещо, което си преживял. Киното е вторична производна на живота. В „Прасето“ пак пресъздавахме - но не реални събития, а чувства, неща, които никога не са се случвали, но непрекъснато се случват. Каквито са, примерно, подигравките с различното дете в класа. Има момент в израстването на всяко дете, когато то трябва да вземе решението да напусне семейния комфорт или дискомфорт. Бягството също е нещо, което много ме занимава. И то бягството от семейството. В случая с „Прасето“ всъщност семейството е избягало. Родителите са гастарбайтери. Румен няма от кого да избяга, той просто не се прибира“, коментира Шолев. И много хвали основните си актьори в „Прасето“ – децата.    „Те по принцип са спонтанни, много по-спонтанни от култивираните актьори, които имат недостатъка  винаги да се самонаблюдават. Колкото са по-добри, толкова по-видно се самонаблюдават. Това им пречи да бъдат спонтанни, тоест - да участват. А за актьора да участва с цялата си същност в историята е много важно, защото така изгражда ролята. Режисьорът трябва да върне спонтанността на професионалистите. Докато при децата тя е много по-автентична. Просто те са си такива“, убеден е Шолев. Румен Георгиев, който играе централният персонаж, в началото дори не знаел какво се случва в сценария.  Шолев му казва: „Само ще те бият и само ще бягаш“. На терен екипът създава ситуацията и го пуска да реагира на заобикалящия го свят. Импровизират толкова много, че накрая се оказват с куп кадри, които не са заснети монтажно - като в документалното кино. За това и „Прасето“ изглежда малко по-груб и недодялан. Но по-непосредствен, не толкова „поставен“. Защото много от реакциите, които изграждат образа на Румен, са абсолютно извън сценария. Те извират дълбоко от неговата същност, от душата му. „Питат ме приятели: „Можем ли да доведем деца?“ Според мен – да. Става както за деца, така и за родители, така и за учители. Но от тук нататък не мога да го променя. Мога само да събирам мнения, да слушам критики и да си взема евентуално поука за тях за следващи проекти. Не обичам спекулацията с думата „публика“, защото това е толкова абстрактно понятие, че не е честно да говориш от нейно име. Когато правя моите неща, винаги публиката съм аз. Правя ги за себе си като публика. Поне за моя вкус мога да нося някаква отговорност. За вкуса на средностатистическата публика няма как да знам. Сигурно някои хора, които гледат на киното като на продукт, могат да обобщават с големи термини, но аз нямам чак такова самочувствие. Правя филмите си с мисъл за моя собствен кръг. Не знам дали това е най-професионалният подход, но е най-искреният“, не се колебае Драго Шолев. „Прасето“ се върти на 11 март от 16 часа в Дома на киното и на 14 март от 18 и 30 в  „Люмиер“.", "date": "2019.03.11", "title": "Драго Шолев: Киното е носталгия към миналото"}
{"url": "https://standartnews.com/sport/golden-pirin-cup-otide-pri-gimnastichkite-na-levski-sofiya-386946.html", "text": "Грациите от отбора на \"Левски\"-София грабнаха първото място и купата от Втория международен турнир по художествена гимнастика “Golden Pirin Cup”. Те показаха пред публиката на Благоевград своите сложни съчетания. Съдия в тазгодишното издание на турнира бе Камелия Игнатова, световна и европейска шампионка с ансамбъла, съдия международна категория и представител на БОК. Над 430 грации пристигнаха в областния център, за да премерят сили и да покажат със съчетанията си финес и нежност. В рамките на 2 дни Благоевград бе домакин на инициативата, превърнала се в традиция за града. Спонсори на спортното събитие бяха Метро, Хиполенд, Евтерпа, Зайо Байо, Издателство Фют, Екоботълс и др. Те са предоставили специални награди за гимнастичките, представили се по време турнира. Вторият международен турнир по художествена гимнастика „Golden Pirin Cup”  бе организиран съвместно от Община Благоевград, КХГ „Пирин“ и БФХГ. \r\nПрез 2018 година турнирът е признат като първият в историята на художествената гимнастика, който приема толкова много ансамбли.", "date": "2019.03.11", "title": "“Golden Pirin Cup” отиде при гимнастичките на \"Левски\"-София"}
{"url": "https://standartnews.com/biznes/predstavyat-blgariya-poveche-ot-more-v-moskva-386979.html", "text": "Специализирана презентация на тема „България – повече от море“ е проведена на международната туристическа борса в Москва.Форумът се провежда в периода 9-11 март и се организира със съдействието на Федералната агенция по туризъм, Федералната агенция по въздушен транспорт, Руската хотелиерска асоциация и други водещи структури в областта на туризма.На българския щанд, който е бил открит от министъра на туризма Николина Ангелкова, са били представени Министерството на туризма и общините София, Варна, Стара Загора, Велико Търново и Приморско.Министър Ангелкова е заявила, че Русия е сред най-важните генериращи пазари за входящия туризъм на България. Тя е уверила, че се работи активно за насърчаване на пътуванията а граждани от Руската федерация у нас. Активна маркетингова кампания ще популяризира разнообразния туристически продукт сред руските туристи, ще се търсят се и иновативни проекти, които да отговарят на търсенето на посетителите от федерацията. \r\nОчаква се в тазгодишното издание на Международната туристическа борса в Москва да участват над 1 400 фирми от над 130 страни и всички руски региони и национални туристически представителства. По прогнози броят на посетителите вероятно ще надхвърли 74 хил. души. \r\n ", "date": "2019.03.11", "title": "Представят „България – повече от море“  в Москва"}
{"url": "https://standartnews.com/sport/sportt-po-tv-za-11-mart-386966.html", "text": "17,50 Спорт тото 17,30 Футбол, България, Първа лига: Берое - Витоша (пряко) 20,00; 22,00; 00,00; 02,00 и 04,00 Тенис: ATP 1000 Индиън Уелс (пряко) 21,30 Футбол, Италия, Серия А: Рома - Емполи (пряко) 21,15 \"Спорт в обектива\" 20,00 УЕФА Шампионска лига - магазинно предаване 16,15 Колоездене: Париж - Ница, втори етап (пряко) 18,15 Ски скокове: Световна купа в Лилехамер, квалификация (пряко) 11,00 и 14,30 Зимна универсиада: Хокей на лед, мъже, първи и втори полуфинал (пряко) 21,30 Футбол, Германия, Първа Бундеслига: Фортуна Дюселдорф - Айнтрахт (пряко)", "date": "2019.03.11", "title": "Спортът по тв за 11 март"}
{"url": "https://www.standartnews.com/chudesata_na_balgariya/20-neshcha-koito-ne-znaem-za-dyavolskoto-grlo-386942.html", "text": "  Страховитото \"гърло\" се намира в Западните Родопи на 1,8 км северно от село Триград и на 17 км южно от град Девин.  Дяволското гърло е пропастна пещера, формирана вследствие на пропадането на земни пластове. Във видимата си част няма разклонения.     Входът на пещерата или изходът за посетителите, наподобява дяволска глава, в гърлото на която се изливат водите на Триградска река. Туристическият маршрут е обратен на хода на водата през пещерата. изкуствено прокопан тунел е входът на пещерата. След него се влиза в Бучащата зала. – от тази височина пада водата в Бучащата зала. Това е най-високият подземен водопад на Балканите. Грохотът му дава името на подземната галерия. , 40 метра ширина и 35 метра височина са размерите на Бучащата зала. Тя е втората по големина подземна галерия в България след входната зала на Деветашката пещера, за която се смята, че може да побере катедралата „Св. Ал. Невски“. водят към изхода на пещерата. Те са разположени така, че посетителят да види от максимално близо подземния водопад. Но, внимавайте – стъпалата на изключително стръмни, някои от тях са и хлъзгави, но имат обезопасителен парапет.  а дължината на сифона след Бучащата зала, в който се губят водите на реката. След него по 60-метрова галерия подземната река напуска пещерата и излиза отново на повърхността през пещера, наричана \"задникът на дявола\".  са изсечени в Дяволското гърло. Първият е дяволска глава, разположена близо до входа за посетители, малко преди слизането в Бучащата зала. Вторият е фигура на мъж в цял ръст, в античен стил, изсечена в камъка в Бучащата зала. Третата е фигурата на Богородица в нишата-олтар.  са изградени нагоре по стълбището. От тях се виждат водите на реката и водопада.  пази малкото изворче, в което туристите подобно на Фонтана Ди Треви в Рим, хвърлят парички и си намислят желания. Над него е образът на Богородица в скалите. обитават пещерата Дяволското гърло през различните сезони. Чрез наблюдения и улов с мрежи са установени колинии на Голям подковонос, Малък подковонос, Дългопръст нощник и Дългокрил прилеп. В Дяволското гърло зимува най-голямата в България и на Балканите колония на пещерен Дългокрил прилеп (Miniopterus schreibersii).  наброява колонията в Дяволското гърло на Дългокрилия прилеп и Дългопръстия нощник, включени в Световния червен списък. Останалите два вида, обитаващи пещерата – Големият и Малкият подковонос, са сред приоритетните за опазване за цяла Европа. Така Дяволското гърло попада в числото на най-значимите прилепни убежища в България.  - Радостин Чомаков , Никола Корчев и Елена Пъдарева успяват да достигнат до Бучащата зала, но липсата на подходяща екипировка и опит осуетяват по-нататъшното им продължаване по пътя на реката.   - Придошлата река помита по пътя си над 350 кубика дървен материал. Трупите потъват в пещерата. Нито една треска от тях не излиза на изхода на реката, който се намира на няколко стотин метра от изкуствено прокопания вход на пещерата. Опит с  оцветители на водата, показва, че са необходими час и половина, за да може оцветената вода да измине пътя от входа до изхода на Дяволското гърло. Учените установяват, че за това  време със скоростта, с която се движи, оцветената вода изминава 40 км. из дебрите на Дяволското гърло. Те остават непроучени и до днес.  – Първият и единствен засега опит да бъде разгадана тайната на страховития сифон, който поглъща всичко в Дяволското гърло взема две жертви. Младите варненски леководолази Сияна Люцканова (21 г.)  и Евстати Йовчев (29 г.) се гмуркат, за да проучат сифона. Но така и не излизат от пещерата, намират смъртта си в нея.  на ръководителката на екипа Агнес Георгиева откриват разследващите гибелта на Сияна и Евстати. Най-фрапиращият гаф, че един от двамата влиза в пещерата с използвана вече бутилка с въздух. Когато той се изчерпва, те придърпват въжето. Този начин на сигнализация е фатален за непроучена пещера с разклонения. Вместо да ги изтеглят, колегите им отвън им отпускат допълнително въже. Ръководителката на екипа е осъдена и влиза в затвора. Телата на Сияна и Евстати са извадени по-късно, двамата се били оплели в осигуряващото въже и били с изплюти дихатели-регулатори. Днес на стената над пътя има паметна плоча на двамата водолази, пред която посетителите оставят цветя.  е цената на входа за възрастни, 2 лв – за ученици и пенсионери.  Влизането става на всеки кръгъл час със екскурзовод.  е температурата в Дяволското гърло. Пещерата е благоустроена – електрифицирана, стълбища са обезопасени с  бетонен парапет.  е дължината на пещерата, туристическият маршрут е 350 м.  ", "date": "2019.03.11", "title": "20 неща, които не знаем за Дяволското гърло"}
{"url": "https://www.standartnews.com/sport/beroe-se-izlozhi-v-stara-zagora-387005.html", "text": "Отборът на Берое загуби сензационно в Стара Загора от Витоша с 0:1. Двубоят бе последен от 25-ия кръг на футболното ни първенство в Първа лига. След само едно голово положение за Берое преди почивката двата отбора се прибраха в съблекалните при 0:0. Четин Садула вкара единственият гол в 55-ата минута с точен удар от 15 метра. Победата е първа за Витоша от 6 мача. Футболистите на Берое пък бяха изпратени с освирквания от най-верните си фенове. Начело в класирането е Лудогорец с 59 точки пред ЦСКА София 54 и Левски 51. Берое е пети с 42 точки, а Витоша - 11-и с 25.", "date": "2019.03.11", "title": "Берое се изложи в Стара Загора"}
{"url": "https://standartnews.com/sport/borim-cherna-gora-i-kosovo-s-mladotsi-386967.html", "text": "Двама дебютанти повика селекционерът Петър Хунчев за предстоящите европейски квалификации. Младите Валентин Антов от ЦСКА  и Мартин Минчев от Черно море попаднаха в разширения списък на специалиста. Вратарят на Левски Николай Михайлов също е сред играчите, които могат да се появят в мачовете на България с Черна гора на 22 март и с Косово три дни по-късно. Националите се събират на лагер в понеделник, 18 март. \r\nВратари: Николай Михайлов (Левски), Пламен Илиев (Лудогорец), Димитър Евтимов (Акрингтън Стенли) \r\nЗащитници: Николай Бодуров (ЦСКА-София), Валентин Антов (ЦСКА-София), Васил Божиков (Слован Братислава), Камен Хаджиев (Академия Пушкаш), Страхил Попов (Касъмпаша), Антон Недялков (Лудогорец), Петър Занев (Енисей) \r\nПолузащитници и нападатели: Радослав Кирилов (Славия), Георги Костадинов (Арсенал Тула), Кристиян Малинов (ЦСКА-София), Симеон Славчев (Карабах), Ивайло Чочев (Палермо), Тодор Неделев (Ботев Пд), Антонио Вутов (Ботев Пд), Николай Димитров (Урал), Галин Иванов (Халадаш), Мартин Минчев (Черно море), Радослав Василев (Черно море), Ивелин Попов (Ростов), Спас Делев (Погон), Кирил Десподов (Каляри).", "date": "2019.03.11", "title": "Борим Черна гора и Косово с младоци"}
{"url": "https://standartnews.com/sport/kralev-nagradi-mavrodieva-386972.html", "text": "Министърът на младежта и спорта Красен Кралев награди с почетен плакет на ММС европейската шампионка в тласкането на гюле от шампионата под покрив в Глазгоу (Шотландия) Радослава Мавродиева. Награда получи и треньорката й Валентина Желязкова.  Това е трети медал за Мавродиева от първенство на континента в зала, след като до сега имаше сребро и бронз. За европейската си титла тя ще получи премия от ММС на стойност 20 000 лв.  Мавродиева и Желязкова обявиха, че всичките им нужди за провеждане на подготовка са задоволени. Базата в Сливен, където те тренират, беше изцяло реновирана, а впоследствие и газифицирана от Министерството на младежта и спорта.  Следващата голяма цел пред тласкачката е добро класиране на Световното първенство на открито, което ще се проведе от 28 септември до 6 октомври в Доха (Катар).  Нормативи в тласкането на гюле за Олимпийските игри в Токио през 2020 г. започват да се покриват от 1 юли, като стандартът при дамите е 18,50 м. На 3 март Мавродиева спечели европейската си титла с 19,12 м. В Япония ще участват 32 гюлетласкачки. Ако покрилите норматива са по-малко,  бройката ще бъде допълнена според класирането в ранглистата.   Българските атлети ще преследват участие на Олимпиада и по време на Балканиадата за мъже и жени, която е на 2 и 3 септември в Правец. Това ще бъде и последна възможност за покриване на нормативи за Световното в Доха.  Освен на Радослава Мавродиева, Валентина Желязкова е треньор и в Сливенското спортно училище, като министър Кралев обсъди с нея реформите, които са необходими за подобряване дейността на специализираните школа.  Спортният директор на Българската федерация по лека атлетика Диян Драшков благодари на министъра за цялостната подкрепа, която оказва на техния спорт и инвестициите, които се правят в инфраструктурата за лека атлетика.  Oт 2015 г. до момента държавата е инвестирала в спортни съоръжения за лека атлетика 63 млн. лв. Сред ремонтираните обекти, освен покритата писта в Сливен, са лекоатлетическата писта на стадиона в Сандански, залата за лека атлетика на спортен комплекс „Осогово“ в Кюстендил и залите по лека атлетика на „Ботев Пловдив“ и „Локомотив Пловдив“. Изградена е лекоатлетическа писта на стадион „Хасково”. Даден е старт и на ремонта на единствената кръгова писта в Източна България – зала „Добротица“  в Добрич, реновира се и пистата в Кюстендил.  Сериозни инвестиции в спортна инфраструктура, предназначена за лека атлетика от 2015 г. насам, са извършили и търговските дружества, на които Министерството на младежта и спорта е принципал. Под управлението на „Академика 2011“ ЕАД е строящата се „Арена Бургас“, която след завършването й ще бъде изключително функционално съоръжение от огромно значение за българския спорт. През 2017 г. пък бе открита изцяло обновената „Асикс Арена“. ", "date": "2019.03.11", "title": "Кралев награди Мавродиева"}
{"url": "https://standartnews.com/biznes/trgna-protsedurata-za-belene-386961.html", "text": "Процедурата по избор на стратегически инвеститор в АЕЦ \"Белене\" официално стартира днес. НЕК отправи покана за избор на инвеститор, който да изгради централата, съобщи Министерството на енергетиката. Поканата е в изпълнение на решенията на парламента от 7 юни 2018 г. и на кабинета от 29 юни 2018 г. \"В рамките на поканата се дава възможност и за заявяване на интерес за придобиване на миноритарно участие в бъдещата проектна компания, както и/или за закупуване на електрическа енергия от бъдещата електроцентрала. Целта на поканата е да предостави определена информация на страните, които желаят да заявят участие в процедурата\", допълва ведомството на Теменужка Петкова. Българската страна ще участва в проектната компания, екплоатираща АЕЦ \"Белене\" с апортна вноска на активите, в това число – лицензираната площадка, наличното оборудване, издадените решения, разрешение, лицензии и други документи, свързани с проекта, се казва още в съобщението на Министерство на енергетиката. В процедурата са заложени редица условия с цел максимална защита на имуществения интерес на българската страна. Българската държава, чрез НЕК ЕАД, си запазва правото на блокираща квота при вземането на решения по определени въпроси от компетентността на общото събрание на акционерите в проектната компания. Предвижда се изграждането на централата да се реализира на пазарен принцип, без сключване на дългосрочни договори за изкупуване на електроенергия от държавата и предоставяне на държавни гаранции, допълват от министерството. Заявление за участие в процедурата за избор на стратегически инвеститор, съответно интерес за придобиване на миноритарно акционерно участие в проектната компания, могат да подават български или чуждестранни юридически лица, както и обединения от такива. Срокът за получаване на заявления за участие е до 90-тия ден, считано от датата на публикуване на поканата в Официален вестник на Европейския съюз. Индикативният срок за приключване на процедурата е 12 месеца, считано от датата на публикуване на настоящата покана в Официален вестник на ЕК. Досега интерес към проекта е заявила Китайската национална ядрена корпорация. При посещението на руския премиер Дмитрий Медведев стана ясно, че руската страна също е готова да участва в търга, като ако не го спечели, че оказва максимално съдействие за реализацията на проекта. Преди дни пък вицепремиерът Томислав Дончев съобщи, че Македония и Сърбия, са проявили принципен интерес да участват с дял в проекта АЕЦ \"Белене\" като консуматори на ток от бъдещата атомна централа.  ", "date": "2019.03.11", "title": "Тръгна процедурата за \"Белене\""}
{"url": "https://standartnews.com/sport/petr-stoychev-otnovo-skacha-v-ledenite-vodi-386976.html", "text": "Петър Стойчев отново ще участва на световно първенство по ледено плуване. Легендата ни заминава на 13 март за Мурманск (Русия), където ще се проведе третия шампионата на планетата в ледени води. Стойчев, който държи и световния рекорд в \"кралската\" дисциплина от 1000 метра (12.15 минути), ще атакува отново златния медал в конкуренцията на над 350 състезатели от цял свят. Стойчев ще плува и в дисциплината 500 метра, а заедно със своя треньор Красимир Туманов тренират двуразово в последните два месеца на басейн \"Спартак\" в София. \r\n\"Подготовката върви нормално. Тренираме при отлични условия на басейн \"Спартак\", но знаете, че температурата на водата ще бъде коренно различна на самото състезание. Очаква се да бъде около 2 градуса над нулата и да вали сняг. Вятърът също е проблем, но ще се свикне. Имам опит и самочувствие да се предстява успешно и дано всичко да е наред. Ще се плува в замръзнало езеро, което ще бъде разрязано с формата на басейн непосредствено преди състезанието, което ще бъде в петък и събота. Винаги съм казвал, че като плувам за родината, забравям за студа и неприятния лед във водата. Сега отново ще бъде така. Пожелавам си отново всички да станат на крака и да звучи българският химн в далечен Мурманск\", каза за БНР Петър Стойчев след днешната сутрешна тренировка. ", "date": "2019.03.11", "title": "Петър Стойчев отново скача в ледените води"}
{"url": "https://standartnews.com/sport/zidan-se-zavrshcha-v-real-madrid-386999.html", "text": "Зинедин Зидан се завръща начело на Реал Мадрид. Това стана ясно, след днешното заседание на Борда на директорите на Кралския клуб. Той реши моментално да освободи Сантяго Солари под чието ръководство Реал отпадна от Шампионската лига, след унизителната домакинска загуба с 1:4 от Аякс. Очаква се още тази вечер Зидан, който напусна клуба през лятото на 2018-а, след като изведе Реал до трета поредна купа от Шампионската лига.", "date": "2019.03.11", "title": "Зидан се завръща в Реал Мадрид"}
{"url": "https://standartnews.com/sport/zvezda-na-real-madrid-se-razkaya-386983.html", "text": "Централният защитник на Реал (Мадрид) Серхио Рамос се разкая за жълтия картон, който си изкара в първия мач от осминафиналите в Шампионската лига с Аякс. Рамос получи наказание от УЕФА за умишлено изкаран жълт картон, в опит да бъде на линия за евентуален четвъртфинал на тима. ,,Кралският клуб“ спечели първата среща в Амстердам с 2:1, но капитулира в реванша на ,,Сантяго Бернабеу“, когато загуби с 4:1. ,,Това бе абсолютна грешка и поемам вината на 200%“, призна си Рамос в Туитър. 32-годишният испански национал коментира и други проблеми в клуба след кошмарната седмица за мадридския колос, в която отборът отпадна от полуфиналите за Купата на Краля и Шампионската лига и загуби, на практика, шансове за титлата в Ла Лига. ,,Като футболисти, ние искаме да поемаме отговорност по свой начин, но през този сезон това не е в наша полза“, започна Рамос. ,,Последните седмици бяха катастрофални и няма да се крием. Ние не се крием, а поемаме изцяло отговорността за лошите резултати – най-вече аз, в ролята на капитан. Затова сметнах за правилно да отговоря на критиците директно“, сподели още бранителят. Рамос изгледа от личната си ложа тежкото поражение на Реал от Аякс в реванша на ,,Сантяго Бернабеу“, докато бе сниман за документален филм. ,,Човек има своите ангажименти. Дори и за миг не съм си помислял, че мачът ще се развие по този начин“, обясни той. Рамос отрече за конфликт между него и бразилския му съотборник Марсело по време на тренировка в събота. ,,Във всяка една тренировка си разменяме думи“, коментира Рамос. ,,Това е част от работата под напрежение. Но това е един от поредните анекдоти, които се случват на тренировъчното игрище. Марсело е като мой брат“. Испанският национал също така отрече за скандал между него и президента на ,,Кралския клуб“ Флорентино Перес в съблекалнята, когато той е заплашил защитника, че ще го уволни. ,,Проблемите в съблекалнята се решават там“, каза Рамос. - Няма никакъв проблем помежду ни и всеки един от нас има един-единствен интерес – и това е Реал“.", "date": "2019.03.11", "title": "Звезда на Реал Мадрид се разкая"}
{"url": "https://standartnews.com/regionalni/tsvetanov-i-kambitov-otkrikha-pl-georgi-izmirliev-387006.html", "text": "Пеещи фонтани, места за отдих и обновен облик на площад „Георги Измирлиев посрещат жители и гости в Благоевград.  Заместник- председателят на ПП ГЕРБ Цветан Цветанов и кметът на община Благоевград д-р Атанас Камбитов официално откриха обновения и ремонтиран площад „Георги Измирлиев“, пред стотици жители и гости на Благоевград. По време на церемонията Цветан Цветанов благодари на кмета д-р Камбитов за това,  че при управлението му има приемственост и продължава всичко това,  което е градено и правено десетилетия назад. „Политиците идват, управлението се сменя и ние трябва да съхраним това, което е направено, а там където има възможност да го надградим. Благодаря  за подхода и отношението, което има д-р Камбитов към всички тези, които са дали от живота си и професионално са работили, за да бъде Благоевград прекрасно и приятно място за живеене“ , каза в част от приветствието си зам.-председателят на ПП ГЕРБ.    „През последните 7-8 години Общината реализира десетки  проекти за стотици  милиони лева  финансирани през еврофондове и национално финансиране. Това нямаше как да бъде  възможно без успешна държавна политика. Тук е мястото да благодаря на правителството в лицето на премиера Бойко Борисов, на Цветан Цветанов,като представител на законодателната власт и част от политическото ръководство, на МРРБ като управляващ орган и на изпълнителите по проекта и екипа на Община Благоевград.  Това е един много  труден проект, в който имаше  доста трудности, доста предизвикателства. Работеше се  под  голямо напрежение, но важното е че успяхме.  Както се казва, всичко е добре,когато свърша добре. Благодаря и на хората, без които нямаше как да стане възможен ремонтът на площада. Няма как да ремонтираш нещо,ако го няма. Искам да благодаря на тези, които преди повече от 30 години изградиха целия този комплекс, на хората които с много труд и усилия, създадоха и дадоха началото на европейската визия на Благоевград. Благодаря лично на кмета Лазар Причкапов, на инж. Захари Донев, на всички онези, които взеха участие в изграждането на площада. Началната идея на проекта беше да не се наруши по никакъв начин художественото и архитектурно решение на покойните архитект Агура и Баров. И се радвам, че успяхме, защото през всичките тези години, площадът и комплексът станаха символ на Благоевград, а един символ не трябва да се променя. Проектът, който реализирахме е пример  за последователност, приемственост и надграждане“, каза в част от словото си кметът д-р Камбитов.   Кулминация  в програмата бе пускането на фонтаните -  красиво изпълнение на водата, съчетано с цветове и в такт с музиката .  За първи път в историята на града ни има такава инсталация и фонтаните изглеждат толкова красиви и интересни за жителите и гостите.   По време на пищната церемония присъстваха още Н.Пр. Митко Солаков- Почетен консул на Р Казахстан, народният представител Даниела Савеклиева, областният управител Бисер Михайлов, общественият посредник на Благоевград доц. Валентин Василев, председателят на ОбС- Благоевград Радослав Тасков, секретарят на община Благоевград  София Янчева, инж. Захари Донев, арх. Иван Калпачки, заместник- кметовете на Благоевград, общински съветници, директор на Дирекция „Правно-нормативно обслужване и човешки ресурси“, представители на институции, общественици, граждани и медии.  Много емоции и изненади бяха част от официалното откриване на обновения и ремонтиран площад „Георги Измирлиев“.   Участие в богатата програма взеха емблемите  на Благоевград, ансамбъл „Пирин“ и Биг бенд- Благоевград. Малките грации от КХГ „Пирин“ представиха сложни съчетания и предизвикаха бурни аплодисменти в центъра на областния град. Младият талант Александрина Механджйска изпълни  „Песен за Благоевград“.", "date": "2019.03.11", "title": "Цветанов и Камбитов откриха пл. \"Георги Измирлиев\""}
{"url": "https://standartnews.com/mneniya/brekzit-na-finalnata-prava-tova-li-e-krayat-386995.html", "text": "С наближаване на развръзката  . Същевременно вече две години тя тресе британското общество и политика и изсмуква енергия и ресурси от Европейския съюз. Така, по-малко от месец преди 29 март, когато Обединеното кралство би следвало да напусне ЕС, могат да се резюмират вълненията по Брекзит. С едно пояснение – би следвало не означава, че задължително ще се случи. С обявените от Тереза Мей три гласувания в Камарата на общините има изгледи да приключи етапа на позиционни маневри и отлагания. Като самата подредба на гласуванията на 12, 13 и 14 март (първо за наличния към момента договор за Брекзит; при неуспех – за Брекзит без договор; и накрая – за искане на отлагане на Брекзит) осигурява определени тактически предимства за британския премиер. Първо, по този начин тя се стреми да реши проблема с отговорността като сама я прехвърли на парламента – а не като парламентът я застави за това, както искаха лейбъристите.  Второ, на практика свежда до минимум възможността за Брекзит без договор – при това без да се конфронтира директно със собствената си партия и с тези близо сто консервативни депутата, който настояват именно за такъв изход. Защото е достатъчно очевидно, че до Брекзит без договор може да се стигне само като остатъчен резултат от провала на всички усилия за постигане на договорен Брекзит, но самата опция за излизане без договор по никакъв начин не може да събере необходимото мнозинство в парламента. Трето, при очакваните негативни първи две гласувания, парламентът ще бъде поставен пред дилемата: или гласуване за продължаване на срока след 29 март, или пълен блокаж – при отсъствие на каквото и да било решение. Като евентуалното гласуване за удължаване на срока ще осигури необходимата политическа индулгенция на Мей да отправи към Брюксел подобно искане – въпреки многократните категорични заявления от нейна страна, че тя е против удължаване на срока. Всичко изглежда достатъчно логично, но практиката показва, че при Брекзит никога нищо не е сигурно – и винаги се намесват нови условности и варианти. Преди всичко трябва да се състоят самите гласувания – и въпреки изтичащия срок, никога не е сигурно, че Мей няма да продължи играта на цайтнот. На следващо място не бива да се изключва и трите гласувания да завършат с неуспех – и тогава навлизаме в хипотезата на хаоса: като към липсата на съгласие какво да се прави се добави и неяснотата кой точно може и трябва да вземе крайното решение – парламентът ще бъде в ситуация на изконсумирани опции, но същевременно се оспорва правото на Мей да изведе страната от ЕС без парламентарно съгласие. Не на последно място – идеята за отлагане на Брекзит не среща особен ентусиазъм в ЕС. А за да се удължи срока се иска съгласието на всички останали 27 страни-членки. Опасенията са, че това би представлявало удължаване заради самото удължаване: трудно би могъл да се очаква договор, различен от сегашния, при условие че същите участници в преговорите остават на същите позиции. Допълнителен елемент на несигурност и противоречия е и с колко евентуално да се удължи преговорния период (става дума за продължаване на преговорите, а не за преходния период до края на 2020 г. по изпълнение на вече договореното - и отхвърляно – споразумение). Идеята към момента е удължаването да бъде с не повече от три месеца – предвид предстоящите избори за Европейски парламент в края на май. Което води до нова главоблъсканица. Ако Обединеното кралство не напусне ЕС до провеждането на евроизборите, то също би следвало да се включи в тях. Което само по себе си звучи доста парадоксално: страната, която иска да напусне, участва в дебата за бъдещето на ЕС. Освен това част от депутатските места на Великобритания вече са разпределени за други държави, чието досегашно представителство беше по-ниско от полагащото им се в съответствие с тяхното население. И за да придобият нещата характера на гротеска: най-голям ентусиазъм за участие в изборите за Европарламент демонстрира най-големият противник на ЕС във Великобритания – Найджъл Фараж.  \r\n ", "date": "2019.03.11", "title": "Брекзит на финалната права – това ли е краят?"}
{"url": "https://standartnews.com/biznes/afrikanskata-chuma-stigna-do-lovnoto-stopanstvo-karakuz-386984.html", "text": "Два нови случая на африканска чума по свинете са установени в област Силистра. По данни на  Националната референтна лаборатория в столицата положителни са пробите на мъртви животни, открити на територията на ловното стопанство „Каракуз” край Дулово. \r\nЗаразените прасета са се намирали в близост до село Каблешково, в чието землище на 25 февруари тази година бе открит последният случай  на африканска чума у нас. \r\nОт Българската агенция за безопасност на храните припомнят, че липсата на ваксина срещу заразата прави болестта по свинете особено  опасна. Стопаните, които отглеждат в дворовете си прасета,трябва да ги държат в затворени помещения, напълно изолирани от досег с диви екземпляри. Само високите нива на биосигурност могат да попречат на чумата по свинете да се разпространи и да унищожи и домашните животни, напомнят ветеринарите.  ", "date": "2019.03.11", "title": "Африканската чума стигна до ловното стопанство „Каракуз”"}
{"url": "https://standartnews.com/kultura/eltn-dzhon-shche-izdade-avtobiografiya-386971.html", "text": "Елтън Джон съобщи, че ще издаде своята първа и единствена автобиография през идния октомври. Певецът оповести новината лично в профила си в Туитър: „Животът ми бе истинска въртележка и вече съм готов да споделя историята си от първо лице. Нямам търпение да прочетете истината, защото има толкова много написани книги за мен, които никога не уцелват нещата.“ Автобиографията на поп иконата ще бъде публикувана от „Henry Holt & Co“. За момента заглавието на книгата е все още неизвестно.", "date": "2019.03.11", "title": "Елтън Джон ще издаде автобиография"}
