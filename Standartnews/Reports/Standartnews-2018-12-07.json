{"url": "https://www.standartnews.com/svyat/izbrakha-tsveta-na-2019-godina-380077.html", "text": " Изследователският и информационен център за цветовете Pantone избра цвета на 2019 година. Става въпрос за отенък на жив корал (Living Coral), съобщи РИА Новости. В скалата от цветове на института той е под номер Pantone 16-1546. Този цвят е трептящ, мек, обгръщащ ви с топлота и грижа, разказва Лори Пресман, вицепрезидент на \"Пантон\". Тя напомня , че хората обичат подобни тонове, които им създават усещане за комфорт и ги карат да се чувстват по-добре.  Според описанията на медиите \"живият корал\" е  \"прасковен отенък на портокалово със златист обертон\" и \"въплъщение на игривост, енергия и стремеж отново да се свържеш с природата\".  Лори Пресман допълва, че за избора е повлияло растящото внимание на хората към защитата на околната среда, а кораловите рифове, приютили всевъзможни форми на морски живот, изчезват пред очите ни. Всяка година институтът подробно анализира световните тенденции - от случващото се по модните подиуми и развлекателния бизнес до медиите и цялостното настроение в обществата - за да прогнозира кой може да е предпочитаният цвят за следващите 12 месеца. В известен смисъл мнозина дизайнери и модисти се съобразяват с избора на американския институт. .  Цветът на 2018 г., според версията на центъра, беше съзерцателен ултравиолетов, предлагащ тайните на космоса. .  е изследователски център, ангажиран в експериментална работа с цветовете  и тяхното влияние върху различните сектори (мода, печат, интериорен дизайн, реклама, филм и така нататък.). Признат е в цял свят като водещ източник на информация за цвета. Инструментът за модни дизайнери, интериорни и стоки за домакинството са схемите И PANTONE FASHION + HOME Color System. Те се използват в производството на модни и тъкани. Системата се състои от 2100 нюанси на възпроизвежданите цветове с плат или хартия. Първоначално компанията Pantone започва като печатна компания M & J Levine Advertising на братята Мермин и Джеси Ливайн в Ню Йорк през 50те години на миналия век. През 1956 г. братята наемат току-що дипломирания от Hofstra University химик  Лорънс Хърбърт на работа при тях на половин работен ден. През 1962 г. Лорънс закупува от братята технологични активи на дружеството и разкрива своята фирма Pantone. През 1963 г. основателят на Pantone създава иновативната система за измерване, смесване и съвпадение на цветовете. Той разбира, че цветовата палитра се интерпретира по свой начин от всеки човек, а за да се реши този проблем, разрабтва иновативна книга-схема на стандартизирани цветове Pantone Matching System.Вече пенсионер Лорънс Хърбърт, все още се интересува от цветове и с интерес обяснява разликите между delphinium blue (16-4519 TPX) и Maui blue (16-4525 TCX). „Господ е създал светът за седем дни“, казва той „и на осмият ден, повикал Pantone да го украси с малко цвят“, е сред любимите мъдрости на Хърбърт.  През октомври 2007 г. компанията е придобита от корпорацията Pantone X-Rite. Pantone включва в своята продуктова гама решения за критични към цвета индустрии – цифрови технологии, мода, продукти за дома, пластмаси, архитектура, бои и интериори. Pantone цветовете са с точни рецепти за мастилата, които изглеждат по еднакъв начин, без значение кой ги отпечатва, което е и причината спот цвета да е особено важен за корпоративните идентичности и марковите изображения. Всяка година, Институтът по цветовете на Pantone провежда изследвания, в резултат на което компанията определя най-подходящата палитра от нюанси на следващата година, както и основният цвят на годината. Такива прогнози компанията прави на базата на социалните и културни промени в обществото, както и тенденциите в използването на различни цветове и в различни видове изкуство и по-специално в модата. Цветът на годината се определя след тайни срещи на представители на различните национални групи в цвета на една от европейските столици. Изборът на Комисията Pantone ее публикувана в специална Pantone View. Ето какви бяха цветовете на годината според Pantone: 2000 – френски (Cerulean); 2001 – Fuchsia (Fuchsia Rose); 2002 – Red (True Red); 2003 – Aqua Sky (Aqua Sky); 2004 – Тайгър Лили (Tigerlily); 2005 – Blue Turquoise (Blue Turquoise); 2006 – Sand (Sand Dollar); 2007 г. – люта чушка (люта чушка); 2008 – Blue Iris (Blue Iris); 2009 г. – Мимоза (Mimosa); \r\n2010 г. – Turquoise (Тюркоаз); 2011 – Honeysuckle (Орлови нокти); 2012 – Tangerine (Tangerine Tango);2013 г. – Emerald (Emerald), 2014 – Radiant Orchid (Radiant Orchid), 2015 – Marsala, 2016 – Rose Quartz and Serenity.  ", "date": "2018.12.06", "title": "Избраха цвета на 2019 година"}
{"url": "https://www.standartnews.com/svyat/10-tsenta-na-megabayt-za-mobilen-internet-v-kuba-380102.html", "text": "Мобилният интернет 3G  заработи в Куба на 6 декември, съобщава Associated Press. Президентът на кубинския държавен телекомуникационен монопол ETECSA Майра Аревич заяви, че кубинците могат да започнат да използват 3G на 6 декември. Досега те имаха достъп само до обществени имейл акаунти на телефоните си. Правителството изгражда 3G мрежа в градовете около острова. Досега само някои туристи, кубински държавни служители и чуждестранни бизнесмени са имали достъп до нея. Новата услуга ще струва около десет цента на мегабайт. Пакетните цени варират от седем долара за 600 мегабайта до 30 долара за четири гигабайта. По-рано в Куба се появиха домашни интернет и стотици обществени Wi-Fi hotspots в паркове и площади в цялата страна. Кубинският интернет обикновено не е цензуриран, но правителството блокира някои сайтове. Вицепрезидентът на ETECSA Таня Веласкес заяви, че новата услуга ще бъде свързана на етапи от 6 до 8 декември, за да се избегне претоварването на мрежата. До този момент Liberty Island има един от най-ниските показатели за използване на интернет в света, но ситуацията се променя доста бързо.", "date": "2018.12.06", "title": "10 цента на мегабайт за мобилен интернет в Куба"}
{"url": "https://www.standartnews.com/sport/tsska-sofiya-izmkna-11-na-ludogorets-380124.html", "text": "Лудогорец вече поглежда към осма поредна титла в първенството по футбол, след като направи 1:1 в дербито с ЦСКА - София и удържа върха в Първа лига с 6 точки преднина пред \"червените\" и 7 пред Левски. Резултатът откри Клаудио Кешеру в 29-ата минута. Той се възползва от груба грешка в защитата на домакините след корнер и вкара от няколко метра с глава. Преди това Лукоки (6) пропусна първи да вкара за Лудогорец. До почивката обаче гостите не успяха да стигнат до втори гол въпреки слабата игра на ЦСКА - София. \"Червените\" се спасиха от загуба с гол на Кирил Десподов в 67-ата минута, който бе оставен непокрит в наказателното на Лудогорец и вкара от воле. Съдията Николай Йорданов вдигна 4 жълти картона за домакините и два жълти и червен за гостите. Лудогорец завърши мача с 10 души, след като в 90-ата минута Сисиньо получи втори жълт картон и бе изгонен. ", "date": "2018.12.06", "title": "ЦСКА-София измъкна 1:1 на Лудогорец"}
{"url": "https://www.standartnews.com/sport/real-madrid-prodlzhava-za-kupata-na-kralya-380127.html", "text": "Марко Асенсио и Франсиско Аларкон - Иско вкараха по два гола за победата на Реал (Мадрид) с 6:1 над третодивизионния Мелия в мач от турнира за купата на Испания. Хави Санчес и Винисиус Жуниор също бяха сред голмайсторите, за да стигне общ резултат от двама мача 10:1 и класиране на осминафиналите. В първата среща с повече титуляри от днес Реал се наложи с 4:0. Мачът беше много важен за Асенсио и Иско, които не получават много шансове в първия отбор след назначението на Сантяго Солари като старши-треньор.", "date": "2018.12.06", "title": "Реал Мадрид продължава за Купата на Краля"}
{"url": "https://www.standartnews.com/biznes/do-31-dekemvri-opredelyat-tsenata-na-vodata-za-2019-g-380122.html", "text": "До края на декември предстои да се приеме годишната индексация на цената на водата, която ще влезе в сила от януари 2019 г. Това съобщи членът на Комисията за енергийно и водно регулиране (КЕВР) Димитър Кочков на днешното заседание на постоянно действащата подкомисия за наблюдение на дейността на КЕВР към Комисия по енергетика. Той подчерта, че КЕВР по закон трябва да приеме на годишната индексация за цената на водата. Димитър Кочков уточни, че тази индексация се решава по три компоненти. Първият компонент е инфлацията по национална статистика. Вторият е цената, която е одобрена в бизнес плановете на дружествата от 2017 г. и 2018 г. За първи път ще бъде използван компонентът за коефициент, с който ще бъдат коригирана цената във връзка с това дали ВиК дружествата са изпълнили предвидените разходи. Това важи само за дружествата с приети бизнес планове, които са около 80 процента. Новото в случая е, че ще се преценява дали ВиК дружества изпълняват бизнес плановете си. Кочков изтъкна, че за тези дружества, които не изпълняват предвидените бизнес плановете си, цената на водата ще се коригира. Той даде за пример, че в Кърджали цената на водата ще бъде по-ниска. За първи път имало ВиК дружества, които са достигнали прага на социалната поносимост, добави членът на КЕВР. Кочков информира, че дружеството в Монтана дори е надхвърлило този праг и в КЕВР нямат яснота какво да се прави в случая, защото по закон не би трябвало да се допуска да надскочи този праг. Много близо до достигането на социалната поносимост е дружеството във Враца.", "date": "2018.12.06", "title": "До 31 декември определят цената на водата за 2019 г."}
{"url": "https://www.standartnews.com/biznes/petkova-belene-mozhe-da-se-postroi-za-8-g-i-9-mlrd-evro-380085.html", "text": "Предложение от стратегически инвеститор на стойност под 9 млрд. евро и срок до 8 години за изграждането на АЕЦ \"Белене\" ще бъде оценено най-високо. Това каза министърът на енергетиката Теменужка Петкова, която представи пред депутатите от енергийната комисия информация за процедурата по избор на стратегически инвеститор/и за изграждане на атомната централа и възможностите за структуриране на проекта. От енергийното министерство смятат, че осем години е реалистичен срок за изграждане на Втора атомна, защото проектът е в напреднала фаза, тъй като той притежава необходимата лицензионна процедура. Освен това има изградена площадка и оборудването за атомната централа се намира в България. Стойността, която е поставена като максимална за изграждането на АЕЦ \"Белене\", е до 10 млрд. евро, а максималният срок за реализация е до 10 години, добави министър Петкова. Участието на българската страна ще стане само и единствено с апортиране на всички относими активи, които България притежава във връзка с този проект, заяви енергийният министър. Най-удачен вариант за структура на проекта е участие в отделна проектна компания с всички активи, които са относими към проекта АЕЦ \"Белене\" и съответно тези активи ще бъдат оценени и самото апортиране на тези активи в новата проектна компания ще стане паралелно с разговорите с потенциалните инвеститори. От енергийното министерство смятат, че най-оптималният вариант за реализацията на такъв тип проекти е за 20 процента собствен капитал и 80 процента привлечен капитал. Министърът по енергетиката подчерта, че проектът ще трябва да бъде реализиран изцяло на пазарен принцип, без предоставяне на държавна гаранция, без предоставяне на корпоративна гаранция, без включването на дългосрочни договори за изкупуване на електрическа енергия от страна на държавата. Предложение за над 30 процента участие на български компании в реализацията на проекта ще бъде с предимство, допълни министър Петкова. От техническа точка бъдещият инвеститор трябва да се придържа към проекта, който е нотифициран от Европейската комисия през 2007 г. Това означава, че трябва бъде използвано изцяло оборудването, което е произведено за този проект, както и да бъдат използвани всички лицензии, уточни Петкова. Процедурата, свързана с избор на стратегически инвеститор за изграждането на АЕЦ \"Белене\", е предвидено да премине през 9 етапа. Началото й може да бъде дадено в началото на 2019 г., посочи енергийният министър.", "date": "2018.12.06", "title": "Петкова: \"Белене\" може да се построи за 8 г. и 9 млрд. евро"}
{"url": "https://www.standartnews.com/svyat/zhivott-na-bush-v-20-snimki-380106.html", "text": "На 1 декември, на 94-годишна възраст, почина 41-ият президент на САЩ Джордж Х. У. Буш. Той управлява камо един мандат, но в него се случиха знакови за света събития. САЩ проведоха военните си операции в Панама и Персийския залив (\"Пустинна буря\"), СССР се разпада, подписано бе споразумението за прекратяване на Студената война с Русия. \"Комерсант\" представи в снимки живота на Буш-старши: Бъдещият президент на САЩ е роден на 12 юни 1924 г. в Милтън, щата Масачузетс, в семейството на сенатора и банкер Прескот Буш. \"Когато чух новината за атаката на Пърл Харбър, веднага взех решение за себе си -  да служа на собствената си страна\". По време на Втората световна война Джордж Буш служи като военен летец, какъвто става веднага след завършване на академията на 18-годишна възраст. През 1944 г. неговият самолет е свален над Япония. За участието си в бойните действия той е награден с офицерски кръст на ВМС и три медала за храброст.  – седмица след завръщането си у дома от Тихия океан. Джордж Буш се жени за Барбара Пиърс, с която живее 73 години. Имат 6 деца.  завършва Йейлския университет. Два пъти е участвал на финала на първенството на САЩ по бейзбол при университетските отбори. След дипломирането си се захваща с нефтен бизнес в Тексас и на 40 години става милионер.  През 1967 г. Джордж Буш влиза в палатата на представителите на САЩ от щата Тексас.  През 1970 г. загубва изборите в Сената, след което е назначен за постоянен представител на САЩ в ООН.  при Джералд Форд Буш оглавява Бюрото за връзки на САЩ с КНР. През 1976-1977 г. става директор на ЦРУ. Противникът ми няма да бъде избран, ако нещата се влошат, а нещата няма да се влошат, ако не изберат него\".  взима участие в първичните избори за кандидат-президент на САЩ, но ги загубва от Роналд Рейгън и заема поста вицепрезидент. . Буш изпреварва губернатора на Масатчузетс Майкъл Дукакис (53,4% срещу 45,6%) и става 41-ият президент на САЩ. Като заемащ този пост той обещава да продължи курса на Роналд Рейгън. „Ние ще провеждаме външна политика с чужда помощ“ Като президент Буш санкционира военните операции на САЩ в Панама и Персийския залив, в резултат на което рейтингът му сред американците скача на 89%. На върха на своята популярност обаче той решава да вдигне данъците, което до голяма степен допринася за загубата му на следващите избори. „Ех, ако бяхме успели да опазим Съюза от разпад, ако беше усетил нашите добри намерения и се беше дресирал като кученце... Но вече нищо не може да се направи. Сега всички тези чакали сами си решават съдбата – познавам руснаците -  те не прощават и не забравят“ Буш активно поддържа реформите на Михаил Горбачов. През 1991 и 1993 г. той подписва в Москва договорите за съкращаване на офанзивно въоръжение СНВ-1 и СНВ-2. През 1992 г. заедно с Борис Елцин подписва договор за края на студената война. Под негово ръководство САЩ оказват на Русия хуманитарна помощ: доставени са повече от 7 хил. т товари, в частност пилешки крачета, наричани от руснаците „крачката на Буш“.  „Русия не е победена, напротив – тя стана много по-силна и ние искаме тя да бъде наш приятел – затова и аз безплатно храних всички тези руснаци. А тези, които ме победиха, искат само да грабят. Руснаците това няма да забравят и все някога ще ни го върнат. Джордж Буш загубва президентските избори от кандидата на Демократическата партия Бил Клинтън, получавайки 37,4% срещу 43%.  43-ти президент на САЩ става неговият син – Джордж Буш-младши. 18. Своя 85-и юбилей Джордж Буш отбелязва, скачайки с парашут. 19. Джордж Буш-старши умира на 1 декември 2018 г. на  94 години, оставайки най-дълголетният президент в  историята на САЩ. „Аз никога няма да се извинявам за Съединените щати на Америка независимо от фактите“.    ", "date": "2018.12.06", "title": "Животът на Буш в 20 снимки"}
{"url": "https://www.standartnews.com/svyat/traur-po-amerikanski-galeriya-380075.html", "text": "Америка се сбогува с 41-ия си президент Джордж Х. У. Буш. 5 декември бе ден за национален траур - знамената бяха свалени, банките и пощенските станции не работеха. Световният елит се събра в Националната катедрала във Вашингтон, за да отдаде последна помит на Буш-старши. Джордж Буш - младши и съпругата му Лаура.  Погребението на Джордж Х. У. Буш събра на едно място най-непримиримите политически кланове - Тръмп, Буш, Обама и Клинтън \r\nТраурната церемония събра хиляди хора пред Националната катедрала във Вашингтон.", "date": "2018.12.06", "title": "Траур по американски (ГАЛЕРИЯ)"}
{"url": "https://www.standartnews.com/biznes/blgarski-vina-s-nagradi-v-london-380074.html", "text": "  Две вина на Аугео Фемили Естейт спечелиха медали от International Wine Challenge 2019 в Англия. Аугео Фемили ‎Естейт Мелник 55 2017 получи 86 точки и бронзов медал, а Аугео Фемили Естейт Руен 2017 е ‎Commended Winner (препоръчан победител). \r\n“Отново имаме поводи за гордост, след като червените ни вина на Аугео Фемили Естейт от традиционните сортове Мелник 55 и Руен с реколта 2017 са единствените наградени български червени вина на IWC 2019 в Англия”, каза ‎Гергана Манолова, маркетингов директор и съдружник във фирмата ‎производител Екскуизит ‎Уайнс. ‎ \r\nЖурирането на International Wine Challenge 2019 се проведе между 12 и 16 ноември 2018 в южен Лондон. Над 200 експерти в областта на виното от 23 държави дадоха своите оценки след сляпа дегустация.  \r\nБронзовият медалист Аугео Фемили Естейт Мелник 55 2017 има наситен цвят с красив нюанс на вишна. Интензивен аромат, комбиниращ тъмна череша, зрели горски плодове, сухи тютюневи листа и бадемови ядки. Има мек вкус, допълнен от сладост и кадифеност, преливащи помежду си от центъра до финала. Има хармоничен вкус, допълнен от акценти на костилка, тъмна вишна, сухи горски треви и нотки на тъмен шоколад. Аугео Мелник 55 2017 отлежава в български дъбови бъчви 9 месеца, които му придават приятни дъбови нюанси и нотки на тютюн, подчертаващи неговата зрялост и развитие. \r\nПрепоръчаният победител Аугео Фемили Естейт Руен 2017 е вино с тъмен виолетов цвят и приятен плодов аромат. Интензитетът на аромата е изявен, като се откриват аромати на червени и черни горски плодове, флорални нотки, стафиди и други сушени плодове, както и аромати на горски билки. Виното е отлежавало във френски дъбови бъчви 7 месеца, което придава на вкуса и леки нюанси на дъб. Тялото е плътно и сочно, с много меки и сладки танини с приятен послевкус. \r\nВината на Аугео Фемили Естейт са носители на медали от винени конкурси на три континента. ‎По-рано тази година Аугео Фемили Естейт Мелник 55 2016 спечели двоен златен медал ‎в Китай, Аугео Фемили Естейт Розе 2017 получи злато също в Китай, а Аугео Фемили Естейт ‎Екскуизит Розе 2017 завоюва златен медал в Канада. Белите вина на Аугео Фемили Естейт също са наградени от конкурси в Азия и Европа.  \r\n ", "date": "2018.12.06", "title": "Български вина с награди в Лондон "}
{"url": "https://www.standartnews.com/biznes/v-poshchenska-banka-izdavat-debitna-karta-za-minuti-380100.html", "text": "\r\nПощенска банка пусна на пазара иновативна услуга за потребителите, които не искат да чакат с дни, а желаят да получат дебитна карта веднага, в момента на подаване на искането в клона. Отпечатването на пластиката вече ще става за максимум 15 минути. Услугата ще е достъпна в избрани офиси на банката, а първата локация, в която клиентите ще могат да се възползват от атрактивната възможност, е в София. От средата на декември мигновеното издаване на дебитни карти ще се предлага още в Пловдив и Стара Загора, а през януари 2019 г. – във Варна, Бургас, Русе, Добрич, Благоевград и Плевен.  Моментното издаване на дебитни карти пести ценно време и комбинира високо ниво на сигурност с бърз достъп до всички функционалности и удобства, които картата предоставя. Новата услуга е част от стратегията на Пощенска банка да предлага на клиентите модерни финансови решения, изцяло съобразени с техните изисквания.  „Стремежът ни е непрестанно да въвеждаме иновации с добавена стойност за клиента, с които да улесняваме потребителите и да им предоставяме модерните финансови решения, от които се нуждаят. Експресното издаване на дебитна карта е поредната стъпка в тази посока – потребителите вече ще могат да заявят и получат на място своята карта и ПИН код само за минути“, коментира Румен Радушев, началник управление „Индивидуално банкиране и алтернативни канали“ в Пощенска банка.  „Моментното издаване на дебитни карти от Пощенска банка допълва възможностите за потребителя, който получава от нас качествени услуги в кратки срокове през различни канали – мобилни, дигитални и на място в клоновете ни. Тази услуга, с която се предлагат всички видове дебитни карти, може да бъде също и в пакет с програма за превод на работна заплата или с експресен потребителски кредит“, коментират още от финансовата институция.  \r\n ", "date": "2018.12.06", "title": "В Пощенска банка издават дебитна карта за минути"}
{"url": "https://www.standartnews.com/kultura/deyan-donkov-izliza-v-monospektakl-pod-tepetata-380125.html", "text": "Деян Донков се готви да превземе Пловдив. Актьорът, който вече има и диплома за режисьор, ще прави моноспектакъл в Драмата под тепетата по прочутия роман на Недялко Славов „Камбаната“.  Той не крие, че е изключително нахъсен да се представи и като изпълнител, и като диригент на действието точно през 2019-а, когато Пловдив е европейска столица на културата. Стартът на репетициите е през пролетта, а драматургът на пловдивската трупа Александър Секулов и Недялко Славов отдавна работят по проекта, за да превърнат в пиеса една от най-нашумелите книги през последните години.   Както се знае, главен герой в „Камбаната“ е бившият затворник Вено. Той се завръща в родното си село, преследван от спомена за голямата любов. Но изведнъж се оказва в ада - опустошението е тотално в една територия без закон и право, без човещина и състрадание. Властва само дивият нагон за оцеляване. Убийства, изнасилвания, грабежи и мародерство - това е всекидневието на българи, които успяват да запазят живота си. Ден след ден уж закоравелият престъпник Вено се превръща в закрилник на безпомощните си съселяни и защитник на Христовата вяра. Тъкмо на него поп Васил в предсмъртния си миг поръчва да пази камбаната от набези. Появява се и Любовта, която променя пътищата на съдбата.  „В книгата си Недялко Славов изрича онова, което всички знаят, но се страхуват да го оповестят на висок глас“, категоричен е Секулов. Той и Славов вече имат и готов кино сценарий по „Камбаната”. Художник на спектакъла в Пловдив е Никола Тороманов, композитор ще е Петя Диманова.  И ако Деян Донков ще дебютира в моно изпълнение под тепетата, то в София го очаква не по-малко сложна задача – да режисира себе си и жена си Радина Кърджилова в „Любовникът“ на Харолд Пинтър за Народния. Сюжетът на една от най-известните пиеси в света е стар като самия него - Сара и Ричард са съпрузи, които се опитват да запазят себе си в месомелачката на рутинните отношения. Всяка сутрин той я пита:  Любовникът ти ще идва ли днес? Следват абсурдни и емоционални ситуации, здраво поръсени с горчивия хумор на Пинтър.      ", "date": "2018.12.06", "title": "Деян Донков излиза в моноспектакъл под тепетата"}
{"url": "https://www.standartnews.com/biznes/trsyat-imoti-s-parkomyasto-380092.html", "text": "Голямо жилище с паркомясто, в близост до детска градини или училище, са най-честите критерии на купувачите на имот в София. Това отчетоха брокери на недвижими имоти по време на бизнес закуската на Imoti.net, която се проведе в София. Според експертите все повече купувачи търсят тристайни и многостайни апартаменти за сметка на жилищата с една и две стаи. Данните показват, че през 2014 година средната площ на закупен имот е била 76 кв. м., а през тази година нараства до 82 кв. м. Средната цена на квадратен метър се е увеличила от 766 евро на кв. м. през 2014 година до 1199 евро на кв. м. в момента.  \r\n„Причината за засиления интерес към по-големи жилища е, че в последните 3 години пазарът е движен главно от купувачи, които придобиват жилища за собствено ползване, а не с инвестиционна цел“, обясни Младен Митов, анализатор в имотната агенция „Явлена“.  \r\nСтатистиката отчита, че през деветмесечието на 2018 година средната цена на жилищата в София е нараснала с 11%, като при панелните жилища повишението е от 8%, а при монолитното строителство – от 12%. Данни на консултантската компания Colliers International показват, че средните цени на двустайните жилища от средновисокия и високия сегмент варират между 145 000 и 180 000 евро. За тристайните апартаменти сумите са между 210 000 и 250 000 евро, а при къщите цените достигат до 450 000 евро.  \r\nНай-предпочитаните квартали в София са „Малинова долина“, „Младост“ и „Изток“, но все повече хора търсят жилище и в околностите на столицата, отчетоха експерти.  \r\n„Малинова долина“ е най-динамично развиващият се квартал в София, а в район „Витоша“ са издадени най-много разрешителни за строеж. Има изградени и две нови детски градини“, заяви кметът на района „Витоша“ инж. Теодор Петков.  \r\n ", "date": "2018.12.06", "title": "Търсят имоти с паркомясто"}
{"url": "https://www.standartnews.com/regionalni/otkrivat-pametnik-na-kara-kolo-v-topolovgrad-380044.html", "text": "Паметник на Кара Кольо (Омарчалията) ще бъде открит днес  в Тополовград. Автор на единствения по рода си в България монумент на легендарния войвода е тополовградският скулптор Христо Дюлгеров. Идеята за паметника се ражда през 2013 г., като за нейната реализация е създаден инициативен комитет „Кара Кольо“. Средствата са събрани основно от  родолюбци и приятели на Тополовград. Кампанията е подкрепена финансово и с материали и от общината.  \r\n  Днес на официално ще бъдат запалени и светлините на коледната елха в Тополовград. Деца от художествено-творческите състави на местното читалище ще играят, пеят и рецитират. След светлинните илюминации малките граждани на Тополовград ще гледат „Келчо и царската дъщеря” - постановка на драматичния театър „Невена Коканова“ – Ямбол. ", "date": "2018.12.06", "title": "Откриват паметник на Кара Кольо в Тополовград"}
{"url": "https://www.standartnews.com/biznes/chez-podobryava-elektrosnabdyavaneto-v-sofiyski-kvartali-380101.html", "text": "ЧЕЗ Разпределение България ще приключи в края на годината проект за подобряване на сигурността и качеството на електрозахранването в столичните квартали Бояна, Драгалевци и Симеоново. Проектът включва внедряване на дистанционно обслужвани електромери и обединяването им в единна система с цел да се осъществява постоянен мониторинг на мрежата. По този начин ще се следи в реално време какво е натоварването на мрежата, нивото на подаваното напрежение, ще се извършва и дистанционно отчитане на изразходваната електроенергия и ще се получава информация за честотата и продължителността на прекъсванията и за други параметри на мрежата. Включването на електромерите в обща система приключва на 21 декември. По време на работата се извършват планирани изключвания на електрозахранването, за осигуряване на безопасната работа на служителите. Компанията се извинява за причиненото временно неудобство, но то ще доведе до подобрения в дългосрочен план. През седмицата от 10 до 14 декември в определени населени места от област Ловеч ще се извърши кастрене на клоните покрай въздушни електропроводи. Във връзка с тях с цел обезопасяване на мрежата ще се наложат временни прекъсвания на електрозахранването в с. Малиново за периода 10-14.12.2018 г. от 08.45 до 16.00 часа, в отделни части от с. Стефаново на 10 и 11 декември от 08.45 до 16.00 часа, както и в селата Орляне и Каленик за периода от 10.00 до 15.30 часа също на 10 и 11 декември. Изрязването на застрашаващи целостта на електропроводите клони се прави периодично, за да се осигури по-стабилно електрозахранване на потребителите", "date": "2018.12.06", "title": "ЧЕЗ подобрява електроснабдяването в софийски квартали"}
{"url": "https://www.standartnews.com/biznes/nay-setne-ministrt-prie-ostavkite-na-shefovete-na-bdzh-380117.html", "text": "Министърът на транспорта, информационните технологии и съобщенията Росен Желязков прие оставките на шефовете на \"Холдинг БДЖ\" Владимир Владимиров и Велик Занчев.  \r\nС протоколно решение на министъра като членове на Съвета на директорите на холдинга са избрани Григори Григоров и Светломир Николов. \r\nПричината за рокадата е, че назначеният от министър Желязков на 24 октомври одит в \"Холдинг БДЖ\" е \"констатирал сериозни организационни пропуски в системата за прогнозиране, планиране и провеждане на обществени поръчки за доставки и услуги, свързани с поддръжката на подвижния железопътен състав\". Одиторите сочат, че Съветът на директорите на „Холдинг БДЖ“ ЕАД не е извършил анализ на докладвани неизпълнени мерки по ремонтната програма на дружествата, забавянето на обществените поръчки, недоброто ресурсно осигуряване, липсата на професионални кадри, както и няма конкретни взети решения от Съвета на директорите за подобряване на състоянието на подвижния състав и други мерки за обезпечаване на графика на движение на влаковете.  \r\nНе е приета оставката на финансовия директор в холдинга Филип Алексиев, който също е член на съвета на директорите. Не е ясно  дали Велик Занчев ще остане на поста зам.-министър на транспорта.", "date": "2018.12.06", "title": "Министърът прие оставките на  шефовете на БДЖ"}
{"url": "https://www.standartnews.com/regionalni/svetna-kolednata-elkha-v-smolyan-380061.html", "text": "Кметът Николай Мелемов и малчугани от детските  градини запалиха снощи светлините на шестметровата коледна елха в Смолян. И в трите квартала на града грейнаха празничните светлини. \r\n„В началото на декември се събираме и светваме светлината на нашата елха с надеждата, че тя ще понесе вълшебния дух в семействата ни и ще сбъдне нашите мечти. Пожелавам на всички здраве и щастие, а на децата да са много послушни и да получат много подаръци”, каза в поздрава си  градоначалникът. \r\nТой благодаря на децата от „Зорница”, „Родопчанче”, „Синчец”, „Буратино”, „Слънце” и ЦПЛР-ОДК за прекрасната програма. Нека с техните песни и танци вълшебният дух на Коледа да завладее всички нас, пожела още Мелемов. \r\nЗа изненада на малчуганите пристигна и дядо Коледа с електромобил, който ги поздрави  и им донесе подаръци. ", "date": "2018.12.06", "title": "Светна коледната елха в Смолян"}
{"url": "https://www.standartnews.com/regionalni/ribena-chorba-i-riba-prigotvyat-za-bedni-vv-veliki-preslav-380048.html", "text": "\r\n  Общо 100 порции рибена чорба ще бъдат раздадени днес за празника пред домашния социален патронаж във Велики Преслав. Кметът но общината Александър Горчев е организатор на благотворителната инициатива на Никулден и в Деня на дарителя. Спонсор от Бургас е осигурил близо 20 кг риба,  предимно толстолоб за рибената гозба. Тя ще бъде приготвена  в социалната кухня и ще бъде раздавана пред сградата на социалния домашен патронаж \r\n  На Никулден риба ще опитат и за всичките 180 ползватели на кухнята, както и още 60 социално слаби граждани, включени в проекта за топъл обяд.", "date": "2018.12.06", "title": "Рибена чорба и риба приготвят  за бедни във Велики Преслав"}
{"url": "https://www.standartnews.com/regionalni/trnchani-izrabotvat-gigantska-survachka-380065.html", "text": "Трънчани чупят рекорди по Коледа. След като украсиха най-високата коледна елха в България, в момента изработват и най-голямата сурвачка в цяла Пернишка област. Тя е с дължина 3,5 метра и се изработва в читалище „Гюрга Пинджурова-1895“ в Трън, съобщи секретарят на културната институция Емилия Миланова, цитирана от БТА. \r\nЗа направата на сурвачката са използвани един килограм вълна, две низи сушени чушки, орехи, кестени, пуканки, сушени плодове, малки кравайчета, парички и други. Сурвачката е от дрянови пръчки и е измайсторена от ученици в местното училище. Очаква се да бъде завършена до края на седмицата. \r\nСурвачката ще бъде изложена на откритата сцена на читалището на 14 декември, когато в Трън се организира коледен базар. Тя ще бъде осветена и ще грее през нощта, заедно с шадравана и стълбовете на градския площад. \r\nСурвачка с подобни размери се прави за първи път в Трън. Тя ще бъде най-голямата в Пернишка област, посочи кметът Цветислава Цветкова.", "date": "2018.12.06", "title": "Трънчани изработват гигантска сурвачка"}
{"url": "https://www.standartnews.com/regionalni/izdavat-inovativna-kniga-na-blgarski-avtor-v-kitay-380071.html", "text": "Cтapoзaгopcĸият aвтop Hиĸoлa Paйĸoв, cтaнaл пoпyляpeн и oбичaн в cтpaнaтa ни c пъpвитe пo poдa cи пpиĸaзĸи-игpи, е пoдпиcaл дoгoвop зa paзпpocтpaнeниe c eднo oт нaй-гoлeмитe издaтeлcтвa в Kитaй -„Наіtіаn Рublіѕhіng Ноuѕе“. Toва съобщи днес електронният сайт infoz.bg. \r\n „Дoбpocъцитe” нa Hиĸoлa Paйĸoв e фaнтacтичнa пpиĸaзĸa-игpa, ĸoятo мoжe дa зaпaлвa въoбpaжeниeтo нa дeцaтa. Mиcля, чe мaлĸитe читaтeли в Kитaй щe ce влюбят в нeя“, казва Чeн Шaoянг oт китайското издателство.Пленена от книгата е и младата преводачка Лин Юcян, ĸoятo зaвъpшвa бългapиcтиĸa в yнивepcитeтa в Πeĸин, и ще я преведе директно от китойски. „Aз yceщax чиcтoтa, игpивocт и cпoĸoйcтвиe дoĸaтo чeтяx ĸнижĸитe нa Hиĸoлa, вce eднo чe ce зaвъpнax в дeтcтвoтo cи. Дeтcĸaтa дyшeвнocт нямa мeждyнapoдни гpaници, зaщoтo вceĸи oт нac e чacт oт Чoвeчecтвoтo“, казва тя.Mлaдaтa ĸитaйĸa вeчe e пpeвeлa дoбpoвoлнo и знaчимa чacт oт друга книга на Райков -„Гoлямoтo пpиĸлючeниe нa мaлĸoтo тaлacъмчe“.  \r\n Bcичĸи пpиĸaзĸи-игpи нa Hиĸoлa Paйĸoв са посрещнати с интepec нa мeждyнapoдния пaнaиp нa ĸyлтypнитe индycтpии в Шeнджeн.„Oщe oт caмoтo нaчaлo бяx yбeдeнa, чe ĸнигитe-игpи нa Hиĸoлa Paйĸoв имaт пoтeнциaл дa cпeчeлят и ĸитaйcĸaтa пyблиĸa и бeз ĸoлeбaниe гo пoĸaниx дa ги пpeдcтaви зa пъpви път в Kитaй”,ĸoмeнтиpa Caбинa Πoпoвa, pъĸoвoдитeл нa oфиca нa Бългapo-ĸитaйcĸaтa acoциaция зa бизнec paзвитиe и ocнoвeн двигaтeл зaд бългapcĸия щaнд. \r\n  Старозагорецът Hиĸoлa Paйĸoв e  на 37 г. Зaвъpшил е инфopмaциoнни тexнoлoгии в Чиĸaгo. Aвтop e нa пъpвитe пo-poдa cи пpиĸaзĸи-игpи у нас -\"Гoлямoтo пpиĸлючeниe нa мaлĸoтo тaлacъмчe\", \"Oщe пo-гoлямoтo пpиĸлючeниe нa мaлĸoтo тaлacъмчe\", \"Дoбpocъцитe\" и \"Πpиĸaзĸa oт двa cвятa\". Caмo зa няĸoлĸo гoдини Райков ce пpeвpъщa в eдин oт нaй-пoпyляpнитe и oбичaни дeтcĸи пиcaтeли нa Бългapия. \r\nФото - Infoz.bg \r\n ", "date": "2018.12.06", "title": "Издават иновативна книга  на български автор в Китай"}
{"url": "https://www.standartnews.com/svyat/kiev-slozhi-kray-na-dogovora-si-za-druzhba-s-rusiya-380123.html", "text": "Украинският парламент разтрогна символично Договора за дружба, сътрудничество и партньорство с Русия, съобщи Франс прес. Предложена от президента Петро Порошенко, тази мярка, която ще влезе в сила през април догодина, бе подкрепена от 277 депутати при необходими минимум 226 гласа. Така Украйна отказва да поднови договора, който влезе в сила през април 1999 г. и се подновяваше автоматично на всеки десет години. На 25 ноември три украински военни кораба с 24 моряци на борда бяха пленени в Керченския проток от Русия. Това бе първата открита военна конфронтация между Москва и Киев от анексията на Крим и избухването на въоръжения конфликт в Източна Украйна между правителствените сили и проруските сепаратисти през 2014 г.", "date": "2018.12.06", "title": "Киев сложи край на договора си за дружба с Русия"}
{"url": "https://www.standartnews.com/regionalni/kalugerovskiyat-manastir-otbelyazva-khramov-praznik-380062.html", "text": "Калугеровският манастир „Свети Николай -Мирликлийски Чудотворец“ отбелязва днес храмовия си празник. На Никулден всяка година миряни от близо и далеч посрещат празника в светата обител. Празничната литургията се отслужва от отец Антон и отец Ангел от Панагюрска духовна околия. За здраве се раздава рибен курбан и рибник. \r\nКалугеровският манастир „Св. Никола“ е съществувал още през 11-13 в., но в началото на 15 в. е разрушен от турците. По-късно манастирът е възстановен. През 17 и 18 в. Светата обител е средище на книжовна дейност и там е създадено килийно училище. През юли 1871г. в Калугеровския манастир идва Васил Левски и основава революционен комитет. По-късно манастирското братство взема дейно участие в подготовката на Априлското въстание, поради което е опожарен от турците. \r\nВ периода 1906-1908г. Калугеровската обител е изградена наново и се е запазила и до днес. В момента манастирът е действащ.", "date": "2018.12.06", "title": "Калугеровският манастир отбелязва храмов празник"}
{"url": "https://www.standartnews.com/regionalni/ardinskata-koleda-iska-da-pomogne-na-murad-ot-chervena-skala-380079.html", "text": "Благотворителна коледна инициатива „Ардинската Коледа“ набира средства за лечението на 2-годишният Мурад Гюрсел от Червена скала. Кампанията се провежда под патронажа на кмета на община Ардино Ресми Мурад. „ Искаме да подарим надежда и да върнем усмивката в лицето на малкия Мурад“, споделиха от Инициативния комитет, организатор на проявата. 2-годишният Мурад Гюрсел е на непрекъснато болнично лечение, съпроводено със скъпоструващи изследвания за уточняване на диагнозата му. Благотворителната акция ще продължи до 28 декември. Средства могат да се дарят и по банкова сметка на родителя. IBAN: BG51TTBB94001526774133, Банка: Сосиете Женерал Експресбанк АД.", "date": "2018.12.06", "title": "„Ардинската Коледа“ иска да помогне на Мурад от Червена скала"}
{"url": "https://www.standartnews.com/regionalni/zamkt-kray-ravadinovo-e-turisticheska-atraktsiya-na-godinata-380076.html", "text": "Замъкът \"Влюбен във вятъра\" край с. Равадиново- Созопол е туристическата атракция на България за годината. В Националния конкурс на Министерството на туризма  в категория \" Туристически обект/атракция за него са гласували 35,96 %, за втория-Белоградчишките скали - 27,73%, а на трета позиция е  комплекса от водни съоръжения в Сапарева баня с 9,70%. \r\n \"Искрено Ви благодаря за усилията и помощта! Разчитахме на Вас и Вие винаги може да разчитате на нас.Използвам възможността да Ви поздравя с настъпващите Коледни и Новогодишни празници и да Ви пожелая, преди всичко здраве, любов и късмет през 2019 година!\", благодари на феновете на замъка в социалните мрежи неговият създател Георги Тумпалов \r\n Наградите от националния конкурс на Министерството на туризма.ще бъдат ", "date": "2018.12.06", "title": "Замъкът край Равадиново е туристическа атракция на годината"}
{"url": "https://www.standartnews.com/svyat/grtsiya-imala-silni-argumenti-za-turski-potok-380113.html", "text": "Гърция има силни аргументи в полза на „Турски поток” и води разговори на европейско ниво. Това каза днес гръцкият премиер Алексис Ципрас в интервю за ТАСС, в навечерието на срещата си с руския президент Владимир Путин. „Вярвам, че аргументите ни са силни, имаме постоянство и търпение и мисля, че може да имаме положителни резултати в бъдеще”, каза той. Според него Атина, заедно с други европейски държави, се придържа към убеждението, че Европейският съюз в рамките на многовековната енергийна политика трябва да си сътрудничи с Руската федерация по проекта за газопровода „Турски поток”, който според Гърция трябва да стане не само „Турски поток” но и европейския.  Министър-председателят подчерта, че енергийното сътрудничество е много важна област в гръцко-руските отношения. \"Оценяваме, че Русия е важен партньор в енергийния сектор, защото има богати енергийни източници\", каза Ципрас. \r\n ", "date": "2018.12.06", "title": "Гърция имала силни аргументи за „Турски поток”"}
{"url": "https://www.standartnews.com/regionalni/otvori-vrati-ledena-przalka-i-v-gorna-oryakhovitsa-380080.html", "text": " Ледена пързалка има от днес и в Горна Оряховица за радост на малки и по-големи любители на зимните спортове. Първия ден ползването и ще бъде безплатно, като подарък за жителите на града от общинското ръководство за Никулден. \r\nИ тази година съоръжението е монтирано в кв. „Пролет”, близо до мултифункционалната спортна площадк. Кънки всички размери ще бъдат на разположение на кънкьорите. Начинаещите ще могат да ползват и тренажори. Ледената пързалка е австрийско производство и е с площ 200 кв. м. Технологията за охлаждане не е амонячна и е напълно безопасна, уверяват общинарите.. Ледената пързалка  Издържа на на температури до +15 градуса, енергоспестяваща е и напълно автоматично се саморегулира според климатичните условия. \r\n На пързалката има осветление и ще може да се ползва  от 10 до 21.  \r\n ", "date": "2018.12.06", "title": "Отвори врати ледена пързалка  и в Горна Оряховица"}
{"url": "https://www.standartnews.com/regionalni/domt-na-uchiteyal-v-ruse-stava-mladezhki-tsentr-380052.html", "text": "\r\n   С вчерашното решение на правителството една от емблематичните сгради на Русе – Домът на учителя, стана общинска собственост. Имотът на ул. „Александровска“ бе прехвърлен безвъзмездно на общината. Домът е с площ от 1 031 кв. м и върху него са построени общо пет сгради. Досега негов принципал е било Министерството на образованието и науката, а конкретният стопанин - регионалния инспекторат по образованието в Русе. \r\n  Една от първоначалните идеи на общинарите е сградата да се превърне в център за образователни и младежки дейности. Ще го ползват учебни заведения, студентски, ученически клубове и ученици без заплащане. \r\n ", "date": "2018.12.06", "title": "Домът на учитеял в Русе става младежки център"}
{"url": "https://www.standartnews.com/regionalni/kutiyata-na-dyado-koleda-sbira-pismata-s-detskite-zhelaniya-380087.html", "text": "За шеста поредна година кутията на Дядо Коледа е част от Коледния фестивал на община Благоевград. Всички деца от града имат възможност да пуснат в нея своите писма с желания до Белобрадия старец. Кутията е поставена под коледната елха на пл. „Георги Измирлиев“.  \r\nИнициативата на община Благоевград, превърнала се в традиция, има за цел да насърчи въображението на малчуганите и да ги зарадва, сбъдвайки желания.  \r\nСлед края на инициативата специално назначена комисия ще отвори писмата и ще отсее най-оригиналните от тях. Избраните единодушно от журито писма, ще бъдат предоставени на кмета на общината, който ще изпълни детските желания. В писмата трябва да бъде посочен адрес и телефон за връзка с родителите.", "date": "2018.12.06", "title": "Кутията на Дядо Коледа събира писмата с детските желания"}
{"url": "https://www.standartnews.com/regionalni/bezplatni-zabavleniya-zaradvakha-varnenskite-studenti-za-praznika-380073.html", "text": "Куп безплатни забавления зарадваха варненските студенти за празника. На 8-ми декември те ще могат да посетят безплатно, само с представяне на студентската книжка, Ретро-музея и Музея на восъчните фигури в Гранд Мол, съобщиха от община Варна. \r\n Студентите в морския град ще могат  да посещават гратис и стаите за логически колективни игри Ескейп руум. Най-любознателните ще получат и ваучери за покупка на книги в поплярна верига книжарници. \r\n Билетите и ваучерите се предоставят на студентските съвети към съответните университети, уточняват от общинската дирекция „Образование и младежки дейности“. \r\n ", "date": "2018.12.06", "title": "Безплатни забавления зарадваха варненските студенти за празника"}
{"url": "https://www.standartnews.com/regionalni/detsa-izrabotvat-survachki-i-obredni-koledni-khlyabove-380089.html", "text": "Коледният дух вече завладя и Кърджали. От началото на  декември отвори врати традиционната Коледна работилница. В нея участват над 100 деца от клубовете „Етнография и краезнание”, „Сръчни ръце” и Школата по изобразително изкуство в Общински детски комплекс, които изработват коледна и новогодишна украса, обредни коледни хлябове, коледарски китки, сурвачки и картички. В навечерието на Игнажден в галерията на    комплекса ще бъде  подредена  изложбата „Коледни вълшебства”, а навръх празника  ще се завърти „Весела Коледна въртележка” с богата програма и много изненади. Преди тържеството кметът Хасан Азис символично ще открие ремонтираната и обновена голяма зала в Училището за свободното време. За 27-та поредна година Детският комплекс продължава инициативата „Дядо Коледа по домовете”. Добрият старец по предварителна  заявка  ще  поднася лично подаръци на малките кърджалийчета 24 или 25 декември. \r\n ", "date": "2018.12.06", "title": "Деца изработват сурвачки и обредни коледни хлябове"}
{"url": "https://www.standartnews.com/regionalni/etra-e-dukht-na-blgariya-380082.html", "text": "Етнографският музей на открито „Етър” – Габрово спечели в категорията „Духът на България на класацията „Годишни награди в туризма 2018”, похвалиха се от музея. Онлайн надпреварата бе организирана от Министерство на туризма и в нея се гласуваше до 5 декември.Общо осем организации са се състезавали за вота на публиката в категорията „Духът на България”. 44,57% от гласувалите са подкрепили ЕМО „Етър”.Музеят участвал в конкурса с празника на пестила. От векове в Габрово се прави вкусотия от сини сливи, наречена пестил или по-позната от първата половина на ХХ век не само в града, но и в страната като „габровски шоколад”.От 2013 годинапрез месец септември в Етнографски музей на открито „Етър” се провежда празник на пестила, който цели популяризиране на това местно сладко изкушение, припомнят от музея.", "date": "2018.12.06", "title": "Eтъра е \"Духът на България\""}
{"url": "https://www.standartnews.com/sport/manchestr-yunayted-i-arsenal-ne-se-pobedikha-380038.html", "text": "Манчестър Юнайтед и Арсенал завършиха 2:2 в дербито от 15-ия кръг на Висшата лига на “Олд Трафорд”. Двата тима направиха интересен сблъсък като срещата изобилстваше от грешки от страна и на двата отбора. Гостите поведоха в 26-ата минута с попадение на Шкодран Мустафи след груба грешка на вратаря Давид де Хеа.  \"Червените дяволи\" изравниха с гол на рожденика Антони Марсиал в 30-ата минута, като тук пък сгрешиха съдиите, които не видяха засада на Диого Далот. В 68-ата минута лондончани отново излязоха напред с попадение на Александре Лаказет, който се възползва от грешка на Маркос Рохо, а в 69-ата минута лошо действие на Сеад Коласинац позволи на Джеси Лингард отново да възстанови равенството. Така двата тима поделиха по точка. За \"Юнайтед\" това е трето поредно равенство. Ливърпул пък отново се доближи на две точки от шампиона Манчестър Сити, след като стигна до обрат и победа с 3:1 над \"Бърнли\" навън. Юрген Клоп реши да заложи на доста резерви в този двубой, което можеше да му изиграе лоша шега. Домакините изненадващо поведоха с гол на Джак Корк в 54-ата минута, но мърсисайдци реагираха много бързо и стигнаха до пълен обрат след попадения на Джеймс Милнър (62-ата) и Роберто Фирмино, който се появи като резерва и се разписа с  първото си докосване в мача.  В добавеното време Джердан Шакири оформи крайния резултат. Неприятната новина за \"червените\" е контузията на Джо Гомес, който напусна принудително терена още през първото полувреме.    Тотнъм - Саутхемптън 3:1, Фулъм - Лестър 1:1, Уулвърхемптън - Челси 2:1.  ", "date": "2018.12.06", "title": "Манчестър Юнайтед и Арсенал не се победиха"}
{"url": "https://www.standartnews.com/sport/barsi-bie-za-kupata-na-kralya-380060.html", "text": "Носителят на Купата на Испания от миналия сезон Барселона се класира с лекота за осминафиналите след разгромен успех с 4:1 у дома срещу \"Културал Леонеса\" от трета дивизия. Денис Суарес се разписа и в двете полувремена, докато Мунир Ел Хадади и Малкъм също добавиха по едно попадение в двубоя на стадион \"Камп Ноу\". Хосеп Сене отбеляза почетния гол за гостите след почивката. \"Барса\" победи с 3:0 в първата среща между двата отбора. Финалистът от 2018 година \"Севиля\" също продължава напред. Тимът от Андалусия спечели с минималното 1:0 домакинството си срещу третодизионния \"Вияновенсе\". Попадение на Андре Силва в самото начало на втората част осигури класирането за севилци, които завършиха наравно 0:0 в първата среща със скромния си противник. Атлетико (Мадрид) не срещна проблеми с четвъртодивизионния \"Сант Андреу\" за победата с 4:0  у дома. Столичани продължават напред след общ резултат 5:0, въпреки сериозните трудности през първата част срещу скромния съперник. Резервата Тома Лемар с шут от дистанция, Никол Калинич с глава и Анхел Кореа също с удар от разстояние се разписаха между 48-ата и 54-ата минута и решиха всичко в сблъсъка. Витоло оформи крайното 4:0 девет минути преди края на срещата с удар отблизо. Диего Коста не игра за \"червено-белите\", след като претърпя операция, докато неговият съотборник Антоан Гризман получи почивка от старши треньора Диего Симеоне. Реал Сосиедад победи с 2:0 като домакин тима на \"Селта\" и с общо резултат 3:1 се класира за осминафиналите. Виляреал разгроми с 8:0 у дома втородивизионния Алмерия и с общ резултат 3:3 също продължава напред в турнира за националната купа. Токо-Екамби е първият футболист на \"жълтите\", реализирал четири гола в един двубой през 21-ви век. Карлос Бака добави още две попадения, Жерард Морено и Дани Раба също бяха точни във втората на бившия участник в Примера дивисион. По-късно тази вечер ще се изиграят още пет мача от турнира за купата на Испания.", "date": "2018.12.06", "title": "Барса бие за купата на Краля"}
{"url": "https://www.standartnews.com/regionalni/koledno-vlakche-razkhozhda-detsata-na-blagoevgrad-380091.html", "text": "Едно от най-интересните и предпочитани забавления в навечерието на коледните празници в Благоевград е влакчето на Дядо Коледа. То ще се движи по централните улици на града от 7 декември, съобщиха от общината. \r\nПо Коледа - 25 и 26 декември обиколките с влакчето ще бъдат напълно безплатни за всички желаещи. В останалите дни цената на билета ще бъде 2 лева в едната посока и 3 лева за двупосочен билет (пълна обиколка на града). \r\nКакто всяка година, така и тази Община Благоевград има благотворителна кауза и със събраните  средства ще бъде помогнато на 14-годишния Иван. \r\n ", "date": "2018.12.06", "title": "Коледно влакче разхожда децата на Благоевград"}
{"url": "https://www.standartnews.com/sport/pele-mesi-mozhe-da-igrae-samo-s-leviya-krak-380083.html", "text": "Легендарният Пеле смята, че няма как да се правят сравнения между него и Лионел Меси. Според думите му аржентинецът имал само едно умение - да играе с левия крак. \"Как може да бъде правено сравнение между играч, който може да играе добре с глава, да стреля с левия и десния крак, с друг, който стреля само с един крак, има само едно умение и не може да играе с глава\", заяви Пеле пред бразилския \"Фоля де Сао Пауло\". \"Не може да бъде сравняван с мен. За да те сравняват с мен, трябва да можеш да вкарваш голове и с двата крака, а и да можеш да играеш с глава\", продължи 78-годишният бразилец.. Пеле смята, че Меси отстъпва с много пред Диего Марадона. \"Вие ще ме попитате: Марадона по-добър ли беше от Меси? Да, беше. Много по-добър\", каза той.", "date": "2018.12.06", "title": "Пеле: Меси може да играе само с левия крак"}
{"url": "https://www.standartnews.com/sport/ludogorets-gostuva-na-tsska-sofiya-v-derbito-na-krga-380072.html", "text": "Шампионът Лудогорец гостува днес на ЦСКА - София в дербито на 18-ия кръг на Първа лига. Двубоят на ст. \"Българска армия\" е с начален час 17,30 ч. Лудогорец е лидер във временното класиране с 44 точки, а ЦСКА е трети с равен брой точки по 38 с втория Левски. Битка, която дори изглежда много повече от чисто футболен мач и може да бъде много определяща за развитието на шампионата, още повече след ремито на Левски срещу Септември, което отдалечава \"сините\" от борбата за титлата.  Новините от лагера на ЦСКА сочат, че Кирил Десподов получи тежък удар в предишния двубой на „червените“ срещу Славия, а после се развихри и скандал с вратаря на „белите“ Георги Петков. Вторият в класирането имаше много претенции към съдийската бригада Сега „червените” ще търсят задължителна победа над Лудогорец, за да продължат битката за върха. При разградчани крайно контузени са Анисе и Владо Стоянов. Шампионите са в серия от от 11 поредни победи в Първа лига. Преди мача се очаква да има мирен протест на феновете на ЦСКА - София", "date": "2018.12.06", "title": "Лудогорец гостува на ЦСКА - София в дербито на кръга"}
{"url": "https://www.standartnews.com/chudesata_na_balgariya/pokazvat-za-prvi-pt-zlatoto-ot-kaliakra-380096.html", "text": "Богатото златно съкровище от крепостта Калиакра, открито това лято от директора на НИМ доц. д.р Бони Петрунова ще заблести в Кръглата зала на националната съкровищница след броени дни. На 13 декември НИМ представя част от над 400-те находки на топ археолозите от музея през тяхното златно лято`2018. \r\nБезспорно, хит в изложението ще е съкровището от Калиакра. То бе намерено в глинено гърне под подовото покритие на опожарено в края на ХІV век помещение. Само час след изравянето на находката доц. Петрунова съобщи за нея по време на дискусия \"Чудесата на България\" на в. \"Стандарт\" във Варна. Тогава тя още не знаеше какво съдържа гърнето. Оказа се, че то е пренесло през вековете най-голямото съкровище по земите ни от този период.  Цели 957 предмета: 873 сребърни и 28 златни монети, 11 златни обеци, 2 пръстена - златен и сребърен, единият с камък, четири мъниста от скъпоценни камъни и злато, апликации и катарами. Според доц. Петрунова, твърде вероятно е скъпоценностите да са заграбени от различни хора по време на някое от големите нападения над столицата на Добруджанското деспотство през ХІV в. В опита си да скрие плячката, крадецът ги е закопал под пода на къщата си, но не е могъл да опази заграбеното, защото и неговият дом е бил опожарен. \r\nВсички златни предмети, включително и монетите са вече почистени, в момента се обработват сребърните, каза за \"Стандарт\" доц. Петрунова. Разбираемо, най-много са византийските монети. Любопитно е обаче че гърнето е запазило монети на всички владетели от големите балкански държави съществували през  ХІV в. И не само. Има монети на цар Иван Шишман, на влашкия воевода Мирчо Стари, който винаги е мечтал да владее и Добруджанското деспотство. Особено интересни са 9 монети на Видинския цар Иван Срацимир. Те говорят за инфлация, защото са по-малки и по-леки. Но най-ценни са златните монети на венецианските дожове. Някои от тях се откриват за първи път в българските земи. Знаем, че деспот Добротица и Добруджанското деспотство са имали отлични взаимоотношения с Венеция, но тези златни монети доказват мащаба на двустранните връзки, коментира доц. Петрунова. Тя е особено горда с от критите в гърнето 11 обеци - 5 чифта и една самостоятелна, от масивно злато. Подобни изящни и изключително скъпи бижута са можели да си позволят само дами от царски произход. Тепърва доц. Бони Петрунова ще разгадава историята на пръстените. Но с вълнение разказва тайната на апликациите. Когато ги извадила от гърнето, те били целите покрити със синьо - зелена патина. Затова тя решила, че са бронзови. Предположила, че става въпрос за катарами, с които се закопчават кесиите за монети. Но, когато апликациите били почистени, се разбрало, че са сребърни. Вярно, ниска проба сребро, но украсата им е изумителна, споделя топ археоложката. Изображенията са с източен произход - китайски. Оказва се, че са апликации от войнишки униформи. Когато те се сложат до откритата миналата година от доц. Петрунова нефритена катарама за колан, която също е с китайски произход, изведнъж разказът за връзките на Добруджанското деспотство с далечен Китай започва да се запълва с нови факти. Известно е, че синът на деспот Добротица Иванко е поддържал връзки със Златната орда, припомни доц. Петрунова. \r\nВеднъж в живота на археолога се случва да отк рие златно съкровище, понякога и два, и три пъти, но усещането е неповторимо, спомня си деня на находката през август директорът на НИМ. Първоначално тя смятала да представи в изложба само имането от гърнето. Но малко след нея съкровище от над 100 монети открива и заместникът й проф. Иван Христов при разкопките на Хрисосотира. Най-ценни сред тях са 10 „жълтици“ - 7 византийски солида и 3 тремиса с ликовете на императорите Маврикий Тиберий, Фока, Ираклий и синът му Ираклий Константин. \r\nПърва златна монета бе открита това лято и в Мраморния град на Лютица при съвместната експедиция на НИМ и НАИМ - БАН. Жълтицата е от типа \"Йоан III Дука Ватаци (1222 – 1254)\" и е отнасяна към този никейски император. През юли пък докторант Виолина Кирякова, уредник в отдел „Археология“ на НИМ, попадна на уникалния оловен печат на императрица Ирина - Йоланда Монфератска Комнина Дукена Палеологина, втората съпруга на Андроник II Палеолог.  От едната страна на печата е изобразена Ирина като от двете й страни са изписани имената й. От другата страна има изображение на Богородица с младенеца. Куп ценни открития направиха още гл. ас. д-р Мариела Инкова, д-р Маргарита Попова, Мартин Христов, Павлина Девлова. Затова накрая директорът на НИМ доц. Бони Петрунова решава изложбата да е за откритията на археолозите от музея през златното им лято`2018. С изложението \"Археологическите открития на Националния исторически музей. Обекти, съкровища и проучватели през 2018 г.\" по символичен начин ще бъде закрита археологическата година в НИМ. Изложбата не е строго научна, някои от находките, като тези от крепостта Букелон, са буквално донесени от терена - почистени и изложени, каза доц. Петрунова. И допълни: \"Идеята ни е посетителите да видят веднага откритията ни\". Тя иска с изложбата да зареди предколедно хората с положителни емоции и да им покаже, че с малко късмет наистина се случват чудеса. Изложбата ще бъде прекрасен финал на юбилейната година на НИМ. През 2018 г. Националната ни съкровищница отбеляза 45 години от създаването си. В богато аранжираните витрини в Кръглата зала на НИМ ще бъдат изложени най-значимите от над 400-те движими културни ценности, открити през годината. Върху специално изработени постери ще бъдат илюстрирани детайли от археологическите обекти. В центъра на изложбата ще блести съкровището от Калиакра. На специални екрани около него ще се въртят кадри от крепостта и разкопките. Хит ще бъдат снимките с дрон. През 2018 г. музейните археолози от Националния исторически музей проведоха 21 теренни изследвания - 17 археологически разкопки, две теренни обхождания, две геофизични проучвания и едно теренно наблюдение. Проучванията бяха осъществени със средства на Националния исторически музей, на Министерството на културата, на частни спомоществователи и на местните общини. За мащаба на теренната работа, освен броят на експедициите, говори и фактът, че проучванията бяха осъществени на територията на цялата страна: по Черноморското крайбрежие, в Родопите, в Централна Северна и Северозападна България, в Плана планина, Витоша, Карловската котловина, Тракийската низина, София. Бяха проучени селищни могили, антични и средновековни крепости, надгробни могили и селища.  ", "date": "2018.12.06", "title": "Показват за първи път  златото от Калиакра"}
{"url": "https://www.standartnews.com/sport/tsska-aut-ot-evroturnirite-380039.html", "text": "ЦСКА отпадна от третия по сила европейски клубен турнир по волейбол за мъже Чалъндж къп. \"Червените\" загубиха с 0:3 гостуването си срещу Льовен, като преди седмица отстъпиха с 1:3 в София от същия съперник. В първата част на реванша воденият от старши треньора Александър Попов бяха най-равностойни на белгийците, но загубиха минимално с 23:25. В останалите два гейма домакините имаха пълно превъзходство и не допуснаха изненада. Тодор Костов се отличи с 13 точки за ЦСКА, а 9 точки добави неговият съотборник Пламен Шекерджиев. Гил Хофманс завърши с 14 точки за Волей Хаасроде.", "date": "2018.12.06", "title": "ЦСКА аут от евротурнирите"}
{"url": "https://www.standartnews.com/sport/slaviya-iztrgna-tochka-v-kraya-sreshchu-dunav-380090.html", "text": "Славия измъкна 1:1 при гостуването си на Дунав в Русия в кръга от Първа лига. \"Белите\" трябваше да треперят чак до първата минута от продължението на мача, когато Влади Узунов едва не скъса мрежата на вратаря на русенци след шут. Топката попадна в него след рикошет от корнер. Иначе Славия не игра нищо цял мач и стигна до точката малко на късмет. Дунав пък игра силно само през първото полувреме, когато Ахмед Ахмедов откри след като изпревари тромавия Станисавлевич в 42-ата минута. \r\nТреньорът на Дунав Людмил Киров пък изрева от съдиите. \"За жалост това съдийство не е сериозно. Не съм аз човекът, който трябва да коментира, но това е безобразие. Подигравка\", заяви афектираният Киров.", "date": "2018.12.06", "title": "Славия изтръгна точка в края срещу Дунав"}
{"url": "https://www.standartnews.com/sport/gonzo-i-kompaniya-bikha-italiya-v-panagyurishche-380111.html", "text": "Бивши футболни асове на България надвиха с 9:8 легенди на Италия в „Мача на звездите“ пред повече от 1000 зрители в зала \"Арена Асарел\" в Панагюрище. Шоуто се състоя след края на международния детски футболен турнир „Проф. Д-р Лъчезар Цоцорков\", в който участваха над 150 малчугани от десет отбора.  Сред тях бяха и детските селекции на италианските грандове Милан и Ювентус. След 24 оспорвани мача с купата ликува  столичният Национал, разгромил на финала бургаския Черноморец, с 12:1. Победителите бяха наградени от Франко Барези и Георги Славчев.  На трето място се класира отборът на Локомотив (София). В мача на бившите величия резултатът беше открит от легендата на Левски Георги Иванов-Гонзо след страхотна комбинация с \"екзекутора на петлите\" Емил Костадинов. Тото Скилачи обаче бързо изравни и до края мачът вървеше гол за гол, но накрая българите имаха повече късмет пред гола. С ефектни попадения от нашите се отличиха още Дончо Донев и Бончо Генчев, а голяма заслуга за успеха имаха също Цанко Цветанов и Асен Караславов. Срещу тях излязоха Франко Барези, Стефано Такони, Диего Фикара, Стефано Еранио и останалите бивши знаменитости от Апенините. След победата на България над Италия, турнирът беше закрит от Димитър Цоцорков, председател на Надзорния съвет на „Асарел Медет“ АД и генерален спонсор на турнира.", "date": "2018.12.06", "title": "Гонзо и компания биха Италия в Панагюрище"}
{"url": "https://www.standartnews.com/sport/ibrakhimovich-ostava-v-sashch-380084.html", "text": "Дългоочакваното завръщане на Златан Ибрахимович в италианския гранд Милан по всяка вероятност няма да се осъществи. Според шведското издание \"Експресен\" семейството на снажния таран предпочита да остане в Ел Ей, а самият футболист изглежда ще се съобрази с близките си. Още преди седмици стана ясно, че се водят преговори по привличането под наем на шведа на \"Сан Сиро\" и се очакваше в крайна сметка всичко да премине благополучно и той съвсем скоро да бъде официално представен като част от тима. Всичко това обаче е на път да пропадне.  Съпругата на нападателя, както и двамата му сина, са много щастливи от мястото на което са се установили и те ще бъдат основната пречка сделката да стане факт. Това е страхотна новина за Галакси, тъй като по този начин нападателят няма да играе на друго място като преотстъпен.", "date": "2018.12.06", "title": "Ибрахимович остава в САЩ"}
{"url": "https://www.standartnews.com/sport/fenovete-na-tsska-s-mirno-shestvie-380093.html", "text": "Феновете на ЦСКА направиха кратко мирно шествие преди двубоя срещу Лудогорец. Привържениците на „червените“ се събраха пред старата сграда на Българския футболен съюз на ул. „Иван Асен II“, продължиха до „Орлов мост“, а след това преминаха по част от „Цариградско шосе“. Феновете скандираха и пяха песни в подкрепа на своите любимци по време на шествието. Те издигнаха и плакати в подкрепа на своите искания. Причина за недоволството е съдийството в родния шампионат. Според феновете по време на двубоя на ЦСКА със Славия (0:1) в неделя, съдията ощети „червените“. Протестът е под надслов „Да спрем гаврата с ЦСКА”.", "date": "2018.12.06", "title": "Феновете на ЦСКА с мирно шествие"}
{"url": "https://www.standartnews.com/sport/grigor-veche-trenira-v-sashch-380110.html", "text": "Световният №19 в тениса Григор Димитров вече е в Лас Вегас, за да продължи тренировки за новия сезон. Една от причините хасковлията да смени Европа със САЩ е възможността към екипа му да се присъедини и легендата Андре Агаси. „С Агаси имаме много специална връзка. В тениса може да помогне много откъм психическа нагласа. Харесвам хора, с които мога да споделям. Инициативата бе изцяло моя да се свържа с Агаси. Прекарах много време с него. Има идеи, които съвпадат с играта ми. Първият етап от подготовката на Григор премина в Монако, където българинът бе с кондиционния си треньор Себастиен Дюрант, а заниманията предимно бяха във фитнеса и на стадион „Луи II“, коментира Димитров, който и през новия сезон няма да играе на турнира в София от категория АТР 250.", "date": "2018.12.06", "title": "Григор вече тренира в САЩ"}
{"url": "https://www.standartnews.com/sport/otlagat-machove-vv-frantsiya-zaradi-zhltite-zhiletki-380114.html", "text": "Ръководството на френската Лига 1 реши да отложи още три двубоя от предстоящия кръг през уикенда, заради притеснения за сигурността покрай протестите на така наречените \"жълти жилетки\". В най-интересния сблъсък от 17-ия кръг отборът на Монако трябваше да приеме Ница в петък вечерта, като на \"Стад Луи II\" един срещу друг щяха да се изправят легендите на Арсенал Тиери Анри (на снимката) и Патрик Виейра. Голмайсторът на \"артилеристите\" наскоро получи първото си назначение като старши треньор, след като пое закъсалия тим на Княжеството, който продължава да бъде в зоната на изпадащите след 16 мача. Виейра от своя страна застана начело на Ница преди началото на сезона, като до момента се представя солидно и отборът е на седмо място с 25 точки.  От Лига 1 са решили да отложат и двубоя между Тулуза и Лион, а по-рано тази седмица стана ясно, че и срещата между ПСЖ и Монпелие също няма да се играе по програма.  Последната новина е за отлагане и на двубоя Сент Етиен - Олимпик (Марсилия), който трябваше да се играе в неделя.", "date": "2018.12.06", "title": "Отлагат мачове във Франция заради \"жълтите жилетки\""}
{"url": "https://www.standartnews.com/sport/sestri-stoevi-teglyat-zhrebiya-na-mega-turnir-v-kitay-380115.html", "text": "Европейските шампионки по бадминтон Габриела и Стефани Стоеви бяха поканени от организаторите да участват в церемонията по тегленето на жребия на заключителния турнир на най-добрите, който ще се състои в Гуанджоу (Китай), и е с награден фонд 1,5 милиона долара, съобщи БНР. Българките ще участват при определянето на групите в тяхната дисциплина двойки жени на 10 декември, съобщиха от пресслужбата на Световната федерация по бадминтон за БНР. Финалите започват на 12 декември. Стоеви са единствения европейски дует сред осемте, а общо от 64 участници в Мастърса само четирима бадминтонисти не са от Азия. Това са Габриела и Стефани и датската мъжка двойка Ким Аструп и Андерс Расмусен. Сестри Стоеви няма да играят днес в мача срещу Ирландия от квалификациите за Евро 2019 за смесени отбори в София. Вместо това хасковлийките ще участват в демонстративен мач в Стара Загора срещу европървенците за ветерани (над 40 години) Пламен Михалев и Тихомир Киров. Срещата е от 17:30 часа в зала „Берое“.", "date": "2018.12.06", "title": "Сестри Стоеви теглят жребия на мега турнир в Китай"}
{"url": "https://www.standartnews.com/kultura/lebedovo-ezero-vrkhu-led-380054.html", "text": "„Лебедово езеро“ с хореография върху лед е сред големите зрелища през декември в София. Класиката по Чайковски е представена от Руския държавен балет на лед „Санкт Петербург“ в най-атрактивната си форма – в изпълнение на познатата и любима на почитателите на класическото изкуство световноизвестна формация. На 9 декември от 17, 30 и 20 часа спектакълът ще преобрази сцената на зала номер едно в НДК, а на нея ще излязат грациозните лебеди в изпълнение на руските олимпийски шампиони по фигурно пързаляне.", "date": "2018.12.06", "title": "„Лебедово езеро“ върху лед"}
{"url": "https://www.standartnews.com/kultura/pastor-ot-fakulteta-napisa-kniga-380051.html", "text": "Максим Асенов, най-младата звезда на българското протестантство, предлага “7 решения, които ще променят живота ви сега”. Така се казва дебютната му книга, която той представя на 7 декември в 7 часа вечерта в литературния клуб “Перото”. Творбата на 26-годишния пастор от ромски произход излиза в момента, в който предстои годишната равносметка, провокираща смели решения за 2019-а. Тя е в жанра на мотивационната литература и в тон с “ню ейдж” културата на позитивното мислене, която набра популярност през последните години и в България. Пасторът обаче ни разкрива как “вселенските истини”, на които ни учат източните култури, са отдавна описани в Библията. В 7-те части - като всяка от тях, естествено, започва с цитат от вечната книга, авторът разкрива генезиса на всички модерни течения, по които се захласват съвремените хора. “Хармонията на духа, душата и тялото, алтруизмът, емпатията, интуицията – всичко това е отдавна обяснено в Библията, но напоследък не е модерно да я цитираш”, твърди Максим Асенов. И допълва: “Искам да изкарам християнството, моята вяра, от тенденцията то да се разглежда като плитка идеология за контрол на масите. Напротив. Всички истини вече са казани там, просто трябва да се климатизираме към новите поколения и да им ги разказваме с подходящи думи, за да ги възприемат. Защото, за съжаление, младите хора се оказват изгубени в превода, когато някой им чете Светото евангелие на неразбираем език.” Пасторът, който “превежда” на разбираем за съвремието език на какво ни учи Библията, споделя между редовете и собствената си история. Той е отраснал в столичния квартал “Факултета”. Още преди да се появи на белия свят, баща му напуска семейството. Майка му го ражда, преди да е навършила пълнолетие, и реално му посвещава младостта си. Най-тежкият период в живота на Максим идва, когато умира баба му, а майка му е принудена да напусне страната, за да избяга от домашното насилие. Пасторът няма късмет и с доведения си баща и едва на 14 остава да живее абсолютно сам – в началото дори без ток и без вода. Така започва нелекият, но интересен път към успеха на момче, което отказва да затъне и успява да се измъкне от омагьосания кръг на бедността, невежеството и етническото клеймо. Неслучайно Максим коментира: “В проповедите си не просто прославям Господ, аз тренирам лидери. Не ми харесва да виждам как хората все повече се превръщат в мрънкащи жертви, на които всяка беда е извън обсега на контрола им. Искам да виждам победители, които знаят какво искат и как да го постигнат“.", "date": "2018.12.06", "title": "Пастор от „Факултета“ написа книга"}
{"url": "https://www.standartnews.com/kultura/politicheska-satira-e-pretendent-1-za-zlaten-globus-380108.html", "text": "Политическата сатира \"Вице\" се оказа претендент № 1 за „Златен глобус“ – лентата води пред съперниците с шест номинации за наградите. Следват мюзикълът \"Роди се звезда\" с Лейди Гага и Брадли Купър, историческата комедия \"Фаворитката\" и биографичната музикална драма \"Зелената книга\" с Димитър Маринов във втората поддържаща роля. В телевизионните категории с 4 номинации на първа позиция е \"Убийството на Джани Версаче\".  В пистата „най-добър филм“ се конкурират „Черната пантера“, „Черен в клана“, „Бохемска рапсодия“, „Ако Бийл стрийт можеше да говори“, „Роди се звезда“. За „най-добра комедия или мюзикъл“ състезанието е между \"Луди богаташи\", \"Фаворитката\", \"Зелената книга\", \"Мери Попинз се завръща\", \"Вице\". За титлата „най-добър режисьор“ се борят Брадли Купър за „Роди се звезда“, Алфонсо Куарон за „Roma“, Питър Фарели за \"Зелената книга\", Спайк Лий за „Черен в клана“, Адам Маккей за \"Вице\". Номинираните драматични актриси и актьори са Глен Клоуз за „Съпругата“, Лейди Гага за „Роди се звезда“, Никол Кидман за \"Destroyer\", Мелиса Маккарти за „Можете ли да ми простите“, Розамунд Пайк за \"Частна война\", Брадли Купър за „Роди се звезда“, Уилям Дефо като Ван Гог в „Пред портите на вечността\", Лукас Хеджис за \"Заличеното момче\", Рами Малек за „Бохемска рапсодия“, Джон Дейвид Уошингтън за „Черен в клана“. При така наречените комици в двете петици са  Емили Блънт за \"Мери Попинз се завръща\", Оливия Коулман за \"Фаворитката\", Елси Фишър за „Eighth Grade“, Шарлийз Терон за „Tully“, Констанс У за \"Луди богаташи\", Крисчън Бейл за \"Вице\", Лин-Мануел Миранда за \"Мери Попинз се завръща\", Виго Мортенсен за \"Зелената книга\", Робърт Редфорд за „Старецът и оръжието“, Джон Райли за „Stan&Ollie“. При поддържащите партии „Златен глобус“ си оспорват Ейми Адамс за \"Вице\", Клеър Фой за „Първият човек“, Реджина Кинг за „Ако Бийл стрийт можеше да говори“, Ема Стоун за \"Фаворитката\", Рейчъл Уайс за \"Фаворитката\", Махершала Али за \"Зелената книга\", Тимъти Шаламе за „Beautiful Boy“, Адам Драйвър за „Черен в клана“, Ричард Е. Грант за „Можете ли да ми простите“, Сам Рокуел за \"Вице\". Номинираните анимации са  \"Феноменалните 2\", \"Островът на кучетата\", \"Мирай\", \"Ралф разбива интернета\", \"Спайдърмен: В Спайди-вселената\". Продукции от Ливан, Белгия, Германия, Мексико и Япония посягат за „Златен глобус“ в категорията „чуждоезичен филм“. Най-добрите песни според номинациите са “All The Stars” от „Черната пантера“, „Girl in the movies” от „Dumplin“, “Requiem For A Private War” от „Частна война\", „Revelation“ от \"Заличеното момче\", „Shallow“ от „Роди се звезда“. Десетте номинирани тв актриси и актьори са Катрина Балф за „Друговремец“, Елизабет Мос за „Историята на прислужницата“, Сандра О а „Killing Eve“, Джулия Робъртс за „Homecoming“, Кери Ръсел за „Американците“, Джейсън Бейтман за „Озарк“, Стефан Джеймс за „Homecoming“, Ричард Мадън за „Бодигард“, Били Портър за „Pose“, Матю Рис за „Американците“. Отличията се присъждат от Асоциацията на чуждестранната преса в Холивуд за най-доброто в киното и телевизията в над 25 категории. Първата церемония е през 1944 година. 76-ите награди ще бъдат връчени на победителите на 6 януари 2019-та в хотел \"Бевърли Хилтън\" в Бевърли хилс, Ел Ей. Водещи са Сандра О и Анди Самбърг.  ", "date": "2018.12.06", "title": "Политическа сатира е претендент № 1 за „Златен глобус“"}
{"url": "https://www.standartnews.com/regionalni/led-skova-ezeroto-srebrna-380095.html", "text": "Лед е сковал езерото в „Сребърна”, съобщиха днес от регионалната инспекция по околната среда и водите в Русе. Дебелината на ледената покривка е около 7 сантиметра.  \r\n  Единствено в централната част на водното огледало имало незамръзнало петно, върху което се струпвали множество птици – неми лебеди, лиски, зеленоглави патици, зимно бърне и морски орли. През нощта езерото приютява многобройни ята от защитения вид голяма белочела гъска, припомнят природозащитници. На територията на „Сребърна” често се появявали и няколко къдроглави пеликани.  \r\nЕкапатрули ежедневно извършвали обходи и досега не са били установени нарушения на бракониери в защитената територия. \r\n ", "date": "2018.12.06", "title": "Лед скова езерото \"Сребърна\""}
{"url": "https://www.standartnews.com/kultura/chinari-praznuvat-25-380056.html", "text": "Ансамбъл „Чинари“ чества 25 години от създаването си с юбилеен спектакъл на 10 декември от 19, 30 часа в зала номер едно НДК. Публиката ще види пет от най-емблематичните и обичани произведения - с най-ефектните и въздействащи фрагменти от тях. Феновете ще се насладят на моменти от „Магията на танца“, „Траките“ и „Мистичен ритъм“. Втората част на представлението ще включи вълнуващи етюди от авторските фолклорни феерии „Възрожденски разкази“ и „Ние, българите“.", "date": "2018.12.06", "title": "„Чинари“ празнуват 25"}
{"url": "https://www.standartnews.com/kultura/pavel-koychev-spodelya-mdrosti-i-ironii-v-nov-film-380112.html", "text": "Скулптури на Павел Койчев да бъдат поставени в постоянна експозиция в градската градина срещу Народния театър, поискаха интелектуалци в навечерието на 80-годишнината на големия художник. Малко преди юбилея си той стана и главен герой в документалния филм „Изкушението Павел Койчев” на продуцента Антоанета Бачурова, режисьора Владимир Люцканов и оператора Кирил Проданов с авторската музика на Георги Дончев. Във фокуса е единствената и неповторима изложба на космополитния творец на територията на София област – в махалата Владовци край село Осиковица,  известна като арт галерия “Оригиналите”.  Своеобразната изповед се случва сред гипсово-белите пришълци в двора на Миро в Осиковица, докато Койчев, навличайки кожената престилка, се взира в нарочно недовършената детска глава-автопортрет в ателието си, ръси бисери с безподобна самоирония или закърпва восъчни отливки. „Павката и цялата негова \"менажерия\" околовръст са въплъщение на китайската максима, че истинското изкуство прилича на непохватност. С душата на дете и с енергията на тийнейджър почти 80-годишният Павел вае между пръстите своите триизмерни скулптури-приказки: илюзорни разкази за по-щастливо човечество; милостиви притчи за неслучилия се проект Господен. И не иска нищо за себе си\", споделя авторката на лентата Антоанета Бачурова.  Павел Койчев е роден на 30 май 1939 година в София. През 1966-та завършва специалност „Скулптура“ във Висшия институт за изобразително изкуство „Николай Павлович“. През 1982-ра  организира първата си самостоятелна изложба.  От 1984-та  се включва във всички по-важни национални експозиции, организирани в страната и чужбина. През 1999-та участва в изложението „Световни художници на хилядолетието“ в централата на ООН в Ню Йорк. През 2002-ра е от тримата художници, представили България на Международното биенале във Венеция. Негови произведения са притежание на Националната галерия, както и на частни колекции в Австрия, Дания, САЩ, Белгия... Павел Койчев е автор на проектите „Торният бръмбар“ край НДК (1995), „Стадото“ (2000), „Обиталище“ на площад „Княз Александър Батенберг“ в София и пред църквата Notre Dame de la Chapelle в Брюксел, „Къщите, лятото, морето“ (2005), „Скулптури от оникс“ (2006), „Високомерна разходка“ (2006), „Преносителят“ (2007), „Градежът“ – край село Осиковица (2008), „Водна паша“ (2009), „Под масата“ (2009)., „Явления и изкушения“ - край село Осиковица (2016), \"Четири скулптури, забити в морето\" (Созопол).", "date": "2018.12.06", "title": "Павел Койчев споделя мъдрости и иронии в нов филм"}
{"url": "https://www.standartnews.com/biznes/viadukti-na-khemus-i-trakiya-se-remontirat-za-143-mln-lv-380031.html", "text": "17 виадукта на автомагистралите „Хемус“ и „Тракия“ се ремонтират през тази и следващата година със средства от бюджета. Инвестицията е за над 143 млн. лв. Съоръженията не са обновявани от построяването им преди повече от 30 години.Това съобщи министърът на регионалното развитие и благоустройството Петя Аврамова при инспекцията на заключителния етап от ремонта на виадукта при тунел „Витиня“ на АМ „Хемус“ в посока София. Аварийният ремонт на съоръжението се наложи заради изключително тежкото му състояние, каза председателят на Управителния съвет на Агенция „Пътна инфраструктура“ инж. Светослав Глосов. Той напомни, че през миналата година беше ремонтирано съоръжението в посока Варна. Ако времето не се влоши рязко, се очаква ремонтът да завърши до края на седмицата. Утре, по график, започва монтажът на мантинели и полагането на шумяща маркировка. Министърът напомни, че виадуктът при 33-ти км на АМ „Хемус“ е строен преди повече от 30 години и почти всички съоръжения, които са с такъв дълъг период на експлоатация, имат нужда от основен ремонт. Направено е приоритизиране според състоянието, в което се намират. Преди всичко се търси безопасност за пътуващите. Продължават ремонтите на останалите съоръжения по АМ „Хемус“. За някои от тях остава само монтажът на ограничителни системи и ще бъдат пуснати в движение. За други има частични ограничения. Трети ще бъдат пуснати за движение през зимния период, но ремонтът им ще продължи напролет, каза още инж. Глосов и като пример даде виадукт „Коренишки дол“. В момента се ремонтират устоите на съоръжението, които са над 90 м високи. Стремежът на АПИ е ремонтът на тези съоръжения по АМ „Хемус“ да завърши през следващата година. През 2019-а ще продължи ремонтът на тръбата за София на тунел „Витиня“, който има конструктивни дефекти, проявени при експлоатацията му. Другият рисков момент в този участък е анкерната стена над стария път. Това ще бъде най-затрудненият участък за движение догодина, но трябва да се грижим за безопасността, каза инж. Глосов. Тунелът ще бъде приведен във вида, в който е тръбата в посока Варна – абсолютно съвременна, отговаряща на европейските изисквания. През следващата седмица конструкторите ще вземат решение дали е възможно временно да се пусне движението през тунела до началото на ремонтните дейности. Предстои рехабилитация и на тръбата за София на тунел „Ечемишка“, но тя е в по-добро състояние. Затова там ремонтът ще бъде по-лек. Ще бъдат монтирани системи за оповестяване, вентилация, пожарогасене. „Правим всичко възможно, за да осигурим безопасността на съоръженията, въпреки, че ни упрекваха, че не правим нищо по тях. Виждате – работи се усилено“, каза председателят на УС на АПИ. Общо 17 съоръжения по автомагистралите „Хемус“ и „Тракия“ се ремонтират с над 143 млн.лв. от държавния бюджет. В средата на ноември приключи ремонтът на фугите на мостовото съоръжение при 9-ти км на АМ „Хемус“, в района на с. Яна. В заключителен етап са възстановителните дейности по долното строене на 6 виадукта на АМ „Хемус“ - при 33-ти км (съоръжението при тунел „Витиня“ в посока София), при 36-ти километър (виадукт „Коренишки дол“), на три по-малки виадукта при 37-ми км и при 51-ви км (виадукт „Разлив“). Предвижда се строителните дейности на тях да завършат до средата на декември. През следващата година ще продължи ремонтът на съоръжението при 19-ти км (виадукт „Потоп“). На АМ „Хемус“ на територията на област Шумен бяха обновени две съоръжения - жп надлез при 364-ти км и надлез над пътя Каспичан - Енево. На „Тракия“ се ремонтират 7 виадукта - при 13-ти км, при 15-ти км, при 17-ти и 18-ти километър (в района на село Крушовица), 20-ти км, 37-ми и 38-ми км (в района на Ихтиман). Работата на съоръженията при 37-ми 38-ми километър завършва до края на годината, а на останалите ще продължи и през следващата. Приключи обновяването и на моста над река Елшишка при 89-ти км. Ремонтирани бяха също пътен възел „Мухово“ при 46-ти км и надлезът при 112-ти км край Цалапица. Мостовите съоръжения по автомагистралите „Тракия“ и „Хемус“ се обновяват въз основа на график след като са обследвани и приоритизирани в реда, по който трябва да бъдат ремонтирани, в зависимост от състоянието им. Строителните дейности по съоръженията ще продължат поне още година и половина. Те са наложителни и не търпят отлагане, защото гарантират сигурността и безопасността ни като шофьори и пътници. Тази година със средства от бюджета на АПИ се ремонтира и виадукт „Звездица“ при 2-ри километър на АМ „Черно море“, в района на Варна. Инвестицията е за близо 3 млн. лв. Съоръжението, което е над река „Звездишка“, е с дължина 400 метра. Очаква се при добро време строителните дейности да завършат до края на годината. Близо 700 хил. лв. са вложени в ремонта на моста над река Ботуня край село Краводер на път I-1 Монтана - Враца. Съоръжението е построено преди повече от 35 години - през 1981 г., и досега не беше основно ремонтирано. Мостът е с нова пътна плоча, фуги, асфалтова настилка, ограничителни системи, тротоарни блокове, парапети и т. н. Над 1 млн. лв. са инвестирани в изграждането на нов мост над р. Чинар дере при 19-км на път III-5802 Тополово - Поройна в област Пловдив, а над 266 хил. лв. са вложени в ремонта на две мостови съоръжения на път II-99 Бургас - Царево, при 20-ти и 43-ти километър. Със средства от ОП „Региони в растеж“ като част от отсечките, които се рехабилитират по програмата, се изгражда нов мост над река Искър на третокласния път ІІI-306 Червен бряг - Чомаковци. Съоръжението е с дължина близо 10 метра. Предвижда се нов мост да бъде построен и над река Мелнишка при 11-ти км на път ІІІ-109. В момента се провежда тръжната процедура за избор на изпълнител на проекта по ОПРР.", "date": "2018.12.06", "title": "Виадукти на „Хемус“ и „Тракия“ се ремонтират за 143 млн. лв."}
{"url": "https://www.standartnews.com/biznes/plashchat-na-fermerite-mezhdu-17-i-21-dekemvri-380120.html", "text": "От 17 до 21 декември ще бъдат преведени  субсидиите за хектар схема единно плащане на площ (СЕПП), които са очаквани от цялата земеделска общност. Това е съобщил пред животновъдите земеделският министър Румен Порожанов, пише sinor.bg. Вече са започнали плащанията за малките планински ферми, където се отглеждат между 5 и 9 млечни крави и между 10 до 49 овце и кози. Решението е взето на Консултативния съвет по животновъдство, където са обсъдени бъдещите плащания за фермерите.  Парите за планинските ферми за първи път започнаха да се превеждат от миналата година и са в помощ на стопани, които са идентифицирали животните с по една ушна марка на всяко ухо, одобрена от Българската агенция по безопасност на храните (БАБХ). \r\n ", "date": "2018.12.06", "title": "Плащат на фермерите  между 17 и 21 декември"}
{"url": "https://www.standartnews.com/biznes/biznest-sreshchu-energiynata-borsa-zaradi-toka-380030.html", "text": "От драстичен скок в цената на тока на свободния пазар се оплака бизнесът. Работодатели сигнализираха и премиера за шоковото увеличение, а отделни предприятия ограничиха временно производството си. Стойността на мегаватчас в понеделник надхвърли 250 лева. Фирмите изчисляват, че това е 350 процента увеличение. Така около 130 хиляди компании на свободния пазар ще получат по-високи цени в договорите си от януари. В момента електроцентралите продават енергията с 12% по-скъпо. Ако тенденцията се запази, експерти предупреждават, че това може да доведе и до по-висока цена на тока за бита от 1 юли. Според регулатора е рано за подобни спекулации. „Тези, които са съвсем малки, ще пострадат много. Тези, които са присъединени на ниско напрежение, да направят трансформация към регулиран пазар, ще могат поне да преживеят януари-февруари” – с този апел се обърна към бизнеса зам.-председателят на Асоциацията на индустриалния капитал в България Румен Радев в студиото на „Тази сутрин”. Според него пазарът така или иначе не е свободен, като някои търговци злоупотребяват с договорите си, за да искат все повече и повече за еленергията от клиентите си. Изпълнителният директор на Българската независима енергийна борса Константин Константинов беше категоричен, че 350-процентовите скокове са моментни и средната цена от началото на годината всъщност е под 39 евро – далеч от цените на някои сделки в понеделник, които уплашиха бизнеса. „Една пещ не се включва според момента”, репликира го Радев, като посочи, че някои производители ще компенсират скъпия ток с по-висока цена на изделията си. Константинов отбеляза, че цените у нас следват контура на борсовите цени в региона, а вече има и подписано споразумение с немската енергийна борса, което ще позволи фиксирането на цена за дълго време.", "date": "2018.12.06", "title": "Бизнесът срещу енергийната борса заради тока"}
{"url": "https://www.standartnews.com/biznes/top-banker-likhvite-shche-se-vdignat-380046.html", "text": "Краят на ниските лихви идва не само в България, но и навсякъде. За това предупреди в студиото на „Тази сутрин” председателят на Управителния съвет на Асоциацията на банките в България Петър Андронов. Той припомни, че Европейската централна банка вече е обявила, че ще започне лихвен растеж през втората половина на 2019 г. „Федералният резерв на САЩ започна процеса на корекция през декември 2015 г. и от тогава на 8 стъпки по 0,25% се увеличи от 0 до 2% лихвата по доларите. Вероятно ЕЦБ ще следва такъв плавен преход”, прогнозира банкерът. По думите му това ще има различни ефекти: „Най-сетне нулевите лихви по депозитите ще се заменят с нещо положително, но за кредитополучателите това няма да е добра новина”. Върви ли светът към нова финансова криза? Според Андронов трябва да сме готови за забавяне на икономиката в глобален план, защото вече има „прегряване” в САЩ и Европа, а зад Океана скоро ще отбележат 10 г. растеж – 80-годишен рекорд, след който няма как да не се навлезе в следващата фаза. Петър Андронов беше категоричен, че нашата банкова система е в най-доброто си състояние за последното десетилетие и не отстъпва по параметри на средното за Европа. Според него нашата страна е атрактивна за инвеститорите заради ниската цена на труда, стабилните фискални параметри както и ред други фактори.", "date": "2018.12.06", "title": "Топ банкер: Лихвите ще се вдигнат"}
{"url": "https://www.standartnews.com/biznes/aets-belene-za-8-godini-sreshchu-9-mlrd-evro-380121.html", "text": "Потенциалните инвеститори в бъдещата АЕЦ \"Белене\" трябва да подготвят проект на стойност под 9 млрд. евро за срок до 8 години. Спазването на тези две условия, поставяни от държавата, ще бъде оценено най-високо от комисията, която ще оценява евентуалните инвестиционни предложения. Това съобщи министърът на енергетиката Теменужка Петкова пред парламентарната енергийна комисия, където представи процедурата за избор на стратегически инвеститор, подготвена от правителството. \"Този срок смятаме, че е реалистичен с оглед на това, че нашият проект е в много напреднала фаза от гледна точка на цялата лицензионна процедура. Ние притежаваме площадка, на която е изградена необходимата инфраструктура. Смятаме ,че са налице предпоставки този проект да бъде реализиран в по-кратки срокове от 10 години\", каза Петкова, цитирана от \"Фокус\". Друго условие към кандидатите е да дадат възможност на български компании да участват в проекта. Най-високо би било оценено 30-процентно участие на българския бизнес, добави министърът. Държавата ще очаква от кандидатите да използват изцяло оборудването, произведено за нея и да се придържат към проекта, нотифициран от Еврокомисията от техническа гледна точка, се разбра от думите на Петкова. Министърът заяви, че е поставено условие потенциалните инвеститори да дадат възможност в този процес да се включат и компании, които биха желали да изкупуват електроенергия или които биха желали да купят миноритарен дял. Инвеститорът ще бъде оценен високо и ако наеме АЕЦ \"Козлодуй\" за оператор на бъдещата централа, каза Петкова. \"Това означава, че ние ще можем да ползваме целия капацитет, опит на АЕЦ \"Козлодуй\" и така ще можем да приобщим атомната ни централа, новата, с опита и от гледна точка на сигурност, на експертиза и на икономическия ефект и за Козлодуй, тъй като той ще има договор за това да бъде оператор на тази централа и да може да оперира така, както се изисква\", каза тя, цитирана от \"Фокус\". \"Тези условия най-общо казано произтичат от това на първо място да бъде защитен имущественият и финансов интерес на българската страна. От друга страна да бъде гарантирана енергийната сигурност на страната, от трета страна да бъде спазено решението на българския парламент и да търсим възможност за реализация на проекта при максимална сигурност\", заяви тя и добави, че основно условие е подкрепата на парламента.", "date": "2018.12.06", "title": "АЕЦ \"Белене\" за 8 години срещу 9 млрд. евро"}
{"url": "https://www.standartnews.com/svyat/sashch-planirat-da-izpratyat-voenni-korabi-v-cherno-more-380033.html", "text": "Си Ен Ен се позовала на трима представители на американските власти, според които въоръжените сили на САЩ са поискали от Държавния департамент да уведоми Турция за тези планове. Съединените щати се готвят за такава мярка \"в отговор на действията на Русия против Украйна в Керченския проток\". На 25 ноември Русия задържа там три украински бойни кораба и техните екипажи. На 24-мата задържани украински моряци бяха повдигнати обвинения в незаконно пресичане на руската граница, по които може да бъдат осъдени на до 6 години затвор. Те ще останат в ареста поне до 25 януари в съответствие със съдебно решение, припомня ТАСС. Съгласно Конвенцията от Монтрьо Съединените щати трябва да уведомят Турция най-малко 15 дни предварително за предстоящо преминаване на свои военни кораби през Босфора и Дарданелите в Черно море. В мирно време бойни кораби на нечерноморски държави могат да останат в Черно море не повече от 21 дни, отбеляза телевизия Си Ен Ен, цитирана от ТАСС. Командващият украинските военноморски сили адмирал Игор Воронченко междувременно предложи да бъде разменен за 24-мата свои сънародници, предаде ДПА. \"Сърцето ми се къса, когато гледам моите войници незаконно задържани от Русия\", каза той за в. \"Билд\". Германският таблоид освен това цитира майките на арестуваните украински моряци, които искат директен контакт с канцлера Ангела Меркел, за да им помогне. \"Германската канцлерка е много ценена в Украйна и ние знаем, че тя има влияние върху (руския президент Владимир) Путин\", заявила една от тях. Майките на задържаните от Русия украински моряци възнамеряват да напишат писмо до Меркел.", "date": "2018.12.06", "title": "САЩ планират да изпратят военни кораби в Черно море"}
{"url": "https://www.standartnews.com/svyat/6-po-rikhter-kray-avstraliyskiya-ostrov-norfolk-380041.html", "text": "Земетресение с магнитуд 6 стана североизточно от австралийския остров Норфолк днес, съобщи Ройтерс, като се позовава на съобщи Геофизичния институт на САЩ. \r\n  \r\nНе е обявено предупреждение за цунами, няма съобщения за щети или жертви. \r\nЕпицентърът на труса бил на 681 км североизточно от остров Норфолк, на дълбочина 10 км.", "date": "2018.12.06", "title": "6 по Рихтер край австралийския остров Норфолк"}
{"url": "https://www.standartnews.com/svyat/predstaviteli-na-opek-se-sbirat-vv-viena-380045.html", "text": "Представители от Организацията на страните износителки на петрол се събират във Виена в четвъртък, за да обсъдят намаляване на добива, на фона на рязкото поевтиняване в последно време. За петък са предвидени разговори и с други големи производители извън картела като Русия.  Неформалният лидер на ОПЕК - Саудитска Арабия обяви, че настоява за сериозно съкращаване на добивите. Това желание на властите в Рияд обаче среща съпротивата на Доналд Тръмп, който работи за понижаване на цените. В момента американският суров петрол се търгува за малко над 52 долара за барел, а сортът Брент – за около 61. \"Саудитска Арабия иска да запази добри отношения със САЩ, но също има ангажименти към другите страни от ОПЕК, както и към своя собствен бюджет и разходи. Така че Саудитска Арабия върви по много тънко въже. По всяка вероятност ще се вземе решение за намаляване на добивите, но не толкова драматично, колкото искат някои. По този начин ще се търси баланс между желанието на САЩ и собствените интереси на Саудитска Арабия\", каза анализаторът Спенсър Уелч.", "date": "2018.12.06", "title": "Представители на ОПЕК се събират във Виена"}
{"url": "https://www.standartnews.com/svyat/500-medii-v-ungariya-v-rtsete-na-priblizhen-na-orban-380053.html", "text": "Собствениците на около 500 унгарски национални и регионални медии миналата седмица, при координирана акция, подариха своите компании на бившия депутат от управляващата партия \"Фидес\" - Габор Лискай. Всички тези \"подарени медии\" ще бъдат управлявани от фондацията на Лискай \"Централноевропейска фондация за печат и медии\". Подаряването и даренията, съгласно местното законодателство, не задължава при прехвърлянето на собствеността да има парични транзакции. И поради тази причина няма да бъде платен никакъв данък на държавата. От \"Централноевропейска фондация за печат и медии\" съобщиха, че \"тяхна основна цел ще бъде опазването на националните ценности\". \"Става въпрос за проект от национално и стратегическо значение с обществен интерес\", каза самият Виктор Орбан при подписването на указа, който разрешава въпросното прехвърляне на собствеността и създаването на практика на медиен монопол в Унгария. Близки на Виктор Орбан медийни босове са собственици и на медии в Република Македония. Всички те яростно защитаваха режима на Никола Груевски, открито се противопоставят на Договора за добросъседство между Македония и България, както и на този от Преспа, който сложи край на спора за името и откри пътя за евроинтеграцията на Република Македония.", "date": "2018.12.06", "title": "500 медии в Унгария в ръцете на приближен на Орбан"}
