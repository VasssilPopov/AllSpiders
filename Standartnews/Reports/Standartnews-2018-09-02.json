{"url": "http://standartnews.com/lyubopitno/kozite_predpochitat_shtastlivite_i_usmihnati_hora-375354.html", "text": "Козите могат да различават различни човешки изражения и предпочитат усмихнатите лица пред разгневените физиономии. Това показва ново британско изследване, цитирано от Франс прес. \"Ние знаехме вече, че козите са много внимателни към езика на човешкото тяло, но не знаехме как те реагират на някои изражения като гняв или щастие\", казва Кристиан Норот. Той е един от авторите на изследването. \"За първи път показваме, че козите са не само способни да различават тези изражения, но също така и, че те предпочитат да си имат вземане-даване с хора със щастливи лица\", допълва биологът, който е работил допреди две години в Университета \"Кралица Мери\" в Лондон. Кучетата знаят много добре да разпознават израженията на човешкото лице. Неотдавна изследователи доказаха, че конете също могат да декодират израженията на хората и да си спомнят за тях. Но тези два вида са били опитомени, за да сътрудничат с хората в различен контекст като лов, защита, преместване, се казва в изследването. Разпознаването на човешките изражения при тях е вероятно продукт на адаптиране на двата вида към този контекст на сътрудничество. Що се касае до козите, те са опитомени само, за да осигуряват някои продукти за човека. Усилията на селекционния процес са касаели размера, възпроизвеждането и добива на мляко, се посочва в изследването. Екипът от учените, извършил изследването, е наблюдавал поведението на 20 кози, обитаващи приюта за кози Бътъркъпс в Кент във Великобритания. Козите трябвало да наблюдават човешки изражения - тези на жена, а после тези на мъж. На козите били показвани чернобели снимки на една и съща личност, но с различни изражения - първо радостно, а после ядосано. Козите ясно показали, че предпочитат да си имат работа с радостното лице. Реакцията им не била обусловена от пола на човека. По време на експеримента козите прекарали средно 50 процента повече време в гледане на снимката на усмихнатото лице, вместо тази на намръщеното лице, разказва британският изследовател. \"Това изследване има важно значение за начина, по който ние се отнасяме към животните от фермата и към други видове, защото способността на животните да долавят човешките емоции може да бъде по-разпространена, отколкото си мислим\", допълва Алън МакЕлиът, от университета \"Кралица Мери\" в Лондон, който е ръководил изследването.", "date": "2018.09.01", "title": "Козите предпочитат щастливите и усмихнати хора"}
{"url": "http://standartnews.com/biznes/dyankov_vazhni_za_investitsiite_sa_ne_samo_usloviyata_v_balgariya_no_i_v_es-375373.html", "text": "Възможностите България да привлича чуждестранни инвеститори бяха във фокуса на дискусията, организирана на Летния университет на МГЕРБ във Варна с бившия финансов министър Симеон Дянков. Пред младежите той изнесе лекция на тема „Българската икономика – по пътя нагоре\". Дянков посочи три ключови фактора, които са важни за развитието на инвестициите и са показателни, че в страната ни има добри условия за бизнес. „Първото условие е политическата стабилност. Тя дава дългосрочни перспективи\", изтъкна Дянков и даде пример с голям немски инвеститор, който планира да мести фабриката си от Румъния в България. „Честата смяна на правителства с различни политики в северната ни съседка прави условията там трудно предвидими. За последните 10 години там са се сменили близо 15 финансови министри, а у нас – двама в постоянни правителства и двама във временни. България е политически най-стабилната държава на Балканите\", увери Дянков. Като второ важно условие за привличането на чуждестранни инвестиции той посочи ниските данъци и стабилния валутен курс. „Имаме най-ниските данъци в Европа, а благодарение на валутния борд нямаме никакви съмнения какъв ще е курсът на лева спрямо еврото след 3 месеца или 3 години например\", подчерта финансовият експерт пред младежите. Той категорично опроверга притесненията в обществото ни, че ако България въведе еврото, цените ще се повишат. „У нас това е невъзможно. Чисто аритметично не може да стане, тъй като не сме с плаващ валутен курс. Ниските данъци и стабилността на лева също рязко ни отличават от държавите в нашия регион\", отбеляза Симеон Дянков. По думите му третият показател за ръст на инвестициите са възможностите за разширяване на пазара. „Това задължително изисква да се изгражда по-добра инфраструктура и да се развиват връзките със съседните държави\", убеден е Дянков и допълни, че усилията на правителството да подобри инфраструктурата и предприетите мерки за развитието й в северната част на страната ни  са безспорна предпоставка за икономически растеж. Заедно с младежите бяха дискутирани и теми, анализирани в книгата на Симеон Дянков и Андерс Аслунд „Накъде върви Европа\". „Когато говорим за конкурентоспособност и привличане на инвестиции, трябва да разглеждаме не само условията в България, а и България като част от ЕС\", отчете още Дянков, който продължава да работи активно в областта на финансите и преподава в лондонското училище по икономика.", "date": "2018.09.01", "title": "Дянков: Важни за инвестициите са не само условията в България, но и в ЕС"}
{"url": "http://standartnews.com/sport/po_lekarska_preporaka_neshka_robeva_napuska_hudozhestvenata_gimnastika-375377.html", "text": "Легендата на българската художествена гимнастика - Нешка Робева, публикува съобщение във Фейсбук страницата си, в което обяви, че е напуснала поста треньор на германския ансамбъл заради препоръка на лекарите след влошеното ѝ здравословно състояние. „Радвам се, че най-после болничните ми свършиха и ще мога да бъда по-често с вас. Макар и във Фейсбук. Преди месец и половина успоредно с болничния лист, подадох и оставката си, като треньор на немския национален отбор - ансамбъл. Направих го по няколко причини. На първо място, защото здравето ми се влоши и лекарите препоръчаха да избягвам всякакви вълнения. По-този повод няма да мога да наблюдавам пряко Световното първенство. На второ, след като нямаше да мога да работя, мисля, че морално беше да освободя поста, за да могат да наемат друг треньор. И на трето, защото мисля, че им дадох всичко, което бях в състояние да дам, а те, убедена съм, са поели толкова, колкото са били способни да поемат\", написа Робева и допълни, че прави това съобщение, за да избегне всякакви спекулации по въпроса. „На тези, които проявяват по-силно любопитство, каква е диагнозата и с какво е свързана, няма да крия и откровено ще заявя - със старостта. Забравих - и стреса. Може би...\", посочи още тя. Не пропуска да подходи към ситуацията и с чувство за хумор: „На тези, които се тревожат за здравето ми, ще кажа: Не се притеснявайте, Черен гологан не се губи\". „Е, приятели, ще бъда колкото - толкова, колкото е казал Началникът отгоре. Приятни събота и неделя. След час ще бъда в градината с доматите и ще бъда много, много радостна...\", написа още легендата на българската художествена гимнастика - Нешка Робева.", "date": "2018.09.01", "title": "По лекарска препоръка Нешка Робева напуска художествената гимнастика"}
{"url": "http://standartnews.com/biznes/62_ot_teritoriyata_na_balgariya_e_pokrita_s_kadastralna_karta-375365.html", "text": "Към днешна дата 68 500 кв. км от страната или 62% от цялата й територия са покрити с кадастрална карта и регистри към нея. Това обяви изпълнителният директор на Агенцията по геодезия, картография и кадастър (АГКК) инж. Виолета Коритарова, цитирана от пресцентъра на регионалното министерство. Набраната информация в тях обхващаща приблизително 13 млн. недвижими имоти, включително поземлени имоти, сгради и данни за самостоятелните обекти в сградите. Изграден е кадастър за всички областни градове, 120 общински центрове и населени места и територии с активен пазар на имотите и инвестиционен интерес. Обхванати са цялото черноморското крайбрежие, планинските и балнеоложки курорти. „В процес на изработване на кадастрална карта са землищата на още 12 общински центрове и 84 населени места в различни области на страната, като населените места, за които има одобрена карта могат да се видят в сайта на АГКК\", каза инж. Коритарова. На 100% покритие с кадастрална карта  е постигнато в 4 съдебни района – Несебър, Балчик, Ловеч и Троян, включваща всичките им населени места.  Одобрена е кадастралната карта в общи 26 общини , сред които Априлци, Пловдив, Балчик и др. Коритарова  добави, че през септември се планира обвяването на нови обществени поръчки за възлагане създаването на специализирани карти и регистри на още 8 общини и над 250 населени места. „Финансирането на дейностите по създаване, поддържане и съхраняване на кадастъра се осъществява със средства на държавния бюджет, средства на общините или по национални и регионални програми, включително и с финансиране от европейски фондове\", каза още изпълнителният директор на АГКК.. Цялостното покритие на страната с КК трябва да приключи до 2023 г., като това зависи и от осигуряването на ресурс за дейностите на кадастъра, кадровия и технически потенциал на  агенцията. „Освен 100% покритие с цифров кадастър е важно и изготвянето на цифрова едромащабна топографска карта. Това ще осигури  надеждна основа за редица дейности и проекти. Така ще имаме пълна, точна и вярна цифрова основа за пространствените данни на страната\", каза още инж. Коритарова. Стартиралият през 2016 г. процес на служебно преобразуване на картата на възстановената собственост в кадастрална карта, също съдейства за значително ускоряване процеса, добави още тя. Към 10 август са одобрени КК и регистри за неурбанизираните територии на 2380 землища, попадащи в различни области на страната, извън територията на София –град, където има 100% покритие с кадастър. „Очакваме дейностите по преобразуването да приключат догодина, с което ще постигнем 96% покритие на територията на страната с кадастрлна карта, като на практика ще остане за довършване създаването на кадастър за урбанизирнае територии на голям брой малки населени места\", обясни директорът. Виолета Коритарова добави, че сред приоритетите на АГК е след създаването на КК да започне изграждането с кадастрална информация и специализирани данни, които да са сигурна база за тематични нужни. КК ще се допълни със значителен обем специализирани данни от други  институции, аеро и спътникови изображения,  данни за пространство и време и т.н., както и изграждането на  3D и 4D кадастър на държавата. „Кадастърът е основа за защита на собствеността и разривите на устойчивото планиране на инфраструктурата и строителството. Наличието на работеща система и Важен фактор за развитие на икономиката на държавата. Стимулира икономическия и финансов растеж. За нужните на планирането, проектирането на инфраструктурата и др.\", подчерта инж. Коритарова.", "date": "2018.09.01", "title": "62% от територията на България е покрита с кадастрална карта"}
{"url": "http://standartnews.com/svyat/grupata_na_enp_podkrepya_evropeyskoto_badeshte_na_bosna_i_hertsegovina-375374.html", "text": "Делегация от членове на Групата на ЕНП в Европейския парламент, ръководена от зам.-председателя на групата Андрей Ковачев (ЕНП-ГЕРБ), посети Босна и Херцеговина в рамките на проучвателна мисия между 29 и 31 август, съобщават от пресцентъра на ГЕРБ. Сред основните цели на посещението бяха запознаване с нуждата от засилване на реформите, свързани с европейската интеграция на страната, по които не беше постигнат достатъчен напредък през последните месеци, както и дебата около избирателния закон. Осигуряване независимостта на медиите и сътрудничеството на партиите от трите общности също бяха сред обсъжданите теми. В делегацията се включиха евродепутати от Полша, Румъния и Хърватия. В рамките на мисията бяха проведени срещи с министър-председателя Денис Звиздич, с члена на председателството на Босна и Херцеговина Милан Иванич, както и с говорителите на двете камери на парламента - Палата на народа - Бариса Цолак и Палата на представителите - Младен Босич и Сафет Софтич. Обсъдени бяха текущите подготовки за парламентарните избори, които ще се проведат на 7 октомври. Въпросът за миграцията, който както в цяла Европа повдига сериозни притеснения, също бе дискутиран. Европейската комисия  помага на Босна и Херцеговина да се справи с проблема. И министър-председателят Звиздич, и членът на председателството на Босна и Херцеговина Иванич изразиха благодарност към Българското председателство на Съвета на ЕС, което постави Западните Балкани отново сред водещите теми в дневния ред на Европейския съюз. Делегацията на Групата на ЕНП се срещна и с представители на основните партии в страната от трите общности, както и с представители на Босненската журналистическа асоциация и представители на гражданското общество. Ръководителят на мисията Андрей Ковачев, заяви „надявам се предстоящите парламентарни избори да дадат сериозен тласък на европейската интеграция на Босна и Херцеговина. Очаквам те да доведат до бързото сформиране на ефективно и действащо правителство, което да продължи с реформите по европейския път на страната. Босна и Херцеговина трябва да завърши процеса на отговор на допълнителни въпроси, отправени от Европейската комисия в най-скоро време, за да може страната да получи статут на страна кандидатка до края на мандата на тази комисия през 2019 г.\"", "date": "2018.09.01", "title": "Групата на ЕНП подкрепя европейското бъдеще на Босна и Херцеговина"}
{"url": "http://standartnews.com/balgariya/v_s_tutrakantsi_sa_umartveni_65_praseta_zarazeni_s_afrikanska_chuma-375369.html", "text": "Вече са умъртвени по хуманен начин всички 65 животни в село Тутраканци край Провадия, след като се потвърдиха положителните проби за африканска чума. Това съобщи във Варна министърът на земеделието, храните и горите Румен Порожанов. Той обясни, че доста от животните са нерегистрирани. Според министъра вероятно 50% от животните в областта не са регистрирани. Румен Порожанов посочи, че след сигнал от частно практикуващ лекар за заболяване на 7 животни в частен двор са взети проби в четвъртък, които са излезли вчера. Той уточни, че в стопанството има две положителни проби. „Веднага със заповед на изпълнителния директор на агенцията по храните бяха предприети всички мерки\", обяви Порожанов. Едно от съмненията за разпространението на африканска чума по свинете във Варненско е болестта да е пренесена с фуражи, доставени от заразени зони, като например Констанца, каза още Порожанов. \"Нашите индустриални ферми знаят за този проблем и не случайно претоварват директно от кораба. Но задължително фуражът, който доставят държат не по-малко от два три месеца, ако има зараза да бъде отстранена\", обясни министърът. По думите му втората вероятна причина за внасяне на заразата е чрез други продукти. Той допълни, че от вчера са предприети действия и село Тутраканци в Провадийско е под възбрана за движение на животни, както и на животински продукти. От вчера се извършва и дезинфекция, за да се обеззарази населеното място. До приключване на дезинфекцията и обеззаразяване външни хора няма да се допускат. \"В 3-километровата зона има още едно населено място - село Бозвелийско, за което се вземат проби и в следващите дни се чакат резултатите\", каза още министърът.", "date": "2018.09.01", "title": "В с. Тутраканци са умъртвени 65 прасета, заразени с африканска чума"}
{"url": "http://standartnews.com/balgariya/lilyana_pavlova_10_mlrd_evro_shte_badat_investirani_v_svarzanost_na_balkanite-375375.html", "text": "10 млрд. евро ще бъдат инвестирани в свързаност на Балканите, съобщи министърът на Българското председателство на Съвета на ЕС Лиляна Павлова, която участва в 11-ия летен университет на МГЕРБ под мотото „Само истината, НЕ на фалшивите новини\" във Варна. Лиляна Павлова посочи като ключово постижение срещата на върха в ЕС – Западни Балкани, която се проведе през май в София, допълвайки, че Декларацията от София и Приоритетната програма от София са потвърдили Европейската перспектива на Западните Балкани. Всички партньори са се съгласили да инвестират в свързаността и са поставени конкретни цели в полза на гражданите на Европейския съюз и региона, подчерта министър Павлова. „Получихме политическа подкрепа, но важен е и дневният ред, който много ясно и конкретно очертава стъпките напред за следващите 10 години, свързани с проектите в различни сфери. Ползите са в много направления - тази инфраструктура, това развитие, този икономически просперитет, ние сме част от Балканите и една голяма част от тези 10 млрд. инвестиции за свързаност ще дойдат в България и нашата свързаност в този регион\", заяви министър Лиляна Павлова. Тя бе категорична, че икономическите ползи от Българското председателство на Съвета на ЕС са безспорни. Анализирайки резултатите от председателството, Лиляна Павлова отбеляза развитието на административния капацитет, който според нея трябва да бъде привнесен като опит във всички национални секторни политики. Според нея когато има ясен план, мотивация и процедура, администрацията работи, обединена в една кауза. „Администрацията ни може да работи ефективно, важно е да бъде създаден добър механизъм да го прави. Имаме много подготвени хора, много експерти на всички нива\", посочи Лиляна Павлова. По думите й българите трябва да имат повече увереност, не самочувствие без покритие, но увереност в знанията и възможностите си. „Трябва да запазим енергията, капацитета и стимула, който показахме по време на председателството. Трябва да си вярваме повече, защото сме част от Европа и участваме равностойно в процесите. Когато имаме самочувствие и аргументи, можем да сме убедителни и да помогнем истината да надделее над фалшивите новини\", заяви Лиляна Павлова. Министърът отбеляза, че чрез непрекъснатата работа на всички нива трендът при отразяване на положителните и отрицателните новините за председателството е обърнат в посока на повече положителни новини. Лиляна Павлова изрази мнение, че неуважението към държавата и институциите е недопустимо за един политик, но и за всеки гражданин. „Защото държавата сме всички ние\", каза Лиляна Павлова. Нито в Естония, нито в Австрия видях саботиране на европредседателството, както опитите, които бяха направени в България, оплака се Павлова. По време на Лятната академия министър Лиляна Павлова отговори на въпроси, отправени към нея от представители на младежката структура на ГЕРБ. Павлова сподели, че за съжаление нито в Естония, нито в Австрия е видяла саботиране на европредседателството, както опитите, които бяха направени в България. „Бях в залата, когато Естония и Австрия представяха своите приоритети за европредседателството. И управляващи, и опозиция се подкрепяха в името на националния интерес\", добави Лиляна Павлова. Тя анонсира, че през септември в Залцбург предстои Среща на върха, на която ще присъства премиерът Бойко Борисов. Лиляна Павлова бе категорична, че фалшивите новини се оборват с аргументи и изрази задоволството си от усилията на българския еврокомисар Мария Габриел за направата на регламент за премахване на фалшивите новини и сайтове. Лиляна Павлова определи като положителни и приетите по време на Българското председателство на Съвета на ЕС Директиви, част от които са свързани с географското блокиране, системи за социална сигурност и социално осигуряване, както и запазване на програма „Еразъм +\" и удвояване на бюджета й.", "date": "2018.09.01", "title": "Лиляна Павлова: 10 млрд. евро ще бъдат инвестирани в свързаност на Балканите"}
{"url": "http://standartnews.com/biznes/rodopskata_balneo_i_spa_destinatsiya_mozhe_da_privlicha_turisti_s_konkurenten_produkt-375376.html", "text": "Родопската балнео- и СПА дестнация е сред най-конкурентните в страната и има огромен потенциал да привлича хиляди туристи от страната и чужбина с висококачествен продукт. Тя е една от седемте СПА дестинации, които Министерството на туризма разработи за територията на страната и ги предложи за публично обсъждане. Целта на проекта е да се насърчи специализираният туризъм и да бъдат привлечени повече посетители през четирите сезона. Това заяви във Велинград министърът на туризма Николина Ангелкова при откриването на кръгла маса за обсъждане на инициативата. В дестинация „Родопска\" освен Велинград са включени още Белово, Варвара, Ракитово, Нареченски минерални бани, Беденски минерални бани, Девин, Михалково, Баните (Смолян). Ангелкова благодари за партньорството на местната власт в община Велинград,  която днес чества и троен празник - 70-годишнината от създаването на града, 10 години от обявяването му за СПА столица на Балканите и 100 години на организирания туризъм в региона. Това е четвъртата подобна дискусия за бъдещите СПА дестниации след срещите ни в Сандански, Стара Загора и Варна, припомни министър Ангелкова и допълни, че разработването на балнео- и СПА направленията е част от цялостната стратегия на министерството за утвърждаване на България като целогодишна дестинация. Велинград е национален курорт с международен престиж, който привлича целогодишно хиляди туристи от страната и чужбина. Термоминералното находище тук е най-голямото в страната ни. Плюсовете на балнео- и СПА туризма за икономиката са свързани преди всичко с предоставянето на комплексна услуга, привличане на по-платежоспособни гости, преодоляване на сезонността с оптимална запълняемост на базата и откриване на нови работни места, коментира министър Ангелкова. В подкрепа на тази политика бе приемането на първата специализирана наредба за дейността на специализираните балнео-, СПА и производните им центрове, които могат да се сертифицират, но на доброволен принцип. Създаден бе и регистър на сертифицираните центрове като част от Националния туристически регистър, който ще стане част от Единната система за туристическа информация (ЕСТИ), посочи министърът. Предвидени са и възможности новите дестинации да бъдат съчетани със създадените вече 8 културно-исторически и обсъжданите в момента 12 винено-кулинарни дестинации. Министър Ангелкова обърна внимание, че през миналата година в местата за настаняване в общината са пренощували близо 230 хил. туристи – българи и чужденци, което е около 20% ръст спрямо 2016 г. Реализираните нощувки са общо около 571 хил. – почти 23 на сто ръст. Чуждите туристи в региона през 2017 г. са били общо повече от 18 600, което отбелязва над 26 на сто увеличение спрямо предходната година. Сред тях най-голям интерес се отчита при граждани от Израел, балканските страни, Русия, Германия, Великобритания, Италия, Франция, САЩ, Испания и много други. В обсъждането участваха също кметът на община Велинград д-р Костадин Коев, представители на местната власт и на бизнеса, експерти по балнеология и др. В отговор на журналистически въпрос министър Ангелова заяви, че една от целите на Министерството на туризма е чрез разработването на спа дестинациите, както и на  културно-историческите и винено-кулинарните маршрути, „е да успеем да ги включим като продукти, кито да се рекламират като част от общия туристически продукт, който големите туроператори предлагат\". Според нея по този начин догодина вече ще могат да се договарят и полети, които да започнат още от април месец. Големите туроператори, с които съм провела разговори, и „ТУИ\", и „Томас Кук\" обмислят такива варианти, но ние трябва да докажем, че сме дестинация, в която заслужава да се инвестира и да имаме много по-ранни полети. Това вече ще доведе до отключване на по голям туристопоток, категорична бе министър Ангелкова. Тя добави, че има нова дестинация с голям интерес към България – САЩ, където за първи път миналата година сме имали рекламна кампания. Към момента ръстовете от тази държава се движат около 20%. Има много голям интерес за лятото и от Франция, Австрия, Италия. Затова в кампаниите, които предвиждаме за 2019 г., ще включим отново тези държави, при които бележим ръст. Според оценката на Световната организация по туризъм успяваме да поддържаме високо ниво на интерес от чуждестранните посетители. Това със сигурност се дължи на общите усилия на бизнеса, местната власт и правителството, каза министър Ангелкова.", "date": "2018.09.01", "title": "Родопската балнео- и СПА дестинация може да привлича туристи с конкурентен продукт"}
{"url": "http://standartnews.com/balgariya/vanshniyat_ministar_balkanite_pretarpyaha_ogromna_promyana_za_20_godini-375370.html", "text": "Балканите претърпяха огромна промяна само за две десетилетия и продължаваме по пътя на евроатлантическата интеграция, но не бива да забравяме, че трябва да отстояваме демократичните ценности всеки ден. С тези думи вицепремиерът и министър на външните работи Екатерина Захариева се обърна към участниците в 13-то издание на Дубровнишкия форум - една от най-авторитетните платформи за обмяна на мнения между дипломати и политици в региона, съобщиха от пресцентъра на Министерството на външните работи. Тази година мотото на срещата е \"Засилване на устойчивостта\", а темите, които участниците обсъждат са предизвикателствата пред региона, свързаността и борбата с фалшивите новини. В приветствието си Захариева припомни, че само за две десетилетия 4 държави от региона са станали членове на ЕС, други две са със статут на кандидати и водят преговори, две страни получиха зелена светлина за започване на преговори, Косово скоро ще получи визова либерализация, а Босна и Херцеговина отговори на въпросника на Европейската комисия и напредва към получаването на статут на страна-кандидат. Българският първи дипломат даде пример и с договора за приятелство, сътрудничество и добросъседство с Република Македония: \"Само за пет месеца от сключването му търговията ни се увеличи с 12%, а туристите - с 10%.\" Тя поздрави своите колеги Никола Димитров и Никос Кодзияс за сключването на договора за името на Република Македония и пожела успех на референдума в Скопие. \"Постигнахме всичко това, защото всички искаме да сме част от най-демократичния съюз на света, но не бива да забравяме, че трябва да се борим за демокрацията всеки ден\", изтъкна Захариева. Вицепремиерът и министър на отбраната на Република Македония Радмила Шекеринска подкрепи думите на Захариева. \"Напълно съм съгласна с Екатерина - много ни критикуваха в началото за договора с България, но сега гражданите и на двете ни държави смятат, че той е гаранция за стабилност. Няма замразени конфликти, има замразени решения\", каза пред аудиторията Шекеринска. Председателят на парламента на Хърватия Горан Яндрокович поздрави \"нашите български приятели\" за успехите по време на Председателството по отношение на Западните Балкани. Главният преговарящ на ЕС по оттеглянето на Обединеното кралство Мишел Барние пък призова да се спазва мотото на Българското председателство на Съвета на ЕС - \"Съединението прави силата\". В приветствието си към форума Екатерина Захариева постави акцент и върху свързаността на Балканите, тъй като това изискват и гражданите и бизнеса на страните в региона. По отношение на фалшивите новини тя изтъкна, че е нужно да се борим с тях чрез образоване на аудиторията, тъй като днес имаме много лесен достъп до информация, но понякога този факт може да се превърне от достижение на демокрацията в заплаха за нея, тъй като често сме свидетели на манипулации на общественото мнение. Хърватският премиер Андрей Пленкович постави темата за миграцията и призова решенията да се вземат в баланс между националните интереси и солидарността.", "date": "2018.09.01", "title": "Външният министър: Балканите претърпяха огромна промяна за 20 години"}
{"url": "http://standartnews.com/balgariya/borisov_imam_pretentsii_kam_oshte_ministri_no_shte_govorim_za_tova_s_tyah-375368.html", "text": "ГЕРБ ще съгласува с Обединените патриоти новите назначения, заяви днес пред репортери премиерът Бойко Борисов. „Имам идеи и предложения, кандидатите ще бъдат от ПП ГЕРБ, тъй като това е нашата квота по коалиционно споразумение и затова не виждам защо трябва да съгласувам тези оставки. Назначенията, като едно коалиционно правителство всеки от нас трябва да бъде съгласен и да може да работи с тези хора. Става дума за двама вицепремиери, които са и ресорни. Имам претенции към още министри, но тепърва ще се говори за това с тях\", заяви премиерът. Бойко Борисов подчерта, че в ПП ГЕРБ всички експертни лица. Той подчерта, че в партията няма политици и експерти, които изпълняват политиката й. „В момента има доста работа да се върши, вършим я, вървим напред, не мога да оставя огромни усилия години наред, които сме полагали, включително и във Варна\", добави министър-председателят Бойко Борисов. В понеделник сигурно ще се срещнем с колегите от Патриотичния фронт да обсъдим нови кандидатури. И така. Това каза премиерът Бойко Борисов на 11-ия летен университет на МГЕРБ под мотото. \"Много работа имаме, много работа вършим, не можем да поставяме под риск или под съмнение, заради даден човек, който и да бил той\", заяви премиерът. „Винаги съм казвал: „Най-големият враг на ГЕРБ сме си самите ние\". Когато допускаме грешки, много хора ме съдят от партията, съм безкомпромисен. Никак не е лесно. Това ми струва и безсъние, нерви, но най-вече всички хора, които отстраняваме в редки изключения, са кадри, които са израснали, работили много, допринесли много. В един момент трябва да се разделим, защото това е разликата между нас и БСП. Купувал депутат избори, наричал хората дебили, след това няма значение. Предизвикал банкови кризи – два пъти в мандати на БСП падат банки. И сега: „О, чудо\", заяви Борисов. „Излиза Гечев и коментира – този, който направи по негово време пенсиите 3 долара на месец. О, чудо. Като се разровим, се вижда, че навсякъде, където ни възникнаха проблеми, скрити, спящи клетки, които в момента провокират или създават напрежение. То веднага бива взимано и коментирано. Какво значение има управлението или властта, ако не правиш добро за хората\", допълни Борисов. По думите му това, което в момента и службите, и прокуратурата правят по олигарсите би им се отразило и на тях. „От 34% контрабандата на цигари, сега в момента е към 5,1%. Само 2-3 месеца на служебното правителство със 120 млн. лв. по-малко приходи в хазната. Къде са отишли? Не са ли при олигархията? При нас всяко тримесечие намалява драстично\", подчерта Борисов. Оставките на тримата министри са личен акт, каза още Борисов. „След като съм им ги поискал, след като има направени пропуски и след като имаме за съжаление 17 загинали. Още в неделя казах, че ще бъда безкомпромисен и мисля, че в това трябва да се търси политическата воля и отговорност. Да, пет писма са изпратени до фирмата да си оправи пътя, да, има строителен надзор, да, има приемателни комисии от над 20 души, но в края на краищата когато е имало сигнали, че пътят е опасен, министърът е длъжен да стои на пътя, ако трябва, и да предотврати инциденти. За това се носи политическа отговорност\", заяви премиерът. Бойко Борисов коментира и темата за задължително поставяне на колани в автобусите. „Да, натискът на бранша, на лобитата, толкова години да не се поставят колани, защото по-голямата част от автобусите били стари и това са допълнителни инвестиции. Няма повече компромиси, няма да отстъпваме пред никого. Който иска да превозва хора, ще смени седалките, ще инвестира и ще си направи автобусите така, както трябва. По-добре да няма екскурзия, да няма загинали\", добави Бойко Борисов. По думите му на 3 септември предстои внасянето на новия Закон за движение по пътищата, като между първо и второ четене всичко това ще бъде направено. По отношение на вътрешния министър Валентин Радев Бойко Борисов посочи, че начинът, по който действа полицията на много места, не само в Харманли, е точно това, което не иска да вижда в институцията. „Невинният да е виновен с вмешателство на партийни лидери. Повече случая няма да го коментирам, имам претенции към работата и ръководството от страна на министерството\", допълни Бойко Борисов. „Колко години говорим за коланите в автобуса. Какво ни се отговаря – бранша има 20 хиляди автобуси, не всички от тях са приспособени да имат колани, защото са произведени еди-коя си година. Питам - по-важно ли е да се отиде на екскурзия или да останеш жив. Тука парламентът се надявам да бъдете безапелационни във взимането на това решение. От 20 хил. мога да станат 5 хил. автобуса. Който иска да вози хора, ще вложи пари и ще си купи нови седалки с колани, ако иска това да е автобус. Ако не иска, няма да има. Тези хора е по-добре да не са отишли на екскурзия, вместо това да се случва и тук не трябва въобще да се коментира дали са приспособими, дали бранша ще загуби. Ако искаш да караш, слагаш колани – това трябва да бъде незабавно направено от новия министър, това е едната част. Много се направи, но не е всичко и не е достатъчно\", заяви още Борисов. Той коментира и новия орган, който предстои да бъде създаден, за да следи за пътната безопасност. „Този орган дали ще е агенция или комисия няма значение. Факт е, че трима министри отговарят и това се е случило и се размива отговорността и, за да не се размива, ние трябва да си понесем тази политическа отговорност - че се е случило при нас и изобщо не трябва да се влиза при темата, че и при другите се е случвало. Ама ние не искаме да приличаме на другите, искаме да сме европейска партия и като има проблем, да носим отговорност\", допълни той. За случая в Харманли, аз го видях. Въобще тук не искам да коментирам участниците в него. Всеки има своето право да го разглежда по неговия си начин, категоричен бе премиерът. „Питаха ме миналата събота, а аз не знаех. Гледах клипа. Това не е клип, а от видеонаблюдението в града – 6 камери. Гледах действията на полицаите, другите участници не ме интересуват. Около 45 минути мърлява работа. Идва една патрулка, вижда, чуди се, чак на 25-ата минута почват да обезпечават катастрофата, идват други, отиват си. Отиват после на оперативка с един случайно попаднал. Защо не попадна случайно от ГЕРБ някой, а лидерът на БСП? Как случайно попадна с нашите полицаи, под дървото на седянка. След това на другия ден разбирам, че и на събор са ходили\", коментира Борисов. „Министър Радев в оставка не може да си контролира хората, а друг ги контролира. Не може да ги вика на оперативки и да им задава задачите, значи не се е старал. И затова се носи отговорност. И накрая, милицията изкара невинния виновен, а пък той разбира се няма претенции. Това ме връща действително преди 90-а година\", каза още Бойко Борисов.", "date": "2018.09.01", "title": "Борисов: Имам претенции към още министри, но ще говорим за това с тях"}
{"url": "http://standartnews.com/balgariya/mareshki_kategorichen_che_nfsb_nyama_da_izlyazat_ot_koalitsiyata-375372.html", "text": "Няма нужда да чакаме да свърши заседанието на НФСБ. Още сега мога да ви кажа какъв ще е резултатът. НФСБ няма да излезе от коалицията, никой не се отказва лесно от кокала. Това коментира председателят на ВОЛЯ и зам.-председател на НС Веселин Марешки по повод заканата на Валери Симеонов, че НФСБ ще излезе от коалицията. Само вдигат пушилка, допълни Марешки.", "date": "2018.09.01", "title": "Марешки категоричен, че НФСБ няма да излязат от коалицията"}
{"url": "http://standartnews.com/svyat/germanetsat_manfred_veber_e_vazmozhen_priemnik_na_yunker_nachelo_na_ek-375361.html", "text": "Германският политик от Християнсоциалния съюз и председател на групата на ЕНП в европейския парламент Манфред Вебер, се очаква скоро да потвърди кандидатурата си на поста нов председател на Европейската комисия, предава европейският сайт \"Юроактив\" . По-рано тази седмица германският канцлер Ангела Меркел даде своята \"благословия\" за сънародника си да води ЕНП на европейските избори следващия май. Очаква се той да потвърди кандидатурата си в началото на следващата седмица, когато ЕНП заседава във Виена. Мандатът на сегашния състав на Европейската комисия изтича през есента на следващата година. Новият ще бъде избран след изборите за Европейски парламент през май 2019 г.. Начело на ЕК сега е бившият премиер на Люксембург Жан-Клод Юнкер, който също е от ЕНП. Тази година Юнкер нееднократно даде да се разбере, че няма намерение да се кандидатира за нов мандат на поста. Миграцията ще бъде водещ приоритет за Вебер. \"Това е въпрос, който може да разкъса Европа\", коментира запознат източник от ЕНП. По-рано политикът подкрепи идеята на страните от Северна Африка да се отпуснат средства за сътрудничество по мигрантския въпрос по примера на договора, който Европа сключи с Турция. Предлага се създаването на центрове в трети страни, където да се преценя кой има право на убежище. Междувременно той заяви, че Европа се нуждае от \"осезаеми резултати\" при управлението на границите си. Очаква се на срещата във Виена Вебер да бъде подкрепен от представителите на ЕНП от Германия, Испания, Ирландия и Хърватия. Негов предполагаем съперник за номинацията за водещ кандидат за поста председател на ЕК ще бъдат водещият преговарящ на ЕС за Брекзит Мишел Барние и бившият министър-председател на Финландия Александър Стуб.", "date": "2018.09.01", "title": "Германецът Манфред Вебер е възможен приемник на Юнкер начело на ЕК"}
{"url": "http://standartnews.com/balgariya/6_dushi_poluchiha_obvineniya_sled_aktsiite_v_dva_hotela_v_sofiya_i_plovdiv-375371.html", "text": "Към наказателна отговорност са привлечени 6 лица, 5 от тях за участие в организирана престъпна група, а шестото е с обвинение за пране на пари. Това обяви на брифинг в Специализираната прокуратура зам.-главният прокурор Иван Гешев за вчерашната акция в хотел \"Маринела\" в София и хотел \"Марица\" в Пловдив, цитиран от Агенция Фокус. „На част от петте лица с обвинения за участие в организирана престъпна група са им повдигнати обвинения и за вторични престъпления-пране на пари и данъчни престъпления\", обясни той. Вчера десетина лица бяха задържани след акция на Специализираната прокуратура в офиси на фирми в хотел „Маринела\" в София и хотел „Марица\" в Пловдив. Акцията на Специализираната прокуратура продължи няколко часа, като процесуално-следствените действия са се провели и по други адреси. Протекли са множество претърсвания и изземвания на територията на различни адреси и МПС-та в и София, и в Пловдив. Част от задържаните са поставени лица на различни фирми, които не би следвало да имат нещо общо с лицето собственик на хотела и официалните негови фирми. Предмет на разследване е и това, че собственикът на хотел „Маринела\" с определен кръг хора вероятно са извършвали данъчни престъпления, пране на пари и участие в организирана престъпна група с други фирми. Друга част от разследването е в посока фирми, извършващи туристическа дейност, но дейността на самия хотел не е обект на разследване към този момент. Има данни за 3 лица от семейството на собственика на хотел „Маринела\" Ветко Арабаджиев, които са извършили престъпления. По време на процесуално-следствените действия до момента е намерена и иззета сумата от 150 000 лева. В хода на претърсванията бяха намерени огромни суми пари, говорим за над 10 млн. лева кеш. Излизат пари от куфари, кутии, сейфове, касетки в банки, съобщи още Иван Гешев. „Такова нещо не помня в цялата си кариера. Доколкото ми е известно и не се е случвало в новата история на България\", коментира той. „Колегите са работили почти 24 часа. Наложи се спешно съдействие от БНБ през нощта за осигуряване на броячни машини\", посочи Иван Гешев. „Сумите са потресаващи. Трябва да отбележим, че според нас това не е цялата налична сума\", обясни той и уточни, че парите са намерени в домове, хотели, офиси и банки. „Последното претърсване приключи рано сутринта и беше иззет луксозен автопарк. Ще се провежда разследване в посока как са придобити тези коли. Оценката им грубо върви около 5-10 млн. лева\", заяви зам.- главният прокурор. „Не можеш да забраниш на никой да е богат, но като си купуваш коли, самолети и хотели - си плащай данъците\", каза още Гешев. Едно лице е обявено за издирване на територията на страната. Две други лица - мъж и жена, са обявени за общодържавно издирване. Вчера е изготвена европейска заповед за арест, вече са в Шенгенската информационна система. Действа се и по посока издирване от Интерпол, съобщи още Гешев. „За двете лица има издадена Европейска заповед за арест с обвинение за участие в организирана престъпна група и данъчни престъпления\", обясни той. „По наши данни лицата в момента се намират във Франция\", коментира Иван Гешев. Той потвърди, че издирваните лица в чужбина са сем. Арабаджиеви, а синът им е обвиненият за пране на пари. „Участници в организирана престъпна група са две жени, основно занимаващи се със счетоводство и организация на групата\", поясни зам.-главният прокурор. „Вчера бяха задържани 10 лица. За четири от тях не са събрани достатъчно доказателства за привличането им към наказателна отговорност и са разпитани\", уточни Гешев. „Едно от обвиненията е за период февруари тази година. Фирмата, която според нас, е извършила данъчно престъпление, е внесла 1000 лева, а е спестила 600 хил. лева. Разследваните фирми са десетки. Само тази фирма е внесла във фиска на държавата 1000 лева, с които да извършва социалната дейност, да плаща пенсии\", каза още той.", "date": "2018.09.01", "title": "6 души получиха обвинения след акциите в два хотела в София и Пловдив"}
{"url": "http://standartnews.com/balgariya/katastrofa_na_am_trakiya_zatrudnyava_dvizhenieto_pri_105_km-375359.html", "text": "Катастрофа на магистрала „Тракия\" при 105 км затруднява движението – и в двете посоки се е образувало задръстване, съобщи „Фокус\". По първоначална информация лек автомобил е скъсал мантинелата между двете платна за движение и в момента заема пътното платно в насрещното.", "date": "2018.09.01", "title": "Катастрофа на АМ „Тракия” затруднява движението при 105 км"}
{"url": "http://standartnews.com/balgariya/yabalka_tsafna_v_kraya_na_avgust_v_smolyan-375356.html", "text": "Дръвчето се намира в една от градинките на улица \"Наталия\" в родопския град. Минувачи забелязали цветовете редом с плодовете на ябълковото дърво. Възрастни родопчани не помнят друг път да се е случвало подобно нещо. Според народните поверия цъфнало плодно дръвче в края на лятото вещае сурова и тежка зима.", "date": "2018.09.01", "title": "Ябълка цъфна в края на август в Смолян"}
{"url": "http://standartnews.com/balgariya/na_1_septemvri_zapochva_tsarkovnata_nova_godina-375358.html", "text": "На 1 септември започва църковната Нова година. Православната църква почита днес Св. Симеон Стълпник (357-460) и майка му преп. Марта. Симеон Стълпник се смята за покровител на земеделския труд. Неговият празник е и начало на земеделската година, когато започвала есенната оран и сеитба, както и бруленето и събирането на орехите. Имен ден празнуват Симеон, Сима, Моньо, както и Симона, Моника и Марта.", "date": "2018.09.01", "title": "На 1 септември започва църковната Нова година"}
{"url": "http://standartnews.com/balgariya/premierat_inspektira_golemi_stroezhi_i_remonti_vav_varna-375362.html", "text": "Министър-председателят Бойко Борисов инспектира строителни и ремонтни дейности на инфраструктурни проекти във Варна, съобщиха от правителствената пресслужба. Заедно с кмета на града Иван Портних, премиерът е проверил работата при пробива на бул. \"Сливница\". Правителството е отпуснало 4,5 млн. лева за проекта, като с реализирането му ще бъде осигурен бърз достъп до автомагистрала \"Хемус\". Вече са изградени битовата канализация, както и телекомуникационната мрежа. Основата на едното пътно платно вече е готова, поставени са бордюри и частично асфалтиране. Ремонтът на съществуващата част от булеварда се финансира по ОП \"Региони в растеж\". Премиерът Борисов е инспектирал и строителните работи на бул. \"Васил Левски\", който е най-големият инфраструктурен проект в града. За изграждането на новото трасе от ул. \"Подвис\" до ул. \"Девня\" правителството е отпуснало 80,5 млн. лева. След завършването на булеварда ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортите, се отбелязва в съобщението, в което се добавя, че работата по инфраструктурните проекти се изпълнява по график.", "date": "2018.09.01", "title": "Премиерът инспектира големи строежи и ремонти във Варна"}
{"url": "http://standartnews.com/balgariya/sabotata_shte_bade_slancheva-375351.html", "text": "Днес ще бъде слънчево, с временни увеличения на облачността в следобедните часове. Само на отделни места в крайните западни райони ще превали. Ще духа слаб, в Източна България и Дунавската равнина - до умерен, вятър от изток-североизток. Максималните температури ще са между 29 и 34 градуса. Над Черноморието ще бъде слънчево. Ще духа слаб до умерен североизточен вятър. Максималните температури ще са между 28 и 32 градуса. Температурата на морската вода е 26-27 градуса. Вълнението на морето ще бъде 2 бала. Над планините ще бъде предимно слънчево. В следобедните часове ще се развива купеста облачност и само на отделни места в западните масиви ще има краткотрайни валежи. Ще духа слаб до умерен източен вятър. Максималната температура на височина 1200 метра ще е около 24 градуса, на 2000 метра - около 17 градуса. В неделя ще бъде предимно слънчево. Вятърът в Източна България ще бъде от изток-североизток, предимно слаб. Максималните температури ще са между 29 и 34 градуса. В началото на следващата седмица ще се задържи предимно слънчево и все още с високи температури. Ще се усили вятърът от изток-североизток. Късно привечер в понеделник над западните райони ще се развие купесто-дъждовна облачност и в отделни райони ще превали и прегърми.", "date": "2018.09.01", "title": "Съботата ще бъде слънчева"}
{"url": "http://standartnews.com/balgariya/preporaka_sreshtu_morbili_ne_vodete_neimunizirani_bebeta_v_sasedni_strani-375352.html", "text": "Деца на възраст под 1 година да не пътуват до Гърция, Сърбия и Румъния, препоръчва главният здравен инспектор д-р Ангел Кунчев. Причината е повишената заболеваемост от морбили в тези държави, а възрастта под година се счита за подимунизационна заради липса на действие на ваксина в този възрастов интервал. Официални ограничения за пътуване на малки деца няма и препоръката цели по-скоро да повиши вниманието на родителите. Според Кунчев причината за епидемията от дребната шарка в Белград е свързана с нежеланието на определени родители да имунизират децата си. Инспекторът посочи, че в повечето случаи това са интелигентни хора в добро икономическо състояние. \"Голям е броят на случаите на заболели от морбили в съседни на нас страни от началото на годината. Но не бива да се драматизира ситуацията. Всяко дете над тази възраст (1 г.), което е имунизирано, е абсолютно гарантирано и за него няма абсолютно никакви ограничения и препоръки. Но докато продължава ситуацията около нас - най-вече в Украйна, Сърбия, Гърция и Румъния, трябва да имаме предвид, че е възможен и внос на вируса и възможност за заразяване, когато пък ние посещаваме тези страни\", посочи д-р Кунчев. Той успокои за доброто имунизационно покритие срещу морбили у нас: \"Около нас циркулацията на дивия морбилен вирус е интензивна, имаме и случи на внос в страната - осем-девет за тази година, и въпреки това вирусът не намери неимунни лица, където да се разпространи, показва, че наистина сме постигнали нелош обхват. За съжаление обаче продължаваме да имаме някой \"джобове\" от неимунни деца. Най-много ни притеснява групата на родителите, които се колебаят по отношение на ваксините, които имат някакви страхове и са се поддали на неверни информации най-вече от интернет и отлагат или изобщо не правят имунизациите\". \"Много внимателно следя какво се случва в Сърбия, тъй като огромният брой от случите при тях е в Белград. Става дума за интелигенти майки с добро икономическо състояние, като основната причина е точно влиянието на антиваксиналните движения. Животът ни показва какво се случва, когато допуснем спад на имунизационното покритие\", предупреди главният здравен инспектор.", "date": "2018.09.01", "title": "Препоръка срещу морбили: Не водете неимунизирани бебета в съседни страни"}
{"url": "http://standartnews.com/balgariya/tsvetanov_prezidentat_obsluzhva_iztsyalo_interesite_na_bsp-375363.html", "text": "Президентът е морален стожер в кавички и обслужва изцяло интересите на БСП, за да може да дискредитират държавата, заяви пред репортери във Варна председателят на ПГ на ГЕРБ и зам.-председател на партията Цветан Цветанов, който участва в 11-ия летен университет на МГЕРБ под мотото „Само истината, НЕ на фалшивите новини\". „Спомняте ли си за Лора и майката Нели, която е от Варна. Тя загуби дъщеря си. Точно това, че някой беше привилегирован от тези, които са предизвикали това да се случи. Видяхте, че споразумението тогава между прокуратурата и извършителя на престъплението бе изпратено на Нели Петрова по пощата. И ние направихме законодателна промяна, с което поне имаше някакъв морален ангажимент и тя стана част от тази инициатива за справедливостта, за която непрекъснато говорим\", припомни той. Питам президента иска ли да има български институции, които да търсят вина от виновния или иска да имаме институции, които да търсят вина от този, който има протекция от близки или роднини, за да се прикрие това престъпление\", заяви Цветан Цветанов. „9 дни да си мълчиш – ти да си информиран от твоя баща и да правиш всичко възможно да прикриеш този скандал, това ли е президентът на страната, това ли е главнокомандващият, на който всички разчитаме да бъде морален стожер\", каза още той. Нека президентът да има доблестта и отговорността да застане като президент на страната, а не като партиен функционер на БСП да „клати\" държавата, каза още Цветан Цветанов. „Насреща си имаме креслива опозиция, която започна да дава морални оценки. Самата тя не може да излезе от модела, който създаде през годините, когато е участвала във властта или в реалния политически живот в страната\", коментира той. „ПП ГЕРБ е много по-различна от столетницата, защото при БСП да се носи политическа отговорност – такова нещо няма\", обяви Цветанов. „В БСП някой да застане и да обясни на хората какво се е случило, че те подават оставка, за да може действително държавата да продължи да работи и да се развива по начин, най-добре оценен от обществото- това правим ние в ГЕРБ. За БСП тази тема е абсолютно табу\", посочи той. Според него БСП са успели по някакъв начин да отклонят общественото внимание от темата, свързана с пътния инцидент, в който е участвал бащата на президента Румен Радев. „Искам да попитам президента - как така за пътния инцидент с неговия баща дава съвсем различна оценка, противоречаща на тази за Своге. Раздухано от институциите ли е, ако невинният човек е изкаран виновен, ако виновният човек – бащата на президента, е изкаран невинен. Това раздухване на проблема, за да може да имаме някакви медийни новини ли е\", попита Цветан Цветанов. „За всички е ясно, че навлизащият автомобил, управляван от бащата на президента Радев, е всъщност отнел предимството на човека, който е бил в предимството си да мине преди този, който ще навлезе след това\", посочи той. „Нека президентът да има доблестта, да има отговорността и да застане като президент на страната, а не като партийният функционер на БСП да клати държавата, да създаде усещането, че институциите отсъстват и не работят, а същевременно казва, че институциите са тези, които трябва да си свършат работата по неговия случай на неговия баща\", призова Цветанов. „Какво щяхме днес да обясняваме, ако човекът от триколката беше починал. Срещал съм се с много родители на загинали хора – било на пешеходни пътеки, било при тежки пътни инциденти, и винаги сме искали да има справедливост\", подчерта той. По отношение на оставките на тримата министри от ПП ГЕРБ Цветан Цветанов посочи, че това е политическа отговорност. „Министрите, които подадоха вчера оставките си, са от квотата на ПП ГЕРБ, с коалиционните ни партньори ще дискутираме възможните номинации, но ПП ГЕРБ има голяма отговорност и когато се създава усещане, че нещо не е наред или че някой трябва все пак да понесе и съответната отговорност, ние винаги сме заявявали, че за нас властта не е привилегия. За нас властта е отговорност и когато застанеш и обясниш защо подаваш оставката си, смятам, че трябва да бъде възприето\", заяви Цветанов. На въпрос дали има вътрешно противопоставяне в партията след оставките на министрите, Цветанов подчерта, че по никакъв начин тези министри не носят пряката вина. „Сами разбирате, че ние по никакъв начин не казваме, че тези министри носят пряката вина, но когато си в политиката, когато си на високите позиции в изпълнителната власт, ти трябва да можеш и да понесеш и политическа отговорност и по-бързо институциите да продължат да работят, за да реализираме всичко, записано в нашата управленска програма\", посочи Цветан Цветанов.", "date": "2018.09.01", "title": "Цветанов: Президентът обслужва изцяло интересите на БСП"}
{"url": "http://standartnews.com/balgariya/zapoznayte_se_s_noviya_sladak_obitatel_na_sofiyskiya_zoopark__mechoka_liym-375355.html", "text": "Софийският зоопарк има нов обитател – мъжката бърнеста мечка Лийм. Новината съобщиха от Зоологическата градина в София, като публикуваха снимки на сладкия мечок на страницата си във Facebook. Мечокът Лийм е на три години и е роден в зоопарка в Лайпциг, Германия. Софийският зоопарк получава този интересен и рядък вид мечка по линия на Европейската програма за застрашени видове на Европейската асоциация на зоопарковете и аквариумите, като в бъдеще очакват и женска мечка от същия вид. Бърнестата мечка е в категория Уязвим вид в Световната червена книга. Тенденцията при популацията на бърнестите мечки в природата (около 20 000) е намаляваща. Този вид мечка е разпространена в Южна Азия във влажните гори на Индия и Шри Ланка, както и в южните низини на Непал. Имат интересна диета – хранят се предимно с насекоми и плодове, рядко с месо. Бърнестата мечка е прототип на мечката Балу от „Книга за джунглата\" на Ръдиард Киплинг. Лийм се чувства добре в новия си дом и е много игрив и активен, посочват от Зоопарка. Може да го видите в сектор „Хищници\" в Мечкарника в Софийския зоопарк.", "date": "2018.09.01", "title": "Запознайте се с новия сладък обитател на Софийския зоопарк – мечока Лийм"}
{"url": "http://standartnews.com/balgariya/ot_dnes_parkiraneto_pred_stadion_vasil_levski_v_sofiya_e_plateno-375360.html", "text": "От 1 септември паркирането пред Националния стадион „Васил Левски\" е платено. Пространството ще се стопанисва от „Пазари Запад\". Освен автомобилите търговците на велосипеди и ски, които от години продават там, трябва да плащат наем на общината. Първоначално платена става частта между стадиона, бул. „Евлоги и Христо Георгиеви\" и бул. „Драган Цанков\". Пространството между стадиона и езерото „Ариана\" в Борисовата градина също ще се превърне в платена зона, но по-късно.", "date": "2018.09.01", "title": "От днес паркирането пред стадион „Васил Левски” в София е платено"}
{"url": "http://standartnews.com/balgariya/ot_shopen_prez_hipokrat_do_s_nami_bog-375364.html", "text": "    Алтруизъм вместо егоцентризъм – този избор, малко внезапно, прави преди да завърши със златен медал Природо-математическата гимназия в Шумен д-р Радина Андонова. До 12-и клас, цели 13 години, е напълно погълната от пианото и твърдо решена да следва в Консерваторията. Тежка болест, покосила близък човек, преобръща съдбата й. „Видях силата на  медицината. Този човек, да ми е жив и здрав, все още си е с мен. Разбрах, че мога да вложа усилията си някъде, където има безценна полза. Защото в музиката човек е по-егоцентричен, по-вглъбен. А  лекарят често е отдаден на другите докрай\", споделя д-р Андонова. Не съжалява – и днес, ако е се върне на същия кръстопът, пак би положила Хипократовата клетва. Със сърцето си д-р Андонова избира и нестандартната на пръв поглед специалност – инфекциозни болести. Със сигурност и педиатрията, която е „първата й любов\" много би й отивала. Вътрешният глас обаче й нашепва, че пътят е друг. Приета е и в двете специалности. „Даже си бях подала документите за педиатрия. Вечерта обаче нещо ме загложди. Сутринта станах, изтеглих ги и така попаднах в Клиниката по инфекциозни болести на ВМА\", спомня си младата лекарка. Щастлива е, че специалността й – макар и често подценявана, е много „широка\" и пълна с предизвикателства. Патологиите са безброй, но – за щастие, по-голямата част от заболяванията са лечими. „Пациентите най-често идват при нас буквално в насипно състояние, а накрая си тръгват здрави. Наистина виждаш облекчението и щастието им\", споделя д-р Андонова. Най-доволна е, че с тази специалност има шанса постоянно да контактува с пациентите. „Обичам това, зареждам се с позитивна енергия \", признава си младата лекарка. И те й отговарят със същото. Би ли могъл да отвърнеш по друг начин на „вечната\" й огромна усмивка? „Всеки си има проблеми, разбира се, но щом си избрал да лекуваш проблемите на другите, никой не трябва да страда и от твоите. Не е правилно, когато си болен, да видиш едно набурсучено лице насреща. Надявам се усмивката ми да не изчезне с времето. Защото има колеги, които са я загубили\", откровена е д-р Андонова. Деликатна и слънчева, на пръв ти е трудно да си я представиш с камуфлажната униформа. Пагонът обаче, оказва се, не й тежи – за разлика от автомата „Калашников\". Истината е, че решението й да стане офицер не е чак толкова екзотично. Реално Радина продължава семейната традиция. И баща й, и дядо й са офицери – най-достолепните хора, до които се е докосвала. „Татко – така си представям българския офицер! Прекрасен и достоен образ, винаги респектиращ – дори, когато е извън работното място\", казва с усмивка д-р Андонова. Преди седмици самата тя се е завърнала от истинска „казарма\" – едномесечно военно обучение за медици под пагон във Военноморското училище във Варна. Не крие, че й е било трудно. Но със самоконтрол – в какъвто са я възпитали и пианото, и медицината, се справила. Да стреляш точно обаче не е най-голямото предизвикателство. „Вече усещам и личната, и социална отговорност. Ако преди съм си позволявала да бягам от социалната такава, сега това няма как да се случи\", откровена е д-р Андонова. И е убедена, че себеотрицанието е пресечната точка, около която се завърта живота й. Без него няма как да се случи „магията\" – нито на виртуозното изпълнение, нито на изцелението, нито на жертвоготовността на бойното поле. Като лекар под пагон, първото нещо, което д-р Андонова си пожелава, е никога да не се стига до война. Участието й в мироопазваща мисия, разбира се, може да дойде на дневен ред в даден момент. Не и емиграцията обаче. Д-р Андонова не крие, че в края на следването й е било обратното – дори активно учела езици. Решила обаче да си даде 1 година в България преди да поеме към по-уредения  Запад. За късмет, от студентската скамейка попаднала директно във ВМА. Уцелила „златно време\" – точно тогава се въвеждали нови терапии, с които имала шанса да работи. Модерната апаратура за съвременни изследвания пък й дала възможност да се впусне и в науката – и вече е защитила докторат, макар да е едва на 30. Най-голямото „богатство\" на клиниката обаче е екипът й, убедена е младата лекарка. „Имах пълната подкрепа и на проф. Камен Плочев преди, и на доц. Георги Попов сега. Изключително отдадени са на младите хора. Надявам се и аз да имам шанса да предам знанията си на студентите и стажантите. В младите лекари е бъдещето – трябва да ги стимулираш и вдъхновяваш, а не да ги смачкаш и избутваш встрани\", категорична е лекарката под пагон. Днес, след всички неочаквани завои и преборени предизвикателства, Радина мечтае за две простички неща. Да създаде хубаво семейство – като това, в което е израснала, с любимия човек.  И да стане много, много добър лекар. „Искам да знам, че съм дала всичко един ден!\", пожелава си с „вечната\" усмивка д-р Андонова.   Когато като съвсем мъничка прави инжекции на куклите, д-р Елисавета Грънчарова едва ли предполага, че това ще е мисията на живота й. Първата й сбъдната детска мечта е пианото – записва се сама в читалището в Дупница, когато е на само на 6. „И досега се чудя – как не са ме изгонили, като са ме видели такъв дребосък!\", смее се лекарката. Свири с голяма любов, поне по 2 часа дневно, до 7-ми клас – вдъхновена от невероятната си учителка г-жа Каримова. После идва другата голяма страст – математиката, и пианото остава само удоволствие, към което се връща и до днес. Задачите така лесно й се отдават, та не е проблем в 11-ти клас, паралелно с тях, да се подготви за медицината. Случайна среща в клиничната лаборатория на родния й град пък я тласка към специалността, на която се отдава – трансфузионната хематология. За нея научава твърде малко и на студентската скамейка. Молба на бременна жена от Дупница, която си прави изследвания за антитела, я кара да погледне на тази малко непопулярна област в медицината с други, любопитни очи. Явно е било карма, защото малко след това обява за работа в Интернет я „изстрелва\" право в столичния „Майчин дом\". Там се отдава на „битката\" с коварната хемолитична болест на новороденото. Предизвикателството „ВМА\" пък приема преди 6 години и половина – когато началникът на Центъра по трансфузионна хематология полк. проф. Румен Попов я кани на работа. „Какво не знаят хората за нашата професия ли? Че сблъскваш се с много съдби! Работим със здрави хора, но повечето идват да даряват за близки в тежко състояние. Трябва да си и малко психолог, за да ги утешиш и предразположиш\", споделя д-р Грънчарова. Не се чувства ощетена, че специалистите като нея сякаш леко остават „в сянка\". Нищо, че без тях няма как да се случат нито една трансплантация или операция. Доволна е , че предразсъдъците за кръводаряването постепенно се разсейват – и то, благодарение на младите хора и добрата работа на БЧК в училищата. Насадените страхове – че ще се заразиш при процедурата или пък ще се чувстваш буквално „изцеден\", д-р Грънчарова и колегите й „лекуват\" с внимание, усмивка и добра дума. „Говорим си непрекъснато с хората. Гледаме да ги разсеем, да не се фокусират върху вената си. И мнозина дори се изненадват, че, докато се усетят, всичко е минало\", признава лекарката. Не спира да я вълнува благородството на хората. Ето, само преди ден, кръв дарили две млади момичета, случайно минаващи покрай Военномедицинска академия. „Ей, така, за спорта го правим!\", шегували се девойките. Не може пък да не настръхнеш, когато д-р Грънчарова разказва за един от най-редовните кръводарители във ВМА. Преди много години лекарите не могли да се преборят за живота на брат му. Оттогава-насам обаче, в негова памет, всяка година около рождения му ден мъжът дарява живот на непознати хора в беда. По ирония на съдбата, заради нисък хемоглобин, самата д-р Грънчарова няма как да го прави. Може обаче да дари таланта, труда и сърцето си на пациентите. А отскоро – да се врече и в служба на родината. „Дълго работих като цивилен лекар, но един ден проф. Попов ми предложи да стана офицер. Като ми каза:\" „Хубаво си помисли!\", споделя младата лекарка. Шегува се, че дилемата била малко като при предложение за брак – дотогава нямала никакъв досег с пагона. Нито приятели, нито роднини, които да носят униформа. И наистина се оказало отговорно, досущ като брака. „Променяш се, ставаш много по-организиран и отговорен. Пагонът дава много, но и тежи!\", откровена е д-р Грънчарова. Особено, след като е минала 1 месец военно обучение. Сега, като се връща назад към спомените полигона, не й се струва толкова страшно. „Офицерите във Варна бяха много търпеливи и отзивчиви към нас. Но си беше напрегнато – особено при стрелбите. Когато си лекар и знаеш какво би станало при миг невнимание, не е лесно. Но пък успях да уцеля!\", шегува се Елисавета. „Уцелила\" е и в личен план и се радва на 11-годишна дъщеря, която буквално е отраснала в кръвния център на ВМА. Дали ще поеме по пътя на медицината – както е направила д-р Грънчарова, чиято майка е клиничен лаборант, още е рано да се каже – хормоните бушуват, мечтите се сменят. Засега шестокласничката се е отдала на корейския, който учи от 7-годишна и най-много се пали по българската история. Любовта към родината неминуемо е по наследство. Д-р Грънчарова никога не се е изкушавала да емигрира. Щастлива е, че и никой от колегите й в университета не го е направил. „Ако повече хора като нас остават в България, нещата ще потръгнат\", сигурна е младата лекарка. И дава пример с ВМА – която създава истинска школа в медицината. „Проф. Попов е успял да събере екип в нашия център, който знае какво правят. Освен професионалисти, са и морално отговорни хора. И уважават и обичат пациентите си\", доволна е д-р Грънчарова. Не може да не е убедена, че доброто се умножава – вижда го „черно на бяло\" ежедневно. Всяка дарена капка кръв дава шанс на обречен. Затова и апелът й към хората е по-често да правят „непоискано добро\", раздавайки частица от себе си: „Не е нужно да си лекар, за да спасиш живот!\", напомня д-р Грънчарова.", "date": "2018.09.01", "title": "От Шопен, през Хипократ, до „С нами Бог\""}
{"url": "http://standartnews.com/balgariya/v_ponedelnik_ili_vtornik_obsazhdat_nominatsii_za_novi_ministri-375366.html", "text": "В понеделник или във вторник предстои дебат за новите номинации за постовете на министри, които останаха овакантени. Това каза пред журналисти във Варна председателят на ПГ на ГЕРБ и зам.-председател на партията Цветан Цветанов, който участва в 11-ия летен университет на МГЕРБ под мотото „Само истината, НЕ на фалшивите новини\". „Отговорността, която нося в момента като председател на ПГ на ГЕРБ, при тази опозиция, която имаме в българския парламент, смятам, че трябва да бъдем отговорни и всеки да тежи на мястото си\", каза Цветанов в отговор на въпрос дали би приел кандидатура за министър на вътрешните работи. „Кандидатури има достатъчно. Не смятам, че чрез медиите трябва да обсъждаме имена, а да ги изчистим с нашите коалиционни партньори и да бъдем коректни към тях\", допълни Цветан Цветанов. Имаме много ясно разписани правила в коалиционното ни споразумение. Той припомни, че по времето на съставяне на правителството периодът е бил много труден. „Това бе единствената възможна коалиция, която можеше да изведе страната ни в правилната посока и да имаме успешно Председателство и да отчитаме днес и заслугата на България за региона, в който се намираме. И приоритетите, които бяха дадени за Западните Балкани\", коментира Цветанов. „С „Обединени патриоти\" понякога имаме много тежки противоречия, но смятам, че винаги когато изведем България над всичко, постигаме необходимия консенсус, за да продължим да изпълняваме управленската си 4-годишна програма\", отбеляза Цветан Цветанов. Силата на политическа партия ГЕРБ е, че имаме много активни млади хора, похвали се Цветанов пред младежкия ГЕРБ. „Животът е едно колело. Младите идват, за променят страната си и родното си място по начин, по който те смятат, че е добре. Поклон пред всичко това, което правите, защото без вас няма как ние да правим политика. Защото, ако не сме един отбор, ако не сме заедно в тези трудни препятствия, които трябва да преодоляваме, няма как да се получи\", заяви Цветанов. „Най-важното в политиката и за вас, като хора, които тепърва влизате в политическия живот, е да си говорите с вашите приятели. Говорете си с вашите семейства, защото това е една от формулите да преодолеем фалшивите новини и да противопоставим обществото на всички тези, които искат да дестабилизират държавата\", посочи още той. „Фалшивите новини са нещо, с което се сблъскахме много сериозно през 2016 г. Винаги съм възприемал философията, че да си политик, да правиш политика, трябва да бъдеш до избирателите, да бъдеш с тях. И затова винаги, във всяка една кампания ние правим това, което е най-ценно –диалог и разговор лице в лице, за да може действително да чуеш обратната връзка и да покажеш, че ти ще работиш за обществото, а не от жълтите павета и телевизионните студиа само да бъдем моралните съдници на всичко онова, което се случва\", коментира Цветанов. По думите му реалната политика е, когато ти си на терен, когато си с хората и когато действително си съпричастен с всеки един проблем, с който те запознават. „Когато го решиш, когато усетиш ответната благодарност и удовлетворение, ти е допълнителна мотивация, че трябва да продължиш напред\", допълни Цветанов.", "date": "2018.09.01", "title": "В понеделник или вторник обсъждат номинации за нови министри"}
{"url": "http://standartnews.com/balgariya/_minyorskoto_selo_gabra_shte_vazkresyava_chukurovskiya_manastir-375367.html", "text": "Всяка година в  последната събота на август жителите на софийското село Габра празнуват Деня на миньора. Нищо, че това е празник на една отмираща вече професия, стотици хора изпълват поляните над селото до манастира „Св. Димитър\". Него също го няма – останала е само църквата, строена през 1867 година,  за да напомня на хората, че тук  се е намирал Габренският или Чукуровски манастир. През 1865 селяните от Габра (тогава Чукурово) събират пари и изпращат своя съселянин Иван Чакъров да вземе разрешение от Цариград за построяване на манастир. През 1866 светата обител вече е построена на мястото на стар параклис, а през следващата година и църквата. Тя е изографисана от самоковските зографи Константин Геров и ученика му Костаки. Днес местните жители имат планове за възстановяване на манастирския комплекс и превръщането му в действаща света обител. Манастирската обител най-вероятно ще бъде възстановена, но едва ли някой ще вдъхне нов живот на най-старата каменовъглена мина у нас – мина Чукурово, затворена през 2014. Първите сведения за наличието на въглищни залежи в землището на Габра  са от 1856 г. когато в \"Цариградски вестник\"  излиза съобщение, че придошлата местна река разкрила част от въглищните пластове. Нуждата от въглища за  самоковите на Самоков била причината за интереса към това място. Така през 1867 г. отново в \"Цариградски вестник\" (брой 311) се съобщава, че османското власт има интерес към разработването на  Чукуровския въглищен басейн.  Вестник \"Дунав\" от 2 юли 1872 г. пише, че годишният добив в Чукурово  надвишава 500 тона. Малко по-късно започва разработката на Пернишкия басейн. След освобождението първи концесионер на мината става Светослав Марков, най-големият син на видния възрожденски деятел и общественик Нестор Марков. През 1906 г. Светослав, който работи в „Дирекция на подземните богатство\", проявява интерес към находището и закупува голям участък от него. През 1914 г. мина „Чукурово\" тържествено е открита в присъствието на самия цар Фердинанд. Светослав Марков живее с цялото си многолюдно семейство на Побит камък. Той е женен за Екатерина Порфириевна, дъщеря на Порфирий Афанасиев, офицер, участник в Руско-турската война 1877/78, един от първите оръжейници у нас. Неговата съпруга Анисия Афанасиева доживява до 103 г. и е погребана в Габра през 1953 г. В годините към семейството се присъединяват и други руски граждани-емигранти, които свързват живота си с мината. Известен и обичан от населението  е Александър Лугвиненко, чийто наследник Александър Цолов и днес живее на Побит камък. С мината свързват живота си и синовете на Светослав Марков – Нестор, Марко и Марин. Съдружникът на Светослав- доктор Симеонов, забелязва, че хумата в находището се отличава с еластичност и огнеупорност. Той купува участък в местността \"Банището\", като нарича консецията си \"Света Марина\". По-късно акционерното дружество \"Изида\" купува концесията и  изгражда въжена линия за превоз на хумата до гара Новоселци. Това съживява района и благоприятства добре за въгледобивното предприятие. Към 1920 г., въпреки разрухата от Първата световна война добивът на чукуровски лигнитни въглища достига 2 000 тона. Работи се по открит способ, при тежки условия и едва в 1939 г. се прави първата подземна галерия. През 1947 г. мината е одържавена, постепенно се въвеждат нови методи и технологии на добив, който достига над 1 500 000 тона годишно. През 2014 година последният концесионер ликвидира мината. В продължение на 100 години мина „Чукурово\" дава хляб не само на жителите на Габра, но и на хората от цялата околност. Няма семейство, в което да няма няколко поколения миньори. Затова габренци искат да запазят най-скъпият празник за тях – Деня на миньора. По време на поредния събор Андрей Пенчев, кмет на  Габра, заяви на събралото се множество:  „Държим да поддържаме традицията жива и пазим наследството си на миньорско селище, на нашите предци миньори, които са били и добри скотовъдци, земеделци, майстори, лечители, свирачи, певци и певици.  Това място ни събира не случайно, то  пази времето и историята с  корените и клоните на дървото пред което се намираме.  Това дърво е живо  600 години и помни всичко.  Ще запомни и нас, както помни  първите заселници по тези земи ,  думите кюмюр и жижници,  Иван Петков Чакъров- Пардоно,  детските гласчета по нивите и песните на жътварките,  карбидната лампа и първите жени работещи в подземния рудник, звука от  багери ЕШ и ЕКГ, от влаковата композиция, от музиката на чукуровските хора и от глъчката на нашите предци и на нашите деца и внуци ...\"", "date": "2018.09.01", "title": "Миньорското село Габра ще възкресява Чукуровския манастир"}
