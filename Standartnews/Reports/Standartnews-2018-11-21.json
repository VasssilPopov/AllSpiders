{"url": "https://www.standartnews.com/kultura/sedmitsa-na-italianskata-ozvuchena-s-muzika-na-rosini-378517.html", "text": "От днес до 6-и декември в Софийската опера и балет може да видите рисунки и модели на костюми от опери на Росини. Изложбата е част от седмицата на италианската кухня, която ще продължи до 25 ноември. Посланикът на Италия в България Стефано Балди обясни пред БНР: „Росини е много изтъкнат композитор, но той също така е бил много голям ценител на добрата кухня. Независимо че през голяма част от живота си е живял в Париж, маестрото останал верен на италианската кухня и даже някои от италианските блюда са създадени специално за него - по негов вкус. Например ястието „Торнедо по Росини“ - месо приготвено по специален начин - по негов вкус“. Тази седмица Италия споделя вкусове от различните си региони с България и предлага типични продукти - средиземноморски блюда и разнообразие от италиански сирена: „Това важи и за колбасите. Всички познават прошутото, например, но има и други колбаси, които също са много вкусни и които ще бъдат представени само в рамките на тази седмица. Няма да се впускам да говоря за виното, защото всички знаем, че италианските вина са много хубави и много различни, и си струва да бъдат опитани“. Посланик Стефано Балди е убеден, че човек може да се наслади на едно просто ястие, ако е добре приготвено: „Давам пример с пицата, която аз много обичам. Предпочитам пица Магарита, защото това е основната пица. Когато тя е приготвена от истински, оригинални продукти, като започнем от брашното и стигнем до доматите, тогава тя е изключително вкусна. Но, ако сте сбъркали при подбора на продуктите или в процеса на приготвянето, тогава ефектът вече не е същият. Като италианец харесвам и пастата. Ако трябва да посоча конкретно любимо ястие, ще бъде нещо характерно за региона, в който съм роден - Умбрия. Това е паста Пичи - вид спагети, направени от брашно и вода. Те могат да бъдат много вкусни с различни сосове. Със сос от глиганско месо, например, са просто фантастични“. Италианският културен институт в София организира работилница за приготвяне на пица по оригинална рецепта. Целта е да се види как се приготвя храната, казва Луиджина Педи, директор на Италианския културен институт в София: „Културата на кухнята е преди всичко култура на споделянето! Но споделянето не е само в насладата от опитването на някакво блюдо. То е и в подбирането на различните съставки и приготвянето на храната. Организираме събитие и в чест на България и Балканите. На него готвач от областта Фриули ще представи типични блюда от този най-източен регион на Италия, който е най-близо до Балканите. Кухнята там също използва много подправки, както и тук. И в този случай става дума за споделяне“. Според данните от 2010 година до днес износът на италиански хранителни продукти за България се е увеличил два пъти.", "date": "2018.11.20", "title": "Седмица на италианската кухня, озвучена с музика на Росини"}
{"url": "https://www.standartnews.com/svyat/konfiskuvakha-8-vili-na-klana-kazamonika-v-rim-378491.html", "text": "Италианската полиция конфискува 8 луксозни вили, незаконно построени в Рим от най-скандалния и укрепен мафиотски клан - Казамоника. В акцията, която се проведе в ранни зори, участваха 600 полицаи, съобщи Reuters, цитирана от money.bg. Кметът на града Вирджиния Раджи, която наблюдаваше операцията, заяви, че имотите ще бъдат разрушени до края на годината. \"Днес е исторически ден за Рим и за римляните. Слагаме край на годините на незаконност и изпращаме силно послание към клана Казамоника\", заяви Раджи, член на \"Движение Пет звезди\", което беше критикувано, че прави твърде малко за прочистването на италианската столица. След като години оставаше в сянка, фамилията Казамоника си спечели обществено внимание с пищното погребение на един от кръстниците му през 2015 г. Хеликоптер посипа розови листенца върху опечалените, а плакати бяха сложени на парапетите на градската базилика с надпис: \"Ти завладя Рим, сега ще завладееш рая\". Семейство Казамоника е свързано с престъпността в югоизточните квартали на Рим в продължение на няколко десетилетия, но високопоставеното погребение предизвика ожесточена реакция срещу политиците. През юли 33 членове на групата бяха арестувани при полицейски акции в пищни имоти с позлатени огледала, мраморни скулптури на животни и екстравагантни, кралски мебели. Някои от вилите, конфискувани във вторник, са построени в области с археологически находки. \"Някои къщи дори са вградили цeли парчета от историческия Акведукт \"Феличе\", каза Раджи, визирайки градския воден път от 16 век. Вицепремиерът Матео Салвини, който оглавява крайнодясната партия \"Лига\", обеща да се присъедини, когато булдозерите започнат да събарят вилите. \"Партито приключи\", категоричен бе той. \r\n ", "date": "2018.11.20", "title": "Конфискуваха 8 вили на клана Казамоника в Рим"}
{"url": "https://www.standartnews.com/kultura/90-miliona-za-kartina-na-khokni-378483.html", "text": "„Портрет на художника“ /“Басейн с две фигури“, 1972/,  известна като  „Светия граал“ на картините от  Дейвид Хокни, бе продадена  за  90,3 милиона долара в Кристис в  Ню Йорк на  търг за следвоенно и съвременно изкуство. Това прави британецът най-скъпия жив автор в момента. В последните 10 минути,  когато цената на картината достигна 70 милиона,  наддаващите бяха двама в салона и пет на телефоните. Творбата, която принадлежеше на британския милиардер и валутен търговец Джо Луис, обаче смени собственика си без гаранция и без комисионна – за разлика от много други лотове с агресивно високи цени, които не успяха да бъдат продадани. Бяха похарчени много от най-добрите творби от известни колекции - картината на Макс Ернст „История без име“ от сбирката на Джозеф Корнел бе продадена за два пъти повече от оценъчната стойност  1,2 милиона, малък портрет на Френсис Бейкън от колекцията на медийния магнат Нюхаус донесе 19 милиона, което доказва, че „произходът все още има значение“. Кристис в Ню Йорк спечели 311, 8 милиона  долара (357, 6 милиона след данъците), докато вечер по-рано Сотбис регистрира 362, 6 милиона  долара след данъците. Но търговецът на изкуство, колекционер и журналист Кени Шахтер коментира, че \"като египетска статуя с ръце, както отпред, така и отзад\", сделка като тази с картина на Хокни никога не е такава, каквато изглежда.", "date": "2018.11.20", "title": "90 милиона за картина на Хокни"}
{"url": "https://www.standartnews.com/biznes/neftt-poevtinya-s-5-padna-pod-64-za-barel-378494.html", "text": "Цената на нефта от марката Brent падна под 64 долара за барел за първи път от 9 март насам, съобщи РИА Новости. Само за последните 24 часа  \r\nстойностите на марките Brent и WTI рухнаха с повече от 5 на сто. Към 17 ч. на 20 ноември \r\nBrent се оценяваше за 63,39 долара за барел, \r\nа WTI — за 53,66 долара. \r\nИнвеститорите се опасяват от свръхпредлагане на пазара, твърди руската агенция.  \r\nОт 5 ноември влязоха в сила допълнителните санкции на САЩ спрямо Иран, които обхващат експорта на нефт. Временно изключение за наложените ограничения обаче получиха Китай, Индия, Италия, Гърция, Япония, Южна Корея, Тайван и Турция, което не доведе до рязко намаляване на продавания ирански нефт.  \r\nВ същото време властите в Ирак обявиха, че се надяват много скоро да се договорят с международни компании за увеличаване на добива на нефт и разширяване на експортните мощности. Тази новина също натисна надолу цените на \"черното злато\", коментира РИА Новости.", "date": "2018.11.20", "title": "Нефтът поевтиня с 5 %, падна под $64 за барел"}
{"url": "https://www.standartnews.com/biznes/microsoft-education-day-2018-se-provede-v-sofiya-378513.html", "text": "Майкрософт България организира за поредна година Microsoft Education Day Bulgaria. На 19 ноември 2018 г. мащабната конференция събра повече от 300 учители, ученици, представители на неправителствения и образователния сектор в Софийски университет \"Св. Климент Охридски\". Официалната част на Microsoft Education Day Bulgaria бе открита от проф. Анастас Герджиков, ректор на Софийски университет \"Св. Климент Охридски\" и главният секретар на Министерство на образованието и науката - Албена Михайлова. Специално за конференцията в България пристигна и ръководителят на сектор Образование в Майкрософт за Централна и Източна Европа – Лаура Лакурезиану, а Ева Майдел, член на Европейския парламент, приветства присъстващите с видео-обръщение. „Живеем в ера на дигитална трансформация, която вече е факт и в образованието. Днешните ученици са „фиджитал“ – те осмислят физическия и дигиталния свят, като две лица на една и съща реалност.“, каза Лаура Лакурезиану. „Уменията, които трябва да притежават младежите, за да се реализират в професиите на бъдещето са много по-различни в 21 век. Изобретателността и емпатията са качествата, които в бъдеще ще ни различават от машините. Имаме нужда от лидери и визионери, но каузата за по-добро образование е обща и вярвам в успеха й“, заяви Ева Майдел. Образователната конференция Microsoft Education Day Bulgaria бе разделeна на три основни панела, които се провеждаха паралелно на три различни локации. Благодарение на стрийминг-връзка, присъстващите на всяка локация имаха възможността да следят какво се случва и на другите събития. Панелът, посветен на директори на иновативни училища, се проведе в партньорство със Столична община и РУО София в Sofia Youth Innovation Lab, като в него взеха участие г-жа Йорданка Фандъкова, кмет на Столична община и Ваня Кастрева, директор на Столичния инспекторат по образование. Сред обсъжданите теми бяха прилагането на Мinecraft в образованието и GDPR за образователни институции. Освен дигиталните продукти за образование, лекторите на Microsoft Education Day Bulgaria представиха пред директорите и кратък урок по програмиране на роботи. Двата робота бях дарени на Софийската лаборатория за иновации, за да могат различни ученици да се обучават на програмиране. „С помощта на роботите, които се представят днес, ще стимулираме младите хора да се занимават с програмиране и да ги привлечем към образованието, като им предоставим по-интересни възможности“, посочи г-жа Фандъкова „Нашата цел е София да бъде град на иновациите.“, допълни още тя. Събитието за ученици се проведе в Microsoft Innovation Center, а най-голям интерес сред младежите създаде дискусията за AI (изкуствен интелект) и Micro:Bit. Някои от лекциите бяха презентирани от самите ученици – младите дами, които споделиха пред връстниците си нови и интересни знания от сферата на технологиите, това лято бяха част от лагера Girls A.I. Bootcamp в Атина, организиран от Microsoft. Преподавателите, които взеха участие в панела за учители на Microsoft Education Day Bulgaria, разискваха как изглежда според тях модерната класна стая, каква е ролята на алтернативните комуникации в образованието и какви са уменията, които трябва да притежават учениците, за да могат да упражняват професиите от бъдещето. В рамките на целодневното събитие бе организирано и изложение в централно фоайе на Софийски университет \"Св. Климент Охридски\", на което представители на иновативни училища, бизнеса и неправителствения сектор, представиха последните тенденции в технологиите и тяхното незаменимо място в съвременното образование.", "date": "2018.11.20", "title": "Microsoft Education Day 2018 се проведе в София"}
{"url": "https://www.standartnews.com/svyat/frantsiya-iska-vremenno-upravlenie-v-reno-nisan-mitsubishi-378458.html", "text": "  Френската държава, която е един от акционерите в \"Рено\", ще поиска в компанията да бъде въведено временно управление след ареста на ръководителя на алианса \"Рено - Нисан - Мицубиши\" Карлос Гон в Япония.  \r\nТова заяви министърът на финансите Брюно льо Мер в ефира на радио \"Франс енфо\", предадоха световните агенции, цитирани от БТА. Гон в момента не е \"в позиция да управлява групата\", каза Льо Мер, чието министерство е отговорно за 15-процентовия дял на държавата в \"Рено\". \"Необходимо е временно управление. Ще се срещна представителите на държавата в съвета на директорите на \"Рено\", за да ги помоля незабавно да въведат временно управление\", посочи той, цитиран от ТАСС.  Съветът на директорите на \"Рено\" ще се събере днес, за да обсъди следващите действия след ареста на Гон и предвид планираното му уволняване от \"Нисан\", допълва АП. \"От друга страна, няма да искаме формалното отстраняване на г-н Гон от съвета на директорите по много проста причина - нямаме доказателства срещу него\", посочи министърът. Той допълни, че планира да поиска от японските власти информацията, която те са получили от \"Нисан\", \"така че да знаем в какво точно е обвинен Гон\", предаде ДПА. Френските власти са започнали проучване на данъчните дела на Гон във Франция след новините от Япония, но не са открили нарушения, добави Льо Мер. Карлос Гон е обвинен в злоупотреби заедно с един от ключовите директори на корпорацията Грег Кели. В продължение на години двамата са занижавали данните за доходите на Гон в отчетите пред фондовата борса в Токио. Разкрити са и случаи на използване на активи на компанията за лични цели.  Гон може да бъде осъден на затвор до 10 години и глоба до 10 млн. йени (близо 89 000 долара), съобщиха японските медии.  Според агенция \"Киодо\", Гон вече е сключил споразумение с разследващите органи, с което признава вината си и е дал гаранции, че ще сътрудничи напълно на прокуратурата, което може да смекчи наказанието му. ", "date": "2018.11.20", "title": "Франция иска временно управление в \"Рено - Нисан - Мицубиши\""}
{"url": "https://www.standartnews.com/svyat/predotvratikha-teroristichna-ataka-v-melbrn-378428.html", "text": "Австралийската полиция предотврати терористична атака в Мелбърн, съобщава \"Ройтерс\". Арестувани са трима мъже, които са подготвяли нападение в австралийския град. Австралийската федерална и щатска полиция, разузнавателните служби и други агенции, които са част от общ екип за борба с тероризма, са извършили арестите във вторник сутринта. Задържаните мъже са на възраст 30, 26 и 21 г. Те са се опитвали да се сдобият с полуавтоматично оръжие. И тримата са обвинени в подготовка на терористична атака. Задържаните са граждани на Австралия. \r\nПолицията поясни, че тримата са известни на властите и техните паспорти са анулирани, тъй като възнамерявали да пътуват до конфликтни зони. Арестуваните са били вдъхновени от Ислямска държава. Преди по-малко от две седмици мъж извърши терористична атака във втория по-големина град в Австралия. При нападението загина един човек, припомня \"Ройтерс\". \r\n ", "date": "2018.11.20", "title": "Предотвратиха терористична атака в Мелбърн"}
{"url": "https://www.standartnews.com/sport/nash-talant-porita-15-minuti-za-shefiyld-uenzdi-378497.html", "text": "Българският юношески национал Ияд Хамуд игра малко повече от четвърт час за втория отбор на Шефийлд Уензди в контролна среща с Йорк Сити, завършила 2:3. Шефийлд Уензди излезе основно с втория си отбор, като бяха свалени трима от мъжкия тим- Сам Хътчинсън, Алмен Абди и Джордж Бойд. Роденият през 2001-а година пловдивчанин пък беше единственият от старшата възраст, който беше изпратен да влезе в тази формация. Той тренира два дни подред с тима до 23 години, а днес се появи на терена на \"Буудъм Кресчънт\" 18 минути преди края на мястото на Алекс Хънт. За краткото време на терена продуктът на Локомотив (Пловдив) блесна с един прецизен пас от дълбочина и две участия в атаки по крилата. Ияд Хамуд има 11 гола от началото на сезона в отбора до 18 години на \"кукумявките\".", "date": "2018.11.20", "title": "Наш талант порита 15 минути за Шефийлд Уензди"}
{"url": "https://www.standartnews.com/kultura/izlozhba-v-sofiya-na-slovenskoto-nematerialno-kulturno-nasledstvo-378516.html", "text": "На официална церемония в Градската градина днес бе открита изложбата „Нематериалното културно наследство на Словения“. София е 11-ата точка в обиколката на мобилната експозиция. След успеха в Бразилия, Германия, Полша и други, изложбата гостува в българската столица по инициатива на Областна администрация Област София и с партньорството на Регионален център София, ЮНЕСКО. „В Европейската година на културното наследство Комуникационната стратегия на България цели да представи културното разнообразие на страните от съюза. Това ни помага да откриваме както многообразието, така и близостта, закодирани в общата ни европейска история. Щастлив съм, че като областен управител на София мога да бъда домакин на подобни инициативи, благодарение на които се засилва усещането ни за принадлежност към обединената европейска общност. Това е първият съвместен проект на Областна администрация и Регионалния център и се надявам занапред да задълбочим сътрудничеството си чрез различни културни мероприятия“, казва областният управител Николай Пехливанов. Словенската експозиция е дело на Етнографския музей на страната. Тя съдържа повече от 50 фотографии, документиращи обичаи, знания и умения, предмети и артефакти. Част от изобразените практики са обявени за нематериално културно наследство от национално значение. „Ключова цел на Регионален център София, ЮНЕСКО, е опазването и популяризирането на нематериалното културно наследство на 16-те страни членки на организацията, сред които България, Словения и редица други държави от Югоизточна Европа. Вярвам, че пътят към ефективното съхранение е един - атрактивно представяне на богатството на нашите държави пред широката аудитория, достъпно и модерно комуникиране на традициите, привличане на интереса на младите хора, затвърждаване на убеждението, че културното наследство е любопитно, а не морално остаряло. Затова и съм щастлива, че тази изложба се намира в Градската градина на София – място, станало известно като събирателна точка за младите хора. Защото те са най-важната публика на културното наследство – на национално и мултинационално ниво”, казва Ирена Тодорова, изпълнителен директор на Регионален център София, ЮНЕСКО. Част от гостуващата в София изложба е Литийното шествие-постановка „Страстите Христови” от Шкофя Лока - световно признат елемент, вписан в Представителния списък на ЮНЕСКО на нематериалното културно наследство на човечеството. Драматизацията е най-старата в Словения и същевременно най-мащабната и зрелищна театрална постановка на открито в страната с повече от 800 участници, 80 конници и над 30 000 зрители. Спектакълът се разиграва веднъж на 6 години, като следващото издание ще бъде през 2021 година.   „Словения, както и България, има богата култура и традиции. Наша задача и основна цел е да популяризираме тази култура не само в Европа, но и по целия свят. Затова и пътуващата изложба е от толкова голямо значение за нас. Изключително съм благодарен на София и организаторите на събитието за гостоприемството. Смятам, че инициативи като тази са начинът нашите традиции да станат познати и вълнуващи за все повече хора”, каза Н.ПР. Анжей Франгеш, посланик на Република Словения у нас. Изложбата „Нематериалното културно наследство на Словения“ се осъществява с подкрепата на Столична община и ще остане в Градската градина в София до 27 ноември 2018 година.", "date": "2018.11.20", "title": "Изложба в София на словенското нематериално културно наследство"}
{"url": "https://www.standartnews.com/svyat/grtsiya-obmislya-da-plashcha-kreditite-na-grazhdanite-si-378420.html", "text": "Гърция е готова да опита всичко, за да вдигне на крака банките си - включително директна субсидия за някои от най-закъсалите клиенти, пише Bloomberg, цитирана от money.bg. Правителството в Атина работи по план, с който да намали бремето на кредитополучателите, които не могат да изплатят дълговете си, твърдят два източника на финансовата медия. Все още не е ясно колко точно кредитополучатели ще могат да се възползват. Но крайната цел е колкото се може повече лоши кредити да бъдат превърнати в обслужвани. Плащанията на физическите лица, които искат да си погасяват вноските, но не могат, ще бъдат реструктурирани на още по-малки суми и хората ще получат частична субсидия от държавата, казва един от източниците. Предложението е още в ранна фаза и не всички детайли са ясни. Очаква се обаче то да се превърне във факт още през декември. Гърция има нужда да \"съживи\" банките си и да ги отърве от бремето на лошите кредити. Това е пътят към съживяване на икономиката. Миналата седмица гръцките власти заявиха, че са готови с две други предложенията. Първото, идващо от централната банка, е да бъде създадена \"лоша банка\" която да събере в себе си най-лошите заеми. Другото предложение е създаването на SPV, което може би ще включва правителствена гаранция и ще използва пари от държавната хазна. От началото на годината акциите на гръцките банки се сринаха наполовина. Експозициите на четирите системни банки са около €89 милиарда към края на юни. Институциите вече дадоха думата си на европейския надзор, че ще намалят лошите си кредити с около €50 милиарда до 2021 г., за да избегнат нуждата от нова капиталова инжекция. В понеделник пътят надолу продължи, а бенчмарковият атински банков индекс завърши деня на червено с още 4 процента спад до най-ниското си ниво от февруари 2016 г. Вторият източник посочва, че предложението може да бъде оформено по модела \"Estia\" (или \"дом\" от гръцки), използван от Кипър, който бе насочен към хората с по-скромни приходи и активи. В този случай специално дружество плати една трета от реструктурираните заеми, използвайки държавни пари. За да може да се възползва от схемата, кредитополучателят трябваше да има годишен доход от по-малко от €50 000, основният им дом да не струва повече от €350 000, а останалите им активи да не надхвърлят 125 процента от пазарната цена на дома. По същия начин се очаква да има критерии за доход и активи и в Гърция, но към момента не е ясно какви ще бъде границите.", "date": "2018.11.20", "title": "Гърция обмисля да плаща кредитите на гражданите си"}
{"url": "https://www.standartnews.com/sport/goranov-na-liniya-za-botev-vratsa-378499.html", "text": "Капитанът на Левски Иван Горанов ще е готов за предстоящия мач на „сините“ срещу Ботев Враца. Националът се възстанови от контузия, която му попречи да играе в последните два двубоя на тима. За разлика от Горанов с контузия е неговият заместник Луи Нганиони. Французинът получи травма по време на контролата с Монтана, която няма да отшуми до неделя, когато на „Герена“ пристигат Валери Божинов и компания.", "date": "2018.11.20", "title": "Горанов на линия за Ботев Враца"}
{"url": "https://www.standartnews.com/sport/real-prska-90-mln-evro-za-dvama-378452.html", "text": "Реал Мадрид подготвя 90 милиона паунда, с които ще се опита да привлече Маркъс Рашфорд от Манчестър Юнайтед и Кристиан Ериксен от Тотнъм през януарския трансферен прозорец, съобщава „The Sun“. Датският футболист е гласен за заместник на Лука Модрич. „Кралете“ са подготвили оферта на стойност 40 милиона паунда за 26-годишния полузащитник на Тотнъм. Испанският гранд също така ще изпрати оферта от 50 милиона паунда за играча на Манчестър Юнайтед Маркъс Рашфорд. Старши треньорът на Реал Мадрид Сантиаго Солари иска да подсили своя състав с английския национал. 21-годишният футболист има само пет мача като титуляр с екипа на Манчестър Юнайтед във Висшата лига от началото на сезона. Жозе Моуриньо много често е критикуван, че ограничава много игровото време на Рашфорд. Договорът на Ериксен с Тотнъм изтича след 18 месеца. Тотнъм привлече датчанина от Аякс през 2013 година за сумата от 11,5 милиона паунда", "date": "2018.11.20", "title": "Реал пръска 90 млн. евро за двама"}
{"url": "https://www.standartnews.com/biznes/btl-industries-pomaga-za-bdeshchata-kariera-na-uchenitsi-378510.html", "text": "BTL Industries, един от най-големите производители на медицинска апаратура в света, отвори вратите на производството си в Пловдив за ученици, за да им представи дейността на компанията. Посещението се осъществи в рамките на Програмата за ранна кариерна ориентация и мотивация, разработена и изпълнявана от Образователно-индустриалния борд в Пловдив. Учениците от VI клас на ОУ „Васил Левски“ в Пловдив имаха възможност да посетят производствената база на BTL Industries и да се запознаят с процесите там. Представители на компанията разказаха на децата за работата в компанията, както и какви знания и умения са необходими, за да бъдат част от екипа на фирмата. С голям ентусиазъм шестокласниците се включиха във викторина с въпроси, свързани с BTL Industries. В края на посещението децата получиха подаръци, както и грамоти за активно участие в програмата. „BTL Industries инвестира сериозни ресурси както в кариерното развитие на своите служители, така и в различни инициативи за подготвянето на кадри за пазара на труда. От изключително значение е кариерната ориентация да започва още от училище и у децата да се породи интерес към определени професии. За целия екип на BTL Industries беше изключително удоволствие да посрещне учениците от ОУ „Васил Левски“ и да им покаже един добър пример за компания, в която можеш да се развиваш, да пoмагаш на хората и в същото време да се забавляваш заедно с колегите си“, коментира Георги Петков, изпълнителен директор на BTL България. Програмата за ранна кариерна ориентация и мотивация е насочена към деца в VI и VII клас от училища в Пловдив и цели да им помогне при избора на бъдеща професия. В рамките на програмата ученици, родители и учители могат да се ориентират как ще се променят работните места, кои ще са професиите на бъдещето и каква ще е ролята на човека в модерните предприятия.", "date": "2018.11.20", "title": "BTL Industries помага за бъдещата кариера на ученици"}
{"url": "https://www.standartnews.com/sport/osem-pored-za-aoiyama-378454.html", "text": "Българинът Даниел Иванов-Аоияма спечели осми пореден двубой на последния за сезона класически турнир по сумо \"Кюшю башьо\" във Фукуока. \"Синята планина\" успя да извади от равновесие съперника си Такарафуджи с техниката \"хатакикоми\". С това Даниел си осигури завършване с положителен баланс, а освен това дори запази добри шансове да се бори за Купата на Императора. В надпреварата заради травми не участват и тримата велики шампиони Хакухо, Кисеносато и Какурю. Лидер в класирането е Такакейшо с осем победи и една загуба, с по две черни точки са четирима сумисти - Аоияма, Такаясу, Дайейшо и Оношо. В сряда съперник на 197-килограмовия борец от Елхово ще бъде Ютакаяма, който е с отрицателен баланс 4-6. Даниел и японецът са се срещали два пъти на дохьото досега и са си разменили по една победа.", "date": "2018.11.20", "title": "Осем поред за Аоияма"}
{"url": "https://www.standartnews.com/kultura/zasazhdat-cherven-amerikanski-db-v-pamet-na-dora-gabe-378504.html", "text": "Червен американски дъб ще бъде засаден утре в в градския парк в Добрич по повод 130-та годишнина от рождението на поетесата Дора Габе. Дъбово дръвче същия ден ще бъде засадено и в родното място на даровитата добруджанка – с. Дъбовик. \r\n В своите стихове и в отделни творби от мемоарната си проза Дора Габе често споменава дъбовете като мил спомен от своето детство, аргументират иницативата от община Добрич. За поетесата Добруджа е свещената земя от детските години, с „прастарите дъбове“, с родната къща и с житата в безкрайната равнина. Някога в родното село на Дора Габе е имало дъбова гора, от която и сега са останали няколко вековни дървета, припомнят още земляците и. \r\n ", "date": "2018.11.20", "title": "Засаждат Червен американски дъб в памет на Дора Габе"}
{"url": "https://www.standartnews.com/biznes/ryanair-shche-leti-mezhdu-sofiya-i-kiev-378507.html", "text": "Ирландският нискотарифен превозвач Ryanair пуска нова дестинация от и до София. От април 2019 г. компанията ще лети до украинската столица Киев, пише avianews.com. Полетите започват от 3 април и ще се изпълняват два пъти седмично, а цените са малко над 20 евро в посока.  От Киев авиопревозвачът ще лети до пет нови дестинации - Атина, Манчестър, Ларнака и София, като полетите започват през април, а през май към тях се добавя и  Дъблин. По-рано компанията заяви, че планира да инвестира в Украйна 1.5 милиарда долара през следващите години и да увеличи флота в страната до 15 самолета и пътнически трафик до 5 милиона души. \r\n ", "date": "2018.11.20", "title": "Ryanair ще лети между София и Киев"}
{"url": "https://www.standartnews.com/sport/igrachi-i-fen-schupikha-ot-boy-irlandski-refer-378460.html", "text": "Изключително неприятен инцидент се случи след футболен двубой от аматьорските дивизии в Ирландия. Реферът Даниел Суини пострада много сериозно, след като бе нападнат от трима играчи и фен на Мулингар Таун. След сериозния бой, който отнесе Суини, той е със счупена челюст и сериозни наранявания по главата. Съдията трябваше да претърпи 5-часова операция Президентът на Мулингар Таун Мартин Муур сподели, че това ще остане „най-черният ден“ в историята на клуба. „Това е и винаги ще бъде черен ден за нашия клуб и спорта като цяло. Бихме искали да изпратим нашите най-искрени извинения към Даниел Суини и неговото семейство след ужасната и срамна атака“, сподели той.", "date": "2018.11.20", "title": "Играчи и фен счупиха от бой ирландски рефер"}
{"url": "https://www.standartnews.com/biznes/zadlbochavame-ikonomicheskoto-strudnichestvo-s-belarus-378509.html", "text": "Двустранният ни стокообмен с Република Беларус е нараснал със 70% през първите осем месеца на 2018 г. и достига 64 млн. щ. д. Това съобщи заместник-министърът на икономиката Александър Манолев по време на откриването на българо-беларуски бизнес форум. В рамките на събитието той и заместник-министърът на външните работи на Република Беларус Олег Кравченко подписаха Протокол от осмото заседание на Българo-белоруската междуправителствена комисия по търговско-икономическото и научно-техническо сътрудничество. Документът проследява  българо-беларуските отношения в сферата на икономиката, потенциала и основата за тяхното развитие в бъдеще. „Участието на бизнеса от двете страни днес е поредно доказателство за големите перспективи, които има между нашите държави в икономически план“, подчерта Александър Манолев. По думите му благодарение на политическата воля, която двете страни имат, в кратки срокове ще има още по-големи резултати в икономическото сътрудничество. „Износът ни за Беларус расте с 10% през 2018 г.“, каза още икономическият заместник-министър и посочи, че можем да изнасяме редица стоки в областта на хранително-вкусовата промишленост и оборудване за нея, изделия на електрониката, подемно-транспортни машини, облекло, металообработващи машини, електрически двигатели и генератори и др. През 2019 г. предстои българска делегация с участието на бизнеса да посети Беларус за търсене на нови партньорства и задълбочаване на съществуващи проекти, стана ясно по време на събитието. Според беларуската статистика в тяхната страна са регистрирани и работят над 70 български компании, като сред тях има сериозни български инвестиции в производство на млечни продукти, на препарати за селското стопанство и дори в ресторантьорския бизнес. Същевременно беларуски компании имат опит в производството на железопътен, автомобилен, тролейбусен и трамваен подвижен състав, както и в областта на машиностроенето. „Това също са сфери, в които можем да обменяме опит, а и дори да работим за реализирането на общи проекти“, каза зам.-министър Манолев.", "date": "2018.11.20", "title": "Задълбочаваме икономическото сътрудничество с Беларус"}
{"url": "https://www.standartnews.com/sport/popeto-napuska-spartak-zaradi-chistka-378471.html", "text": "Новият старши треньор на Спартак (Москва) Олег Кононов предвижда сериозна чистка в състава през зимата, съобщава местната преса. Кононов наскоро обяви, че все още не е решил кой да остане с кого клубът ще се раздели, но според руските издания столичани ще опитат да продадат поне осем футболисти.Един от тях е и капитанът на българския национален отбор Ивелин Попов. 31-годишният атакуващ полузащитник изигра 16 мача през есента, в които записа 1 гола и 1 асистенция. В повечето от тях той се представи колебливо, като единствено срещу Рейнджърс в Лига Европа игра на добро ниво.  Попов има договор до лятото и ако ръководство на \"червено-белите\" иска да получи някакви пари за него, или поне да спести от не малката му заплата за следващата половин година, то той е основен кандидат да напусне столичани. Спартак (Москва) заема деветото място във временното класиране в руската лига с 19 точки след 14 изиграни кръга, като изостава на 12 точки зад лидера Зенит (Санкт Петербург).", "date": "2018.11.20", "title": "Попето напуска Спартак заради чистка"}
{"url": "https://www.standartnews.com/sport/zamesikha-beroe-v-ureden-mach-378463.html", "text": "Кипърската компания \"Андроспортс\" е обвинена за организиране на схема за манипулиране на контролни футболни срещи в страната в три поредни зими от януари 2016 година, съобщава румънското издание \"Газета Спортурилор\", цитирайки разследване на \"Football Leaks\". Компанията е предлагала помощ на клубовете, които се готвят на Острова на Афродита, да си уредят спаринги, но е ангажирала определени съдии, чрез които е оказвала влияние върху изхода на срещите, пише БТА. За трите зими в периода 2016-2018 под подозрение за попаднали 32 контроли, в които са участвали по три клуба от Полша и Кипър, по два от Сърбия и Чехия и по един от Украйна, Швейцария, Беларус, Словакия, Молдова, Румъния, България, Латвия и Унгария, както и 15 отбора от Русия. Мачът с българско участие е на 27 януари 2017 година между Берое и полския Висла Плоцк, завършил 1:0 за старозагорци. Осем рефери от Румъния, Португалия и Латвия са ръководили срещите, организирани от \"Андроспортс\", като петима от тях въобще не са били професионални съдии - четирима са били действащи футболисти, а още един е бил бивш играч. Кипърската компания е разследвана за връзки със скандалния агент на ФИФА и китайски бизнесмен Ерик Мао. Повечето от ангажираните арбитри, които са участвали в схемата за манипулиране на мачове, са играли с клубове, свързани с 36-годишния Мао. Китаецът е разследван за уреждане на мачове в Ирландия, Латвия, Чехия, Румъния и Сингапур. За схемата разказва румънският защитник Алин Стойка, който през зимата на 2016 година е без отбор и получил обаждане от гръцкия си агент Гавраил Папанастатос, който му предложил да се срещне и да разговаря с \"интересни хора\". Стойка пристигнал в Кипър, където се видял с 24-годишния латвийски защитник Кирил Григоров, който първоначално му предложил 500 евро за помощник-съдия и 1000 евро за главен арбитър на определени контроли. Румънецът се съгласил, но впоследствие Григоров започнал да му дава указания, че в някои мачове ще трябва да си затваря очите в ситуации за засади или пък да вдига флага, дори при правилна позиция на атакуващия играч. Стойка участвал в 15 мача, в 7 от които бил главен съдия, като във всяка една от срещите имало спорни решения - съмнителни дузпи, отмяна на чисти голове, или зачитане на попадения от засади. \"Преди мачовете получавахме инструкции от Кирил и от един кипърец. Те ни казваха дали по-често да вдигаме флага, или да го държим долу. Разбрах, че в мачовете трябва да има голове. В много от срещите имах чувството, че и отборите са наясно със схемата и затова не се налагаше да правим кой знае какви нередности. Защитниците лесно позволяваха на нападателите да ги преминават или извършваха очевидни нарушения. Аз съм футболист и мога да разбера кога има нещо подозрително. Може и с клубовете да е имало някакви отделни договорки. Ние съдиите бяхме ангажирани за всеки случай, ако нещата на терена излязат извън контрол\", разказва Стойка. Румънецът признава, че е приел да участва в схемата, защото са му били нужни спешно 40 хиляди евро за лечението на баща му от рак. \"В тези мачове получавах по 5 хиляди евро и веднага пращах парите на родителите ми\", казва още той. \"Срамувам се, но бих го направил отново. Тези пари дадоха шанс на баща ми, който още е жив\", допълва румънецът.", "date": "2018.11.20", "title": "Замесиха Берое в уреден мач"}
{"url": "https://www.standartnews.com/sport/ministr-kralev-nagradi-karatistkata-ivet-goranova-378461.html", "text": "  Министърът на младежта и спорта Красен Кралев връчи почетeн плакет на ММС на Ивет Горанова, която спечели исторически първи медал за България от Световно първенство по олимпийско карате за мъже и жени. 18-годишната плевенчанка завоюва бронз в олимпийската категория до 55 кг \"Кумите\" на шампионата на планетата в Мадрид (Испания). „Благодаря ти за това, което направи и тепърва ще правиш за спортната слава на България. Пожелавам ти да си здрава, да нямаш контузии и съм убеден, че ти предстоят още много победи“, заяви Кралев, който пък получи от Ивет копие на бронзовото й отличие. В категорията на Горанова имаше общо 75 състезателки, като в спора за бронза българката победи Сара Ямада от Япония. На старта плевенчанката елиминира водачката в световната ранглиста Анджелика Терлюга (Украйна) с 3:1. В репешажите нашето момиче постигна нова значима победа с 1:0 срещу бившата №1 в Света и Европа Сара Кардин. Почетен медал на ММС получи и личният треньор на Горанова -  Ангел Ленков, от когото министърът поиска да изготви специална програма за състезателката, която ще бъде финансирана приоритетно от спортното министерство, а целта е спечелване на олимпийска квота. Красен Кралев и президентът на Българската национална федерация карате Алексей Петров обсъдиха подготовката на българските състезатели, като тези от тях, които имат възможност да спечелят квоти за Олимпийските игри в Токио през 2020 г., ще влязат в проектоолимпийския отбор и също ще бъдат финансирани целево от ММС. Кралев изрази мнение, че карате е спорт с изключително силни социални функции и много сериозна масовост. Петров пък го запозна с идеите си за развитието на неговия спорт сред учениците и подрастващите. На срещата присъства и вицепрезидентът на Българската национална федерация карате и президент на клуба, за който се състезава Ивет Горанова КК „Петромакс“ Русалин Русалинов.", "date": "2018.11.20", "title": "Министър Кралев награди каратистката Ивет Горанова"}
{"url": "https://www.standartnews.com/sport/grabnakhme-chetiri-medala-ot-svetovnoto-po-mma-378470.html", "text": "България приключи участието си на Световното първенство по ММА в Бахрейн с 1 златен и 3 бронзови медала. За втора поредна година световен шампион в категория 65.8 кг е Делян Георгиев! Той безапелационно защити световната си титла, побеждавайки във всичките си пет двубоя. Бронзови медалисти са Божидар Иванов (77.1), Руси Минев (77.1) и Калоян Колев (+120.2). Божидар и Руси показаха огромно израстване и много малко не им достигна да играят финал. Калоян Колев доказа на младите, че когато имаш голямо сърце, възрастта няма значение и спечели първия си медал от голямо първенство на 41 годишна възраст. В най-силното Световно първенство досега, участие взеха 372 състезателя от 51 държави - изключително силна конкуренция сред най-елитните състезатели в аматьорския ММА в света. “Доволен съм от представянето на повечето от състезателите в отбора. Имайки предвид, че заедно с националните треньори, в него бяхме включили и няколко дебютанти, извоюваните четири медала на световно първенство в конкуренция с 51 страни е безспорен успех. Благодаря на Николай Цоков (старши треньор), Светослав Желев (помощник треньор), на личните треньори и на състезателите, които вложиха огромен труд по време на подготовката и успешно защитиха водещите позиции на България в световния ММА.” - Станислав Недков, председател на БФ ММА. По време на Световното първенство, се проведе и церемония по раздаване на годишните награди на международната федерация по ММА - IMMAF, на които България за пореден път беше призната за световна сила в ММА, получавайки номинация за най-добър отбор на 2018 година. “Поздравявам всички членове на БФ ММА и всички приятели на нашия спорт. Всеки от вас има своя принос за спечелването на вече 313 медала от международни състезания от бойците на федерацията ни. Благодаря на министър Красен Кралев и на Министерство на младежта и спорта за доверието и подкрепата!” - допълни още Станислав Недков.", "date": "2018.11.20", "title": "Грабнахме четири медала от световното по ММА"}
{"url": "https://www.standartnews.com/sport/khero-ostava-v-kazakhstan-378477.html", "text": "Воденият от Димитър Димитров-Херо отбор на Иртиш (Павлодар) спечели и втория бараж за оставане в елита на казахстанския футбол. След като в първата среща победи с 3:0, сега Иртиш спечели с 2:1 и у дома срещу Къран Шимкент- 3-и във втора лига. След нулево първо полувреме домакините откриха резултата в 66-ата минута чрез Смаилов, а след това затвърдиха успеха си с точно изпълнена дузпа от Стаменкович в 82-ата минута. Иртиш остана на 10-о място в крайното класиране в редовния сезон, което наложи да се играе плейоф за запазване на елитния статут. А футболистите на Димитров и неговите помощници Георги Чиликов и Петър Колев не оставиха съмнения в превъзходството си. \"Димитър Димитров ще продължи да работи в Иртиш и през новия сезон в качеството си на старши треньор, съобщава местният сайт Prosports.kz. Според изданието, българският специалист е замислил да смени някои хора от треньорския си щаб. Селекционното звено на клуба вече е прозвънило на футболистите, които са в плановете за селекция за новото първенство, и които са посочени като желани от Димитров. Но договорът с българския специалист ще бъде сключен след като бъде утвърден бюджета за следващия сезон. Така или иначе Иртиш иска да си върне местни футболисти, които в момента се състезават в други отбори от елитната дивизия на страната. В списъка за зимна селекция е Аслан Дарабаев, който играеше в тима през 2017-а година.", "date": "2018.11.20", "title": "Херо остава в Казахстан"}
{"url": "https://www.standartnews.com/regionalni/yaguar-debne-plovdivchani-v-prirodonauchniya-muzey-378432.html", "text": "Ягуар ще дебне посетителите на Природонаучния музей от днес. Експозицията с животински видове се увеличава с още интересни представители – черноглав трагопан, европейска норка, евразийска златка, розов пеликан, пише trafficnews. От музея канят своите приятели да се насладят и на най-новото заглавие в Планетариума - 2D филм за Слънцето “The Sun, Our Living Star”. Слънцето е огрявало нашия свят в продължение на четири и половина милиарда години. Светлината, която топли кожата ни днес, е била усещана от всеки човек,живял някога на Земята.  Тя е докосвала гърбовете на динозаврите и е поздравявала съществата, които първи са напуснали океана, за да покорят сушата. То е най-близката до нас звезда и е нашата енергийна станция, източникът на енергия, който задвижва нашите ветрове, нашето време.  Разберете тайните на тази звезда,като се потопите в това планетарно шоу.", "date": "2018.11.20", "title": "Ягуар дебне пловдивчани в Природонаучния музей"}
{"url": "https://www.standartnews.com/regionalni/blagoevgrad-bori-mrsniya-vzdukh-ss-zeleni-poyasi-378429.html", "text": "Благоевград ще има зелени пояси срещу замърсяването на въздуха. Това става ясно от пресконференция на кмета д-р Атанас Камбитов. Той е възложил да бъде подготвена процедура за избор на фирма, която да направи проект за цялостно озеленяване на града. В бюджета за догодина ще бъдат заложени необходимите финансови средства, така че градът не само ще изглежда по-красив и зелен, но и ще има по-чист въздух. Предвижда се в бюджет 2019 да има повече средства за измиване на града. Поне веднъж месечно улиците ще бъдат измивани, като това ще се прави през нощта.  \r\nЗа да се намали замърсяването на въздуха, кметът Камбитов предвижда ново изискване към фирмите, които осъществяват градския транспорт. Техните автобуси ще трябва да отговарят минимум на екологичен сертификат Евро 5 за следващите 10 години. „Всички тези мерки предприемаме, за да намалим замърсяването на въздуха. Благоевград не попада в списъка с най-замърсените градове, които получиха финансова помощ по ОП „Околна среда”, но ние сме длъжни да работим в тази посока. Коментирахме с МОСВ и с колегите в Националното сдружение на общините на по-късен етап да има допълнително финансиране и за другите градове”, каза кметът Камбитов.", "date": "2018.11.20", "title": "Благоевград бори мръсния въздух със зелени пояси"}
{"url": "https://www.standartnews.com/regionalni/4-sela-v-obshchina-samuil-gotvyat-ekoprotest-378448.html", "text": "Четири села в община Самуил заплашват с протести, ако агрофирма започне изграждането на лагуна за течна тор в техните землища. Жителите на селата Богданци, Голяма вода, Кара Михал и Хърсово се обявяват против намерението на дружество „Агротайм“ да складира животинските отпадъци от свинекомплекса си в Исперих на тяхна територия. Хората се опасяват, че лагуната ще замърсява въздуха и ще понижи качеството им на живот, обясни кметът на общината доктор Бейтула Сали. От фирма „Агротайм“ уверяват, че ще изградят съоръжението за отпадни продукти по най-съвременна датска технология. Хранилището ще бъде напълно херметизирано, а датчици ще следят торта да не прониква неконтролирано в почвата. Собственикът на компанията Иван Иванов обясни, че дружеството планира да използва естествените продукти за наторяване, а това ще подобри силно качествата на почвата. Земята , която „Агротайм“ обработва в община Самуил принадлежи на местните хора, а дружеството е само арендатор, обяснява той. Община Самуил не е дала разрешително за изграждане на планирания от дружеството обект. Организираната от местните хора подписка против инвестиционното намерение на „Агротайм“ е подкрепена вече от 600 души. Агрофирмата е завела дело срещу местната управа и датата на процеса е насрочена за началото на декември. Жителите на четирите села планират да излязат на протест в деня, в който съставът на административния съд в Разград разглежда казуса.", "date": "2018.11.20", "title": "4 села в община Самуил готвят екопротест"}
{"url": "https://www.standartnews.com/regionalni/dva-klasa-vzrastni-trgvat-na-uchilishche-v-dulovo-378450.html", "text": "30 възрастни тръгват на училище в община Дулово. Желаещите да повишат образованието си ще учат в основното училище „Св.Св. Кирил и Методий“ в село Правда. Те са завършили отдавна началното училище и искат да повишат образованието си в прогимназиалните класове. 6 учители ще преподават на хората, решили да учат през целия си живот. Занятията ще се водят в рамките на проекта на МОН „Нов шанс за успех“, който се финансира от ОП „Наука и образование за интелигентен растеж“. Училището в дуловското село Правда е единственото школо в област Силистра, което днес предлага обучение за възрастни, уточниха от РУО на МОН в крайдунавския край.", "date": "2018.11.20", "title": "Два класа възрастни тръгват на училище в Дулово"}
{"url": "https://www.standartnews.com/sport/ludogorets-obyavi-promeni-v-strukturata-378474.html", "text": "Управителният съвет на ПФК „Лудогорец“ утвърди промените в организационната структура на клуба, които бяха анонсирани в началото на месец октомври. Създаден беше Селекционен съвет, начело на който застава директорът „Спортна администрация“ Георги Караманджуков. Той ще бъде отговорен за цялата спортно-техническа дейност в ПФК „Лудогорец“. Караманджуков ще контролира работата в спортно-техническия щаб на представителния отбор, както и дейността на Лудогорец II, и Детско-юношеската академия на клуба. На този етап длъжноста „Спортен директор“ в ПФК „Лудогорец“ остава вакантна. Георги Караманджуков работи в клуба от февруари 2011 г. Директорът „Спортна администрация“ е с дългогодишен управленски опит в сферата на футбола. Бил е Изпълнителен директор на Родопа (Смолян) в продължение на 15 години, директор „Спортна администрация“ в ПФК „Нафтекс“ и вицепрезидент на Аматьорската футболна лига. Завършил е „Спортен мениджмънт“ в Националната спортна академия. Междувременно ръководството на клуба постигна договорка с известния български футболист Иван Цветков, който започва работа в скаутското звено на ПФК „Лудогорец“. Цветков има успешна кариера в Холандия и Турция. Бързо печели авторитет и при завръщането си в България, където облича екипите на Пирин, Левски и Ботев (Пловдив). Другото популярно име в скаутското звено е Яков Папарков. Дългогодишният директор на Детско-юношеската академия на Лудогорец, под чието ръководство школата постигна много успехи, сменя попрището си и ще работи за Клуба като помага за намирането на класни футболисти за представителния отбор. Скаутите, които до момента работиха за селекцията в Лудогорец, остават на работа в клуба.", "date": "2018.11.20", "title": "Лудогорец обяви промени в структурата"}
{"url": "https://www.standartnews.com/svyat/v-beliya-dom-be-dostaveno-kolednoto-drvo-378388.html", "text": "Коледното дърво, което ще краси Белия дом за предстоящите празници в края на годината, е вече доставено. Президентът Доналд Тръмп и съпругата му Мелания присъстваха на церемонията по получаването му в президентството вчера, предадоха световните агенции. Така те спазиха традиция, датираща от 60-те години на миналия век. \r\n  БГНЕС Коледното дърво е високо 5,90 метра и е ела от вида фрейзър. Той е било отгледано в стопанството на Лари Смит от Нюланд в Северна Каролина. Коледното дърво бе докарано с коне и каруца под звуците на коледна музика и под погледите на журналисти и любопитни граждани. Тръмп разгледа елата отблизо. Той позира и за снимки, но не направи изявление за репортерите. \r\n  БГНЕС   Коледното дърво ще бъде разположено в Синята стая на Белия дом. Собственикът на фермата-доставчик на елата, разказва, че тя е 25-30-годишна. Той е бил избран да я достави в Белия дом след конкурс, организиран от Националната асоциация за коледни дръвчета.   БГНЕС", "date": "2018.11.20", "title": "В Белия дом бе доставено коледното дърво"}
{"url": "https://www.standartnews.com/sport/ibra-i-milan-si-stisnakha-rtsete-378485.html", "text": "Златан Ибрахимович се е договорил с шефовете на Милан и ще се завърне на „Сан Сиро” от зимата. Това ще бъде повторен дебют с фланелката на Милан за Ибра, след като за последно той я носи през 2012-а година. Бившият нападател на Манчестър Юнайтед и Интер Милано е приел предложението за шестмесечен контракт. Също така става ясно, че след изтичането на договора му с Лос Анджелис Галакси, то „росонерите” ще предложат още една година на шведа. Информацията идва от вестника La Gazzetta dello Sport, а в допълнение медията пише, че се очаква само крайното одобрение на спортния директор Леонардо. По всичко личи, че двете страни имат желание отново да работят заедно. Агентът на Ибра – Мино Райола, пък се намира в модната столица на Европа, където води усилени преговори за своя клиент. Същевременно импресариото посети болница, където се намира друг негов клиент – Джакомо Бонавентура. Халфът му предстои операция в САЩ на лявото коляно и ще отсъства поне седем месеца.", "date": "2018.11.20", "title": "Ибра и Милан си стиснаха ръцете"}
{"url": "https://www.standartnews.com/sport/keykhil-izigra-posledniya-si-mach-za-avstraliya-378487.html", "text": "Легендата на австралийския футбол Тим Кейхил изигра последния си мач с националната фланелка при успеха над Ливан с 3:0 в Сидни в международна контрола. 38-годишният играч напусна терена в 82-ата минута под бурните овации на над 33 хил. фенове по трибуните, с което каза сбогом на националната селекция. Той дебютира за Австралия през 2004 г. (в приятелския мач срещу ЮАР.) и прекара в тима повече от 14 години, в които изигра рекордните 108 мача и реализира 50 попадения (рекорд). Тим Кейхил е първият австралиец вкарвал гол на Световно първенство за страната си - в Германия през 2006 г., както и единственият вкарал на три поредни Мондиала - 2006, 2010 и 2014 г. Кейхил не успя да се разпише на шампионата в Русия през това лято при четвърто си участие на най-големия футболен форум. \r\nПрофесионалната клубна кариера на нападателя обаче продължава. В началото на този сезон той премина в индийския Джемшедпур, като преди това се състезаваше още за тимовете на Милуол, Евертън, Ню Йорк Реб Булс, Шанхай Шенхуа, Ханджоу Грийнтаун и Мелбърн Сити. Най-плодотворният му период е в Евертън, където между 2004 и 2012 г. реализира 56 гола в 226 мача за \"карамелите\".", "date": "2018.11.20", "title": "Кейхил изигра последния си мач за Австралия"}
{"url": "https://www.standartnews.com/sport/cheferin-tazi-superliga-e-izmislitsa-378490.html", "text": "Президентите на УЕФА и Асоциацията на професионалните футболни клубове в Европа Александър Чеферин и Андреа Аниели отрекоха категорично да е имало разговори за създаването на т. нар. \"Суперлига\". Двамата ръководители са убедени, че подобна идея никога няма да се осъществи и я определиха като \"измислица”, пише БГНЕС. Изказванията им идват по повод серията документи, които излязоха наяве от \"Der Spiegel\" след разследване на платформата Football Leaks. Според тях топклубовете в Европа са в напреднали преговори за създаване на суперпървенство, което да не е под юрисдикцията на УЕФА. Начело на тази идея е президентът на Байерн (Мюнехн) Карл-Хайнц Румениге. Германският гранд начело с Румениге отхвърли обвиненията, а германецът дори се закани да предприеме съдебни мерки срещу изданието.  \"Имаме някои идеи. Създаване на Суперлига е въпрос, който изобщо не е обсъждан. Няма да се случи. Това е измислица или нещо като мечта\", подчерта Чеферин. \"Мога да потвърдя, че никога не сме виждали тези документи. Не е разговаряно по такава тема и никой от наша страна не е свързан с тяхното създаване. От Асоциацията на професионалните клубове в Еверопа сме свързани с УЕФА и ще работим и занапред заедно за по-добро бъдеще на играта\", поясни Аниели, който е и собственик на Ювентус.  На следващата среща на УЕФА в началото на декември в Дъблин (Ирландия) се очаква да бъде обявено учредяването на трети европейски клубен турнир, който ще включва групова фаза от 32 отбора. Планира се да бъдат внесени различни промени в европейския футбол след 2024 година. \"Наш дълг е да опазим богатото наследство на европейския футбол, но в днешния глобален свят трябва да се погрижим и за опазването на пазарите и тяхното разширяване. Трябва да помислим за Полша, Турция, Русия. Феновете могат да са сигурни, че ако се опитваме да направим нов продукт, то е защото искаме да сме сигурни, че засяга всички фенове на футбола в Европа\", допълни Андреа Аниели.", "date": "2018.11.20", "title": "Чеферин: Тази Суперлига е измислица"}
{"url": "https://www.standartnews.com/biznes/nad-1-milion-kokoshki-i-patitsi-pod-nozha-zaradi-ptichi-grip-378444.html", "text": "26 са потвърдените огнища на птичи грип у нас, а общият брой на птиците във всички засегнати обекти е над 1 000 000 броя.  Заразата е регистрирана в областите Добрич, Пловдив, Хасково, Стара Загора и Ямбол, а данните са към средата на ноември, съобщиха от Българската агенция за безопасност на храните /БАБХ/.  14 са огнищата в животновъдни обекти за отглеждане на патици мюлари, 6 - за кокошки (като едно е във ферма с бройлери), 5 в задни дворове, 1 в дивечовъдно стопанство. Засиленият надзор и контрол на птицевъдните обекти продължава. Досегашните резултати обаче показват, че вирусът продължава да циркулира в птицефермите. Основни причини за появата и разпостранението на Инфлуенца по птиците са пробиви в биосигуността на фермите, отглеждане на птици на открито и биосигурност по време на транспорт на птици.  Предприетите мерки целят ранно откриване на инфектирани с вируса птици, предотвратяване разпространението на заболяването и предпазване на птицевъдния сектор в останалата част от страната. Стратегията за контрол на ситуацията включва мерки като биосигурност в стопанствата, по-висока честота на лабораторен контрол за доказване липса на инфекция с вируса, което означава увеличен брой официални ветеринарни инспекции. Движение на птици в и от предпазните и надзорни зони не се допуска, само при изключенията, разписани в законодателството. С наложените мерки БАБХ се стреми към оздравяване на сектора по отношение на болестта Инфлуенца. БАБХ също така настоява за самоконтрол и създаване на браншова организация, която да подпомага дейностите по контрола, който изпълнява Агенцията. По време на инициираните от БАБХ многократни срещи с представители на птицевъдния сектор през последните две седмици, Агенцията и птицевъдната индустрия постигнаха съгласие, че надзорът е необходим и трябва да се прилага стриктно. Участниците в работните срещи се обединиха около това, че мерките са нужни за запазване на международните пазари на птицевъдната индустрия, осигуряване на нормална атмосфера за работа на фермите с птици, както и гарантиране безопасността на българския потребител. Междувременно във връзка с усложнената епизоотичната ситуация относно заболяването Инфлуенца по птиците, Европейската Комисия (ЕК) повдигна въпроса за разширяване на настоящите зони на ограничения и създаване на допълнителна рестриктивна зона в страната, която да включва територията на областите Пловдив, Хасково и част от област Стара Загора. Основанията на ЕК са свързани основно с увеличаването броя на огнищата от началото на октомври 2018 г., появата на огнищата в едни и същи птицевъдни обекти, започващия високо рисков сезон по отношение на заболяването, необходимостта за предоставяне на гаранции пред страни членки и трети държави във връзка с движението на живи домашни птици и яйца за люпене. БАБХ предложи на ЕК възможността за създаването на допълнителна зона да се разгледа след окончателен анализ на резултатите от засиления надзор, който се прилага в момента и изпълнение на ангажиментите, поети от страна на птицевъдния сектор за укрепване на фермите.  \r\n ", "date": "2018.11.20", "title": "Над 1 милион кокошки и патици под ножа заради птичи грип"}
{"url": "https://www.standartnews.com/sport/venger-robotite-shche-smenyat-trenorite-378495.html", "text": "Легендарният френски треньор Арсен Венгер предрече сериозни промени във футбола в бъдеще. 69-годишният специалист каза, че играта се развива много бързо и каза, че феновете и социалните мрежи ще имат сериозно участие. \"Не подценявайте социалните мрежи, там е силата на феновете. В бъдеще ще стане нещо, което аз не бих приел, но може хората да гласуват кой играч да бъде сменен и треньорът да го прави. След 20 години може да няма треньор, а да сложат робот, които да говори на играчите\", коментира Венгер пред bIN Sport. Французинът все още е без работа, след като напусна Арсенал, но призна, че разглежда оферти и от Нова година ще има нов отбор.", "date": "2018.11.20", "title": "Венгер: Роботите ще сменят треньорите"}
{"url": "https://www.standartnews.com/regionalni/v-pleven-obsdikha-vzimaneto-na-obshchinski-kredit-378466.html", "text": "При засилен интерес от страна на гражданите премина организираното от Община Плевен обществено обсъждане за поемане на дългосрочен общински дълг под формата на кредит от „Регионален фонд за градско развитие” АД  („Фонда”), съобщава topnovini= Повече от три часа в зала „Гена Димитрова” кметът Георг Спартански отговаря на въпроси и разяснява същността на проектите, които ще се реализират със средствата от заема, за процедурите, условията и сроковете за отпускане на кредита. Дългосрочният общински дълг е за 6 128 000 лв., целта на поемането му е финансиране на инвестиционни намерения на Община Плевен за основен ремонт на площад „Свобода” и пешеходната улица „Васил Левски” от площад „Свобода” до площад „Стефан Стамболов”, ремонт на сградата на Автогара – Плевен, и автобусните сектори, както и  изграждане на площадка за скейтборд в района на чешма Балаклия. Финансовият ресурс на фонда за Северна България е около 210 млн. лв. и в периода до 2020 г. всички общини от Севера ще се състезават за средствата. Тази, която има по-добра подготовка и действа по-оперативно, ще може да се възползва от парите, уточни г-н Спартански. Той изслуша и мненията и предложенията на гражданите, които ще обобщи и ще представи на заседанието на Общински съвет – Плевен, през м. декември заедно с предложението за вземане на кредит. Тогава местният парламент ще трябва да се произнесе дали одобрява поемането на този дълг.", "date": "2018.11.20", "title": "В Плевен обсъдиха взимането на общински кредит"}
{"url": "https://www.standartnews.com/biznes/bitkoynt-prodlzhava-stremglavo-da-pada-378430.html", "text": "Стойността на биткойна продължава стремглаво да пада. Във вторник най-популярната дигитална валута загуби още 10,58%, достигайки ново дъно от 4308 долара в сутрешната търговия. Малко по-късно цената й се вдигна до $4 448. Това е най-ниското ниво от 6 октомври 2017 година насам. В рамките на седмица най-голямата криптовалута изтри почти една трета от пазарната си капитализация. Другите криптовалути също рязко губят позиции срещу долара. Ether свали 10 процента, а XPR - 13. \r\n ", "date": "2018.11.20", "title": "Биткойнът продължава стремглаво да пада"}
{"url": "https://www.standartnews.com/regionalni/bezrabotitsata-vv-vratsa-e-po-niska-ot-tazi-v-stranata-378468.html", "text": "Равнището на безработица в община Враца е по-ниско от това в страната, съобщи днес директорът на регионалната дирекция „Бюро по труда“ Маргарита Ангелова. Статистическите данни за миналия месец сочат, че на територията на дирекцията тя е 7.29%.  \r\nПо-изненадващо е отчетеното равнище на безработица в община Враца, което е 5.74% или с 0.15% по-ниско от това в страната. Много е вероятно това да се дължи на голямата емиграцията на хората в чужбина.  \r\nЦифрите сочат, че най-висока е безработицата в общините Борован – 44.14%, Хайредин – 44.97%, Криводол – 29.40%, Роман – 22.35% и Бяла Слатина – 22%. \r\nВ края на октомври броят на регистрираните безработни в дирекцията във Враца е 2 618 човека, като броят им е със 112 лица повече в сравнение с предходния месец. От тях 1927 лица са в община Враца, а 691 в община Криводол.  \r\n ", "date": "2018.11.20", "title": "Безработицата във Враца е по-ниска от тази в страната"}
{"url": "https://www.standartnews.com/sport/grtsiya-ni-otkaza-za-evro-2019-378486.html", "text": "България отпадна от борбата за класиране на европейските финали за юношите до 19 години. В Сливен \"лъвчетата\" загубиха от Гърция с 0:3 и сдадоха второто място в групата, което пращаше в елитния кръг. На нашата позиция се намърда Румъния, която по същото време отнесе с 8:0 аутсайдера Гибралтар в Стара Загора. Любопитно е, че днешните ни съперници от Гърция не играеха за нищо, тъй като вече си бяха осигурили място в следващия етап от състезанието.  \r\nВ герой за \"елините\" и в кошмар за тима на Ангел Стойков се превърна лявото крило Антонис Гайтанидис. Младият футболист на ПАОК влезе в игра в 56-ата минута и скоро се развихри с две бързи попадения. Това не стигна на Гайтанидис, който оформи своя хеттрик в мрежата на Дамян Дамянов с точно изпълнение на дузпа в 83-ата минута - 3:0.  \r\nТака отборът на Стойков приключва участието си с актив от 4 точки. Същия актив имат и румънците, които обаче са с по-добра голова разлика от нашите.", "date": "2018.11.20", "title": "Гърция ни отказа за Евро 2019"}
{"url": "https://www.standartnews.com/regionalni/reshavat-problema-s-bezvodieto-v-rayona-na-raven-378469.html", "text": "Кметът на община Момчилград заедно със заместниците си Севдалин Огнянов и Алие Ибрахим инспектираха на място строителните дейности по изграждането на нов довеждащ водопровод и съоръжения, за решаване проблема с безводието в района на село Равен. \"Изгражда се нов довеждащ водопровод, като в същото време сме включили допълнителни водоизточници и дренажи. Целта ни е да разрешим напълно един наболял от години проблем - недостига на вода в района. Надявам се следващото лято да не се налага въвеждането на режим при водоснабдяването в района на Равен\", заяви кметът на община Момчилград Сунай Хасан. Средствата по дейностите са финансиране с постановление на Министерския съвет. Изпълняваните проекти са два „Допълнително водоснабдяване на Равен и махала Кедик чал” и „Подмяна на вътрешната водопроводна мрежа на Кедик чал”.", "date": "2018.11.20", "title": "Решават проблема с безводието в района на Равен"}
{"url": "https://www.standartnews.com/biznes/chez-svetvat-kak-da-namalim-smetkite-si-za-tok-378417.html", "text": " в едно домакинство през зимните месеци спрямо септември. Това посочва статистика на ЧЕЗ Електро България. С понижаване на температурите през зимния сезон потреблението на електроенергия се повишава. Средната консумация на електроенергия от битов клиент през декември, януари и февруари в периода 2014-2018 г. е   Това е с близо 84% повече отколкото през септември за същия период. Нарастването се дължи на сравнително високият дял на използването на електричество за отопление в България -  Това е значително над средното ниво за Европейския съюз - 24%. Това се отразява и върху размера на месечните фактури. Изследвания сочат, че   на четиричленно домакинство през периода декември-февруари е за отопление и затопляне на вода, a останалите близо 30% се разпределят между охлаждане, готвене, миене на съдове, пране, осветление и други електроуреди. Тъй като консумацията е основен фактор при формиране на сметката за ток, ЧЕЗ Електро България призовава към  . Това включва не само саниране на жилището и избор на уреди с висок енергиен клас, но и промяна на навиците и начина на мислене. Някои от мерките не изискват нито специални усилия, нито закупуването на нови уреди, но водят до по-голям контрол на разходите за електроенергия в домакинствата, без да нарушават комфорта в дома. Икономии при отоплението с електроуреди през зимата могат да се постигнат с   Това ще понижи потреблението на ток с до 10%. Разходите за подгряване на вода ще се намалят също с до 10%, ако температурата на нагревателя се понижи от 60°C на 55°C. Сред мерките, които също водят до  , са използването на енергийно ефективни лампи, прането на дрехи на 30°C или изключването на електроуреди от мрежата, когато не се използват. Повече полезна информация за начините за спестяване на електроенергия и приблизителна консумация на най-често използваните електроуреди в домакинствата са публикувани в подсекция \"Енергийна ефективност\" на www.cez.bg.", "date": "2018.11.20", "title": "ЧЕЗ съветват как да намалим сметките си за ток"}
{"url": "https://www.standartnews.com/biznes/chakame-i-koreyski-investitor-za-belene-378453.html", "text": "„Корейската Хидро Атомна Енергийна корпорация“ може да участва в процедурата за избор на стратегически инвеститор за АЕЦ „Белене“. Това стана ясно от думите на енергийния министър Теменужка Петкова, която откри корейско-български енергиен форум в столицата. „Един от потенциалните инвеститори, заявили интерес за участие в този проект, е \"Корейската Хидро Атомна Енергийна корпорация“, каза Петкова. По думите й, съществува голям потенциал за задълбочаване на сътрудничеството в енергийната област между България и Корея. \"Уверена съм, че можем да си бъдем взаимно полезни в усилията за повишаване на енергийната сигурност, диверсификация на енергийните източници, насърчаване на възобновяемата енергия, развитие на ядрената енергетика, които са приоритетни направления в енергийната област както за нашата страна, така и за Република Корея”, каза още Теменужка Петкова. Тя очерта усилията на българското правителство за диверсификация на енергийните източници и маршрутите за доставка на природен газ като един от водещите приоритети на правителството в енергийната област. Петкова запозна участниците в дискусията с решението българската страна да участва в проекта за изграждане на терминал за втечнен природен газ край Александруполис.  „В контекста на намеренията ни за изграждане на газоразпределителен център в страната, ние разглеждаме своето участие в терминала като стратегическо за диверсификацията и сигурността на енергийните доставки за региона“, подчерта Петкова. По нейните думи, сътрудничеството с Република Корея в тази област би било много полезно с оглед на факта, че в страната са изградени четири терминала за втечнен природен газ, а перспективата е до 2031 г. да бъдат направени още десет. „Като страна-член на ЕС, България разнообразява енергийния си микс. Ефективното потребление на енергия, съчетано с използването на енергия от ВЕИ, представляват важни мерки за подобряване сигурността на енергийните доставки“, подчерта още министър Петкова. Тя припомни, че още през 2013 г. България е постигнала своята задължителна национална цел от 16% дял на енергията от ВЕИ в брутното крайно потребление. С оглед на предизвикателствата, свързани с работата на големите горивни инсталации, това е значимо постижение, което дава нови перспективи за задълбочаване на двустранните ни контакти. ", "date": "2018.11.20", "title": "Чакаме и корейски инвеститор за „Белене“"}
{"url": "https://www.standartnews.com/svyat/instagram-se-bori-sreshchu-falshivite-kharesvaniya-378396.html", "text": ". Администрацията на социалната мрежа е установила, че все повече хора използват специални приложения, позволяващи автоматично да се оставят коментари и лайкове. Подобни действия противоречат на правилата и ще бъдат премахнати. \"От днес ще започнем да отстраняваме фалшивите лайкове, следвания и коментари от акаунтите, които използват странични приложения, за да си повишат известността\", съобщиха от Instragam. Потребителите ще бъдат информирани за отстраняването на изкуствените харесвания, като ще им бъде предложено да променят своята парола, за да не могат повече страничните приложения да използват данните им, пише БГНЕС. Instagram стартира през октомври 2010 г. Първоначално беше предназначен само за мобилните устройства на компанията „Епъл“. От април 2012 г. социалната мрежа е достъпна и за потребителите на \"Андроид\". Тогава компанията Facebook купи Instagram за 1 млрд. долара.", "date": "2018.11.20", "title": "Instagram се бори срещу фалшивите харесвания"}
{"url": "https://www.standartnews.com/biznes/kalin-khristov-6-te-banki-nyama-da-sa-iznenadani-ot-proverkite-378472.html", "text": "Шестте български банки няма да са изненадани от проверките, които извършва Европейската централна банка, защото те са подобни на стрес тестовете от 2016 г.  Това стана ясно от думите на подуправителя на БНБ Калин Христов в репортаж на БНР от конференцията \"Банките и бизнесът\", организирана от \"Капитал\". В средата на ноември институцията, управлявана от Марио Драги, посочи, че ще бъдат направени оценки на качеството на активите на УниКредит Булбанк, ОББ, Банка ДСК, ПИБ, ЦКБ и Инвестбанк. Процедурата е стъпка към присъединяването на страната ни към Банковия съюз и валутния механизъм ERM II, известен още като \"чакалнята\" за еврото.  От лятото на миналата година БНБ работи неофициално с ЕЦБ по процеса за присъединяване на България към механизма ERM II. След оценката на активите и стрес тестовете на банките следва етапът на присъединяване към Единния надзорен механизъм на ЕЦБ и към ERM II, по-популярна още като \"чакалнята\" на Еврозоната. \"Двата процеса трябва да станат едновременно след оценката на активите\", обясни Калин Христов.  По думите му, не би трябвало да се очаква банките да са много изненадани от това, което ще се състои в процеса на оценка на активите и стрес-теста. Разликата е, че този път ще бъдат разгледани не всички банки на пазара, а само шест от тях. Подуправителят на БНБ обясни още, че процедурата по присъединяване изисква предприемането на три стъпки - законодателни промени - конкретно в Закона за кредитните институции, които вече се обсъждат от парламента, преглед на надзорните практики на БНБ и преглед на активите и стрес тестове на шестте избрани от ЕЦБ банки. \"ERM II не е чакалня, защото не чакаш нищо там. Това е официален критерий за присъединяване на българския лев към ERM II, като това изисква държавата да има фиксиран валутен курс в продължение на две години, а изискването е това да стане без сътресения за системата\", обясни Христов. И добави, че само две държави в Еврозоната не са минали през механизма преди да приемат еврото - Гърция и Италия. \"Ние 22 години живеем с фиксиран валутен курс без напрежение върху него. Тези 2 години трябва да бъдат за нас като дежа вю\", допълни той. В края на годината ЕЦБ ще приключи политиката по наливане на пари в икономиката чрез изкупуване на активи - т. нар. количествени улеснения.  \r\n\"След този стимул ние видяхме подобряване на икономическата активност в цялата еврозона. То е повсеместно, дори в страни от периферията със силни структурни проблеми като Италия и Португалия, които също растяха, но с по-бавни темпове. Това е аргументът, че приливът повдига всички лодки, дори пробитите. Основният въпрос е дали това е движено изцяло от паричния стимул или от структурни подобрения\", коментира Христов.  Но след \"повсеместния растеж\" в еврозоната идва период на забавяне, а инфлацията е над целевото ниво.  \"От ЕЦБ планират до края на лятото на 2019 година основната лихва да не бъде променяна. След това е трудно да кажем колко бързо тези нива ще се стабилизират\", смята Христов и допълва, че ефектът от промените на основните лихви в Еврозоната ще дойде по-късно в България. Като цяло в момента кредитирането расте с много бързи темпове, а икономиката вече е под върховата си форма, което означава, че трябва да се подготвим за следващия негативен икономически цикъл.  За банките това означава  по-високи лихви по кредитите и депозитите и повече необслужвани кредити.  \"Лихвите по депозитите в България намаляха от 4% до 0,2% за домакинствата. Тази масирана преоценка на лихвите по влоговете се пренесе върху тези по кредитите, а в резултат се увеличи заемането на кредити. Нарастването на лихвените проценти обаче ще повиши и кредитния риск особено при имотните заеми\", предупреждава Калин Христов, цитиран от money.bg. По неговите думи въпросното повишение ще се усети първо при депозитите, а след това ще се пренесе и върху кредитите. Колко бързо ще нараснат лихвите обаче е трудно да се прогнозира. Затова и от БНБ очакват банките да се подготвят за процеса с повече провизии.  \"Добре е да провизираме сега с поглед към следващия цикъл, отколкото само да се радваме на големите печалби\", каза Христов.  \r\nТой изтъкна, че политико-икономическият риск от пренасянето на лихвени проценти върху потребителите, които са и гласоподаватели, \"е риск, който трябва да се мисли и управлява отсега\". Председателят на Асоциацията на банките в България /АББ/ Петър Андронов също предупреди, че постепенно ще започне затягане на условията за кредитиране. А конкуренцията между банките и високите нива на ликвидност в момента понякога ги карат да бъдат неразумни.   Андронов отбеляза, че \"не е нормална\" ситуацията, в която има увеличение на потребителските заеми, тъй като значителна част от него се дължи на използването на такива за покупката на имоти. \"Клиент на една банка, който е получил кредит за мобилен телефон, си го купува и смело погасява кредита за 3 месеца. Автоматично системите подсказват, че той може да поеме по-голям кредит. Предлагат му се на другия ден 70 000 лева потребителски кредит. Той гордо ми съобщава, че може да ги използва за още едно жилище някъде. Не първо, не основно жилище, което е необходимо, а жилище, с което да спекулира, защото щял да получи лесен кредит, да си купи това жилище, да добави нещо и да печели от наеми. Когато склонността на хората да спекулират бъде подхранена от банките и стигне до размери, в които получават лесно пари и инвестират в нещо, което не им е от първа необходимост, то вниманието ни трябва да се повиши и да избягваме прекалената либералност в кредитните стандарти\", посочи Андронов.  Председателят на АББ допълни, че подобен ръст на кредитирането, който наблюдаваме в момента, е имало за последно преди финансовата криза. Андронов обаче посочва, че не може да бъде направена връзка между ситуацията през 2008 и тази днес, той като за разлика от тогава в момента \"банковата система е много по-балансирана\".", "date": "2018.11.20", "title": "Калин Христов: \"Чакалнята\" на еврото ще ни е \"дежа вю\" /ОБНОВЕНА/"}
{"url": "https://www.standartnews.com/biznes/spirat-upotrebata-na-plastmasa-v-ski-zona-bansko-378459.html", "text": "Ски зона Банско влиза в историята, като първата в която се спира използването на пластмасови изделия за еднократна употреба. Това обявено днес на специална пресконференция от концесионера на ски зоната \"Юлен\". Пластмасовите бутилки в заведенията вече ще бъдат заменени със стъклени, а чашите за кафе с картонени. Чиниите за хранене ще са материал, който може да се разгражда на 100 %. Сламките и бъркалки ще са от бамбук. \"Всички тези промени са част от екологичната стратегия на \"Юлен\" АД. Още от 2012-а година в ски зоната сме въвели система за разделно събиране на отпадъците. Сега ние сме твърдо решени да се включим в световната битка с пластмасата, коментира Радослав Дурчов от \"Юлен\". Той разкри, че само от началото на годината в зоната са събрани и предадени над 1,3 тона пластмасови отпадъци. \"Целта ни е тези вредни отпадъци да бъдат максимално намалени и за това ги спираме от употреба\", разказа Дурчов. В курорта вече има на разположение и контейнери за разделно събиране на отпадъците с ясно означение. \"Използването на стъклен амбалаж ще ни увеличи разходите, но ние сме категорични, че си заслужава, заради битката с пластмасата, коментираха още от \"Юлен\". Нова програма за лоялни клиенти стартира в Банско от зимния сезон 2018 / 2019 - Bansko Loyalty Club, обяви Атанас Малеев от \"Юлен\" на днешната пресконференция. Целта е концесионерът на ски зоната да бъде лоялен към клиентите, които от години предпочитат да карат ски или сноуборд в най-добрия зимен курорт на Балканите. \"Програмата за лоялни клиенти е насочена към онези любители на зимните спортове, които закупуват сезонни карти. Всеки може да се възползва от нея, като предимствата за лоялните клиенти се увеличават с всяка изминала година. Програмата включва три вида карти - Silver, Gold и Platinum, коментира още Малеев. Всички бонуси, които клиентите могат да използват са написани в сайта www.basnkoski.com. \"Програмата влиза в сила от изминалия ски сезон - ако сте притежавали сезонна карта за лифтовете през 2017/2018 и закупите отново такава за ски сезон 2018/2019, тя вече ще е Silver Card и Вие ще можете да се възползвате от всички привилегии, които ви осигурява тя. Чрез тази нова програма Юлен АД иска да се отблагодари на своите лоялни клиенти и да направи престоят им в ски зоната и в Банско още по-приятен\", допълни още Малеев. Със спечелването на приза ски курорт №1 на България Банско се нареди до още 7 големи ски дестинации, които имат пълен комплект от 6 поредни приза от Световните ски награди, коментира на срещата с медиите Иван Обрейков, маркетинг директор на \"Юлен\" АД. \"Компания ни правят домакинът Кицбюел – най-емблематичният зимен център в Австрия, разположеният най-високо в Европа френски Вал Торенс, който за 5-и път ликува и с голямата награда за №1 на планетата, германският символ на Световната купа Гармиш-Партенкирхен, перлата в руската корона Роза Хутор, на чиито писти се проведе олимпиадата в Сочи през 2014 г., шведският Оре – домакин на предстоящото световно първенство по ски, норвежкият Трисил, чийто герб се състои от 2 щеки, както и фамозният американски Диър Вали, заяви още Обрейков. Пенсионерите, които са на възраст над 75 години и са решили да посетят ски курорт №1 ще могат да го направят срещу дневна карта от 1 лев. Новината обяви Иван Обрейков, маркетинг директор на \"Юлен\" АД. Децата до 7 години също ще продължат да ползват дневни карти от 1 лев. На същата цена от тази година ще са и картите за инвалиди. Продължава промоцията на сезонните карти. До края на ноември цената е 1300 лв за възрастни. Пенсионери, студенти и ученици ще могат да си купят сезонна карта за 1200 лева, а за деца от 7 до 12 годишна възраст (включително) по време на намалението картата ще струва 1100 лева. Картите се продават на касите на Юлен АД и в магазина на Maxsport в София. Сезонната карта осигурява на притежателя ѝ VIP-достъп до кабината и други предимства в ски курорт №1 на Балканите. Изключително сме горди и щастливи, че тази година за пети път \"Кемпински хотел Гранд Арена Банско\" получи приза Ски хотел №1 на България, коментира на пресконференцията Виолета Милушева, директор \"Маркетинг и продажби\" на 5-звездната перла. Освен този трофей хотелът има още няколко престижни отличия през годината. Кемпински Банско бе избран за \"Най-добър хотел в България\" на Световните туристически награди. След мабащна реновация на спа центъра и пускането на най-добрите термални съоръжение в България хотелът бе отличен с приза \"Най-добър спа център в хотел в България\" от Световните спа награди.  \"Радваме се, че печелим наградата отново в тандем със ски курорт Банско, защото това спомага за имиджа, както на града и ски зоната така и на \"Кемпински Гранд хотел\", а и на България, като предпочитано място за луксозно ски преживяване и атрактивна ски дестинация, където водещото е високо качество на много атрактивна цена, коментира още Милушева.  ", "date": "2018.11.20", "title": "Спират употребата на пластмаса в ски зона Банско"}
{"url": "https://www.standartnews.com/kultura/paris-khiltn-otmeni-godezha-si-378451.html", "text": "Парис Хилтън отмени годежа си с актьора Крис Зилка 10 месеца след обявяването му. Анонимен източник разкри новината за „E!News“: „Парис скъса с Крис преди няколко седмици. Връзката им се разви прекалено бързо и сега тя осъзна, че той не е правилният човек. Тя му желае най-доброто и се надява да продължат да бъдат приятели.“ Зилка предложи на наследничката през януари тази година. Докато бяха на романтична ски ваканция, той й поиска ръката с годежен пръстен за 2 милиона долара. Слухове, че тяхната връзка е в опастност, витаеха от известно време из светксите хроники. Двамата един път вече отложиха сватбата, но бе потвърдено, че е станало заради наотварените им графици. Други източници пък допълниха, че годениците не се държат така любовно, като в края на миналата година. „Страстта вече липсва и около тях може да стане адски неловко. Когато са заедно, не изглеждат като двойка“, разказват те.", "date": "2018.11.20", "title": "Парис Хилтън отмени годежа си"}
{"url": "https://www.standartnews.com/svyat/lyubovna-drama-i-chetirima-ubiti-v-bolnitsa-v-chikago-378398.html", "text": "По информация на Си Ен Ен жертвите са полицейски служител, доктор и асистент-фармацевт. Стрелецът, който бил в интимни отношения с една от жертвите, също е мъртъв, като не е ясно дали е бил неутрализиран от полицията, или се е самоубил. Според очевидци около 15.30 часа в понеделник въоръжен мъж е стрелял няколко пъти по жена на паркинг пред болницата. Първоначално двамата са вървели заедно през паркинга, после мъжът се обърнал и прострелял жената. Неин приятел се опитал да помогне. След позвъняване на 911 се отзовал полицейски екип, по който нападателят стрелял, още преди служителите на реда на напуснат автомобила си. Стрелецът избягал в болницата, а полицаите го последвали. По време на престрелката освен полицай бил ранен фатално и служител на болницата. Отзовали се допълнително полицейски екипи и служители на пожарната. Служителите на реда се погрижили пациентите да са в безопасност. С действията си полицаите, отзовали се на стрелбата са спасили много животи, категоричен е Еди Джонсън от полицията в Чикаго.", "date": "2018.11.20", "title": "Любовна драма и четирима убити в болница в Чикаго"}
{"url": "https://www.standartnews.com/regionalni/imamin-ptuva-s-khonda-za-petchna-molitva-378475.html", "text": "  Всеки петъчен ден 80-годишният Нуритин Исмаил от ардинското село Башево поставя на главата си каска и запалва 125-кубиковият си мотор „Хонда“, за да отслужи традиционната петъчна молитва в медресето на Долно Прахово. Това се повтаря повече от 20 години. Бай Нуритин е имамин и отслужва молитвите в района на Башево. Викат го и на мевлиди или погребения. Мотора е купил синът му от Кърджали. „.Само през зимата се затруднявам, тъй като понякога не пали заради минусовите температури”, казва бай Нуритин и уточнява, че преди е обикалял селата с велосипед или с руския си мотор „ИЖ-Планета“, а през зимата разчитал на съселяните си с коли. Въпреки преклонната си възраст, родопчанинът винаги е готов да тръгне на погребения, мевлиди. „И баща ми, и дядо ми са били хафузи, тоест знаели са наизуст Корана. Покойният ми баща Халибрям е завършил духовно училище в Шумен и е бил имамин в Млечино през 80-те години на миналия век. Той ме обучи за имам”, казва бай Нуритин и мисли вече да предаде знанията си на младите, но за съжаление в региона няма кандидати за тази професия.", "date": "2018.11.20", "title": "Имамин пътува  с „Хонда“ за петъчна молитва"}
{"url": "https://www.standartnews.com/svyat/v-sauditska-arabiya-gotvyat-smyana-na-prestolonaslednika-378401.html", "text": "Членовете на кралското семейство на Саудитска Арабия са категорично против принц Мохамед бен Салман да остане престолонаследник. Това съобщава \"Ройтерс\", като се позовава на три източника от двора на саудитския крал. Вместо него, престолонаследник вероятно ще стане брата на крал Салман - принц Ахмед. Тази смяна вече е била подкрепена и от високопоставени лица във Вашингтон. Смяната е наложителна не само заради сериозните съмнения за намесата на принц Мохамед в убийството на журналиста Кашоги в Истанбул, но и заради неговото желание страната да закупи оръжия не от САЩ, а от Русия, в това число зенитните комплекси С-400.", "date": "2018.11.20", "title": "В Саудитска Арабия готвят смяна на престолонаследника"}
{"url": "https://www.standartnews.com/biznes/bivsh-shef-na-parnoto-oglavi-aets-kozloduy-378473.html", "text": "Бивш директор на столичната \"Топлофикация\" става шеф на АЕЦ \"Козлодуй\". Новият изпълнителен директор Наско Михов заема мястото на   Иван Андреев, който е поискал да бъде освободен от поста по здравословни причини. За рокадата става ясно от съобщение на Българския енергиен холдинг,  който се явява собственик на атомната централа.  Михов има 16-годишен опит в АЕЦ \"Козлодуй“ и 2-годишен стаж в държавното предприятие  \"Радиоактивни отпадъци“. Работил е и в Министерство на финансите, допълват от холдинга. Новият началник на Първа атомна оглавява софийското парно за три месеца месеца през 2007 г., докато собствеността в дружеството е разделена между Столичната община и Министерството на икономиката и енергетиката. Той бе назначен от тогавашния министър Румен Овчаров, но общински съветници поискаха да го махнат заради постигнатия за кратко време управленски крах в дружеството. Сметките на парното бяха заплашени от запор. В крайна сметка Михов си подаде оставката заради липса на доверие в него, припомнят от mediapool.bg. Той е бил член на съвета на директорите на \"Информационно обслужване\" АД и председател на директорския борд на Свободна зона - Пловдив. ", "date": "2018.11.20", "title": "Бивш шеф на парното оглави АЕЦ \"Козлодуй\""}
{"url": "https://www.standartnews.com/kultura/top-10-nay-skpoplateni-pevitsi-378462.html", "text": "От списание „Forbes“ обявиха 10-те най-скъпо платени певици за годината. Кейти Пери оглави класацията – тя е спечелила 83 милиона долара за 12 месеца. Значителна част от прихода е дошъл от изпълнения на живо. Певицата е изнесла 40 концерта и е получила по около 1 милион долара за всеки. Също така е прибрала и 20 милиона долара хонорар от риалити формата „Американски идол“, на което беше жури. На второ място се подреди Тейлър Суифт с 80 милиона долара. На трето място остава Бионсе със 60 милиона долара. В челната петорка се класираха Пинк с 52 милиона и Лейди Гага с 50 милиона. На шесто и седмо място са Дженифър Лопес с 47 милиона и Риана с 37,5 милиона. След тях се наредиха германската изпълнителка Хелене Фишер с 32 милиона и Селин Дион с 31 милиона. Списъкът бе закрит от Бритни Спиърс с печалба от 30 милиона долара.", "date": "2018.11.20", "title": "Топ 10 най-скъпоплатени певици"}
{"url": "https://www.standartnews.com/kultura/sebastien-tierine-poznavam-bg-aktori-samo-kostadinov-i-stoichkov-378480.html", "text": "Себастиен Тиери, един от най-нашумелите артисти на Франция, сподели пред медиите в София, че не може да изброи имена на БГ актьори, но добре знае кои са Емил Костадинов и Христо Стоичков. „Костадинов много ни нарани, но не е достатъчно артистичен. Наясно съм, че Стоичков е голяма звезда”, коментира гостът екзекутора на „петлите“ за световното през 1994-а и носителя на „Златната обувка“.  Актьорът,  драматург и режисьор пристигна у нас, за да гледа своята пиеса „Обичай ме“ в Сатирата и искрено аплодира  Албена Павлова, Димитър Баненкин, Стоян Дойчев и Милена Аврамова в постановката на Андрей Калудов.    На срещата с журналистите Тиери се оказа чаровен и разкрепостен от протокола човек на изкуството.  Първо се учуди, че в България снимаме национално кино – бил чувал за производството на холивудски продукции, но не допускал, че има и местни творения, а после разказа, че понеже не бил достатъчно велик на сцената, решил да пише пиеси. Тиери, който играе в екшъна „Такси 2“ със Сами Насери, уточни още, че винаги е склонен да променя репликите в движение, ако актьорите го убедят с играта си, че е за добро. И още нещо – по традиция държал да изпробва лично дали определен образ ще се хареса на зрителите, затова все още се появявал в творенията си. Сега работел над новата си пиеса „8 евро на час”, която ще има премиера през януари в Париж. „В главните роли ще бъдат само знаменитости. Иначе публиката няма да влезе в залата“,  беше категоричен авторът на дузина драматургични произведения, наричани „умни кримки“, като \"Обичай ме\" засега е последното от тях.  Във Франция сравняват родения през 1970 година Тиери с Бекет и Кафка, а той е носител и на престижния приз  „Молиер“. Действието в сюжетите на Тиери винаги е изпълнено с много динамика, интригите са от комични до трагични, а финалът е повече от неочакван. „В една от комедиите ми нямаше хепи енд – героят се самоуби. Но публиката остана много недоволна и трябваше да го върна“, беше откровен  маестрото, забъркващ съспенс и черен хумор, абсурд и булевард в \"Морски свинчета\", \"Кой сте Вие, господин Шмид?\", \"Началото на края\", \"Пари като из ведро\", \"Двама голи мъже\"... Тиери не скри и детайли от семейното си положение – има брат, който не чува, бивша съпруга, настояща и вероятно бъдеща.", "date": "2018.11.20", "title": "Себастиен Тиери:Не познавам БГ актьори – само Костадинов и Стоичков"}
{"url": "https://www.standartnews.com/kultura/dzhesika-chasteyn-cherpi-za-momichentse-378456.html", "text": "Джесика Частейн и мъжът й Жан Лука Паси ди Препосуло бяха снимани с първото си дете. От „E!News“ съобщиха, че щастливите родители са посрещнали рожбата си още на 4 април. Детето било износено от сурогатна майка. Жулиета Частейн Паси се е родила в Лос Анджелис. Снимки на Частейн с бебешка количка са били качени онлайн през уикенда. Актрисата държи личния си живот далеч от полезрението на медиите, така че няма изненада от късно разкритата щастлива новина. Частейн и Препосуло са заедно от 6 години и се венчаха през юни 2017. На частната церемония присъстваха семействата им и близки приятели, включително Ан Хатауей й Емили Блънт.", "date": "2018.11.20", "title": "Джесика Частейн черпи за момиченце"}
{"url": "https://www.standartnews.com/biznes/s-nabor-ot-merki-shche-stabilizirat-maritsa-iztok-2-378501.html", "text": "Сформираната със заповед на енергийния министър работна група анализира финансово-икономическото състояние на ТЕЦ „Марица изток 2“ ЕАД. Експертите от Министерството на енергетиката, дружества от групата на „Български енергиен холдинг“ ЕАД и Агенцията за устойчиво енергийно развитие разработиха конкретни предложения за стабилизиране на дружеството. Днес мерките бяха представени пред синдикатите от министъра на енергетиката Теменужка Петкова. В срещата участваха също заместник-министър Красимир Първанов, ръководители на държавни енергийни компании и експерти от министерството. ТЕЦ „Марица изток 2“ ЕАД е базова мощност, от стратегическо значение за запазване стабилността на енергийната система на България и региона. За нас е ясно, че без въглищните централи не можем да осигурим енергийната сигурност на страната, каза пред участниците министър Петкова. Като една от краткосрочните мерки се предвижда закупуване на квоти за парникови газове на ТЕЦ Марица Изток 2 за 2018 г. със средства на БЕХ ЕАД до края на настоящата година. Успоредно с това експерти от Министерството на енергетиката и Агенцията за устойчиво енергийно развитие ще водят разговори с държави-членки на Европейския съюз, за да разгледат възможността за статистически прехвърляния на емисии в съответствие със Закона за енергията от възобновяеми източници. Като една от мерките работната група предлага да се анализира възможността ТЕЦ „Марица изток“ 2 да се възползва от законовото право да предяви пред КЕВР разходи за критична инфраструктура. В дългосрочен план експертите ще продължат да работят по прилагане на европейски практики, които биха могли да спомогнат за запазване капацитета на ТЕЦ „Марица Изток 2“ ЕАД.", "date": "2018.11.20", "title": "С набор от мерки ще стабилизират Марица изток 2"}
{"url": "https://www.standartnews.com/biznes/startira-deveta-tekhnicheska-akademiya-na-vivacom-i-tu-sofiya-378503.html", "text": "За девета поредна година VIVACOM и Факултетът по телекомуникации на Техническия университет-София, дадоха старт на съвместната си програма Техническа Академия. Проектът „VIVACOM Техническа Академия“ е насочен към студенти от III и IV курс от специалностите „Телекомуникации“, „Компютърни системи и технологии“ и „Електроника“. Той дава възможност на младежите да придобият допълнителни знания в тясно специализирана област и да получат кариерно развитие в един от най-големите телекоми в България. Проектът се провежда в два модула в рамките на двата семестъра през учебната 2018/2019 година. Графикът на курсовете е съобразен изцяло с програмата на студентите в университета. След първоначален подбор на база документи, успешно преминаване през тестове и интервюта, тази година ще участват 16 студента от Факултета по телекомуникации. Преподаватели на университета и служители от VIVACOM, професионалисти в различни области, провеждат допълнителни, практически ориентирани курсове, които не са включени в редовния план на обучение. Темите на курсовете са, както тясно специализирани и технологични, така и такива, свързани с управление на проекти, технически английски език, разработване на продукти и услуги, правна рамка и регулация на телекомуникациите, бизнес комуникации. Участието и завършването на Техническата Академия дава предимства на студентите в няколко насоки – кандидатурите им се разглеждат с приоритет за лятната стажантска програма на компанията; получават допълнителни точки за формирането на състезателния бал за магистратура във факултета по Телекомуникации и разбира се имат възможност да се запознаят с новостите в своята област и да придобият нови знания и практически опит от утвърдени специалисти в областта.", "date": "2018.11.20", "title": "Стартира девета „Техническа академия“ на VIVACOM и ТУ София"}
{"url": "https://www.standartnews.com/regionalni/ledena-przalka-shche-zaradva-rusentsi-378410.html", "text": ".Ледена пързалка ще зарадва малки и по-големи русенци за коледните и новогодишни празници.   Съоръжението е 450 кв. м.  и е разположено на пл. „Света Троица“ пред Държавната опера. Пързалката  ще работи непрекъснато от 10,00 до 22,00 часа всеки ден. На разположение на спортуващите са общо 200 чифта кънки. За начинаещите кънкьори са предвидени обучителни тренажори под формата на пингвинчета и мечета. Те ще се предоставят напълно безплатно. На пързалката ще има дежурен  медицински екип, който при необходимост ще окаже първа помощ. Всеки закупен билет включва и застраховка, допълват домакините. \r\n Ледената пързалка ще бъде открита официално  тази вечер. В програмата са включени демонстративни изпълнения на състезатели по фигурно пързаляне. За първи път в България ще бъде показано и светлинно шоу на кънки, канят домакините любителите на зимните спортове на откриването. \r\n ", "date": "2018.11.20", "title": "Ледена пързалка ще зарадва русенци"}
{"url": "https://www.standartnews.com/biznes/mrrb-shche-obnovi-nad-460-km-ptishcha-s-evropari-378502.html", "text": "Подобряването на състоянието на пътната мрежа чрез изграждането и поддържането на модерна и безопасна инфраструктура е приоритет на правителството. Това е една от мерките, които се предприемат от МРРБ за намаляване на броя на загинали при пътно-транспортни произшествия. Това заяви заместник-министърът на регионалното развитие и благоустройството инж. Валентин Йовев. Той участва в церемонията по връчване на награди на експерти и специалисти, допринесли за подобряване безопасността на пътната инфраструктура в страната. Тя се  организира за девети път от Сдружение „Българска браншова асоциация пътна безопасност“. Основен акцент на събитието е намаляването на инцидентите на пътя и призив да се работи в по-добра посока за намаляване на броя на загинали при пътно-транспортни произшествия. „Работи се по завършването на магистралите „Хемус“ и „Струма“, беше подписан договорът за модернизация на пътя между ГКПП „Калотина“ и Драгоман, в ход са процедури за участъци от пътя между Видин  и Ботевград. Рехабилитират се главни пътища между големите градове на страната, но не са забравени и по-малките“, посочи заместник-регионалният министър. Той информира, че към момента са сключени договори по Оперативна програма „Региони в растеж 2014-2020“ за рехабилитация на 224 км второкласни пътища и 239 км третокласни пътища. Освен това с над 200 млн. лв. от държавния бюджет се работи по подобряването на още 36 пътни обекта.  Предстои да бъдат обявени открити процедури на стойност над 10 млн. лв. по Програма „ИНТЕРРЕГ V-A Румъния – България 2014-2020“. „Предвиждаме и интелигентни транспортни системи за управление на трафика, които ще дават информация за пътната обстановка в реално време за пътуващите“, допълни още инж. Йовев. Заместник-министърът на регионалното развитие и благоустройството обърна внимание и на поведението на водачите на пътя и подчерта, че трябва да се работи и за промяна на мисленето.", "date": "2018.11.20", "title": "МРРБ ще обнови над 460 км пътища с европари"}
